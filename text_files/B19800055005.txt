 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet:
 § 1.  Broen, der er beliggende over Aggersund mellem  

 Aggersund N. og Aggersund S. i retning NV.-SØ., er en fast bro hvilende på 2  

 landpiller og 2 strømpiller med en dobbeltfløjet klap mellem strømpillerne.
Stk. 2.  Gennemsejlingens fri bredde i klapfaget er 30  

 m.
Den fri højde fra daglig vandstand til underkant af midten af klapfaget er  

 ca. 5,40 m og ca. 3,80 m i dettes sider.
Uden for klapfaget aftager den fri  

 højde fra ca. 5,10 m ved strømpillerne til ca. 3,80 m ved den sydlige  

 landpille og ca. 4,00 m ved den nordlige landpille.
Stk. 3.  Gennemsejlingsåbningen er afmærket med fyr, der  

 på hver side af den nordvestlige side af broen viser rødt, fast lys og på  

 hver side af den sydøstlige side af broen viser grønt, fast lys.
På begge  

 sider af broen er der desuden anbragt 1 hvidt lys på enden af hver broklap.  

 Et kabelfelt strækker sig indtil 300 m NØ for broen.
Gennenmsejling § 2.  Skibe og fartøjer, jfr. dog § 3, stk. 1, kan til  

 enhver tid fra solopgang (i tiden fra 1. november til 1. marts dog fra 1/ 2  

 time før solopgang) indtil 1/ 2 time efter solnedgang forlange fri  

 gennemsejling, såfremt det efter brovagtens skøn kan ske uden fare for  

 broanlæggets sikkerhed.
Stk. 2.  Endvidere kan skibe og fartøjer forlange broen  

 åbnet for gennemsejling udenfor ovennævnte tidsrum, når der inden for den  

 normale åbningstid er truffet aftale med brovagten herom.
Aftalen kan træffes  

 over VHF.
 Stk. 3.  Brovagten er berettiget til, når hensynet til  

 vejtrafikken kræver det, at tilbageholde lystfartøjer i indtil 30 minutter,  

 eller indtil broen åbnes for anden gennemsejling.
 Stk. 4.  Hvis brovagten skønner, at gennemsejling kun  

 bør finde sted under iagttagelse af særlige forholdsregler, skal vedkommende  

 skib eller fartøj rette sig efter de af brovagten givne anvisninger.
 § 3.  Fartøjer, der ved at lægge masten kan passere  

 under broen, eller hvis mast er af en sådan højde, at de kan passere under  

 broen, kan ikke fordre denne åbnet.
 Stk. 2.  Alle skibe og fartøjer, der ønsker broen åbnet  

 for gennemsejling, skal tilkendegive dette ved i en afstand fra broen af  

 mindst 1/ 2 sømil at afgive følgende signal:
 Om dagen:
 Det internationale signalflag N (eller i mangel heraf nationalflaget)  

 hejst på halv fortop samt en lang og en kort tone (-.) med fløjte eller  

 tågehorn.
 Om natten:
 Et hvidt lys for boven og en lang og en kort tone (-.) med fløjte eller  

 tågehorn.
§ 4.  Når et skib eller fartøj viser eller har givet  

 signal for at tilkendegive, at broen ønskes åbnet, vil der fra den på den  

 N.-lige strømpille anbragte signalmast blive afgivet følgende svarsignal  

 såvel om dagen som om natten: a. 1 rødt, fast lys, der betyder, at  

 gennemsejling er forbudt. b. 2 røde, blinkende lys, der betyder, at broen vil  

 blive åbnet for et skib kommende fra øst.
Passage må ikke finde sted, før  

 signalet under punkt c afgives. c. 2 røde, faste lys, der betyder, at et skib  

 kommende fra øst kan passere broen. d. 3 røde, blinkende lys, der betyder, at  

 broen vil blive åbnet for et skib kommende fra vest.
Passage må ikke finde  

 sted, før signalet under punkt e afgives. e. 3 røde, faste lys, der betyder,  

 at et skib kommende fra vest kan passere broen.
 Stk. 2.  Såvel om dagen som om natten vil et kraftigt  

 lydsignal (-) tilkendegive, at broen trods det afgivne signal for  

 gennemsejling ikke kan åbnes; såvidt forholdene tillader det, vil desuden  

 signalet for gennemsejling blive slukket.
 Stk. 3.  Indtil gennemsejlingssignalet modtages, skal  

 skibet eller fartøjet holde sig i en afstand af mindst 500 m fra broen.
 § 5.  Broåbningen må kun passeres af et skib ad  

 gangen.
 Stk. 2.  Såfremt der er udsigt til, at skibe samtidig  

 vil komme til at passere broen fra modsatte sider, skal et skib eller fartøj,  

 der har medgående strøm, i almindelighed have fortrinsret frem for et skib  

 eller fartøj, der har modgående strøm.
Stk. 3.  Ethvert skib, der skal passere broen, skal have  

 et anker klar til at falde.
Med hensyn til ankre, rigning, udenbordsfartøjer,  

 davider m. v. skal der være truffet alle fornødne foranstaltninger til  

 undgåelse af kollision med broen.
 Stk. 4.  Alle lystfartøjer, der er udstyret med brugbar  

 motor, skal benytte denne under passage af broen.
 § 6.  Inden for en afstand af 200 m på hver side af  

 broen må maskindrevne skibe kun gå med den for bevarelse af skibets  

 manøvreevne nødvendige fart.
§ 7.  Fortøjning ved broen er forbudt.
Ligeledes er  

 det forbudt at bestige broen fra både og fartøjer samt at anvende bådshager  

 mod denne.
§ 8.  Inden for en afstand af 200 m fra broen må der  

 kun ankres, når det er strengt nødvendigt, f. eks. for at undgå påsejling af  

 broen.
Ved opankring uden for dette område må det påses, at skibet ikke  

 kommer til at ligge i sejlløbet eller så nært dette, at det under svajning  

 kan befrygtes, at det vil kunne blive til hinder for passagen gennem broen.
 Stk. 2.  Kommer et skib i drift, således at der er fare  

 for, at det tørner mod broen, skal skibets fører så vidt muligt efterkomme de  

 anvisninger, der måtte blive givet af brovagten for at undgå beskadigelse af  

 broen.
§ 9.  Iøvrigt skal skibe og fartøjer, der befinder sig  

 inden for en afstand af 200 m fra broen, rette sig efter de af brovagten  

 givne anvisninger.
Brovagten skal under tjenesten bære uniform eller  

 uniformskasket, der gør hans stilling kendelig.
 § 10.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 11.  Bekendtgørelsen træder i kraft den 15. januar  

 1981.
 Stk. 2.  Bekendtgørelse af 8. juni 1943 angående sejlads  

 gennem vejbroen over Aggersund samt bekendtgørelse af 27. juli 1951 om  

 midlertidig ændring af bekendtgørelse angående sejlads gennem vejbroen over  

 Aggersund ophæves.
