Afgivelse af erklæringer til brug for  

 bevilling af offentlige midler Ved skrivelse af 21. oktober 1999 har Kammeradvokaten  

 på vegne Strukturdirektoratet indgivet en klage over statsautoriseret  

 revisor Jan Meelby Klausen.
 Erhvervs- og Selskabsstyrelsen har oplyst, at indklagede  

 har haft beskikkelse som statsautoriseret revisor siden den 14. februar  

 1986.
Klagen angår dels indklagedes afgivelse af en  

 revisorerklæring af 4. april 1995, dels indklagedes 5 revisorattester  

 af henholdsvis 4. maj, 1. juni, 3. juli, 3. august og 30. oktober samme  

 år.
Samtlige erklæringer er afgivet over for klageren.  

 Revisorerklæringen af 4. april 1995 har været en del af  

 grundlaget for bevilling af produktudviklingstilskud til anpartsselskabet  

 Medico ApS (senere BerryCo ApS). Revisorattesterne har dannet baggrund for  

 udbetalingen af dette tilskud til selskabet med i alt 1.416.000 kr.
 Medico ApS var ejet af direktøren i selskabet, Poul  

 Laubjerg, der ved Vestre Landsrets ankedom af 31. marts 1999 blev  

 idømt fængel i 1 år 3 måneder for bedrageri i  

 forbindelse med opnåelsen af nævnte tilskud.
 Det fremgår i denne forbindelse af  

 Strukturdirektoratets skrivelse af 15. februar 1995 til Medico ApS  

 vedrørende selskabets ansøgning om "tilskud til udvikling af  

 solbærdrikke som mærkevare til England" bl.a.:
 "...
 Bevillingsnævnet har på sit møde den  

 9. februar 1995 behandlet ovennævnte ansøgning i henhold til lov  

 nr. 340 af 14. maj 1992 om tilskud til produktudvikling af jordbrugs- og  

 fiskeriprodukter, som ændret ved lov nr. 291 af 27. april 1994.
 Bevillingsnævnets afgørelse:
Der ydes tilskud til ansøgningen med 40 procent  

 af udviklingsomkostningerne, maksimalt kr. 1.416.000, i henhold til det i  

 ansøgningen af 19. og 29. januar 1995 samt af 2. og af 12. februar  

 1995 opstillede udviklingsbudget med tilhørende specifikationer over  

 meromkostningerne ved produktudviklingen.
De tilskudsberettigede udgifter  

 omfatter ikke moms.
 Projektets løbetid:
 Projektet løber fra 9. februar 1995 til 31.  

 januar 1996.
 Særlige vilkår:
Det vil være en betingelse for udbetaling af  

 udviklingstilskud, ...
at Strukturdirektoratet inden 14 dage modtager et  

 revideret og specifiseret udviklingsbudget til godkendelse ..., at det over for Strukturdirektoratet dokumenteres ved  

 erklæring fra ansøgers pengeinstitut, at finansieringsgrundlaget  

 i moderselskabet MEDICO APS for at gennemføre projektet er til stede  

 og at dokumentere, at selskabets vedtægter omfatter dette projekt  

 og at der ikke kan ske udbetaling af tilskud  

 vedrørende afholdte projektomkostninger før end  

 ovennævnte dokumentation og udviklingsbudget er godkendt.
 ...".
 De nærmere regler for opgørelse af  

 omkostningerne i forbindelse med udbetaling af tilskud fremgik af et vedlagt  

 bilag vedrørende "Udbetaling af produktudviklingstilskud, marts  

 1993". Bilaget var - ifølge det oplyste - identisk med de af  

 Strukturdirektoratet udstedte "Generelle vilkår for  

 udviklingsprojekter, der modtager statstilskud efter lov nr. 340 af 14. maj  

 1992", hvor det bl.a. anføres:
 "...
Udbetaling af tilskud kan ske samlet ved projektets  

 afslutning eller som periodeafregning.
Periodeafregninger kan foretages  

 indtil 4 gange årligt, og den enkelte afregning skal specificeres og  

 attesteres på samme måde som nævnt vedrørende  

 slutregnskab.
Slutafregning skal fremsendes til direktoratet senest 3  

 måneder efter projektets afslutning.
Slutafregningen skal  

 vedlægges en specificeret opgørelse attesteret af den  

 attestationsberettigede rådgiver 'Revisorattest', der dokumenterer, at  

 samtlige anførte udgifter i afregningen er tilskudsberettigede.
 ...
 Revisionen skal udføres i overensstemmelse med  

 gældende lovgivning og anerkendte revisionsprincipper og -metoder".
 I den nævnte revisorattest skulle revisor bl.a.  

 attestere følgende vedrørende de indsendte  

 opgørelser:
 "...
- at omkostningerne [vedrørte] projektet, - at omkostningerne [var] rekvireret og afholdt inden for  

 den aftalte tidsramme, - at omkostningerne [var] betalt senest på  

 tidspunktet for nærværende opgørelse, - at tidsforbrug for alle projektets medarbejdere - at medgåede materialer og indkøbte  

 tjenesteydelser [var] i overensstemmelse med fakturaer og lagerregistreringer  

 ...
 ...".
 Det lykkedes ikke Poul Laubjerg at opnå tilsagn fra  

 anpartsselskabets pengeinstitut, Sparekassen Nordjylland, om finansiering.  

 For at opfylde tilskudsbevillingens betingelse om en erklæring fra  

 ansøgers pengeinstitut tilsendte Laubjerg klageren en skrivelse af 30.  

 marts 1995 fra sparekassen, som bl.a. udtalte:
 "...
 Vi har i dag modtaget kopi af bevillingsskrivelse af  

 15.02.1995, og er samtidig blevet orienteret om det forventede forløb  

 i projekt perioden:
 ...
 Vor medvirken i projektet begrænser sig til at  

 stille indlånskonto til rådighed, da der iflg. det for os  

 oplyste, ikke bliver behov for financiering af moderselskabet Medico ApS i  

 projektperioden.
 På given foranledning bekræftes hermed, at vi  

 på baggrund af de for os foreliggende oplysninger må anse  

 financieringsgrundlaget for projektets gennemførelse som værende  

 tilstede".
Selskabet fremsendte ved telefax af 4. april 1995 til  

 klageren et drifts- og likviditetsbudget for 1995. Det fremgik af budgettet,  

 at projektet bl.a. finansieredes ved personlige lån på 255.000  

 kr. og 238.000 kr. samt ved "Medfinanciering UK" (på 70.000 kr.  

 månedligt i april og maj 1995, og 180.000 kr. månedligt i juni -  

 december 1995). Samtidig fremsendtes en balance, udarbejdet af Medico ApS´  

 revisor, revisionsfirmaet Bent Sloth, udvisende en egenkapital for selskabet  

 på 60.589 kr.
Det fremgik ikke af driftsbudgettet, om det var  

 udfærdiget af indklagede eller af Bent Sloth.
Selskabet oplyste i  

 fremsendelsesskrivelsen, at de to bilag fremsendtes "i samarbejde" med  

 indklagede.
 Samme dag sendte indklagede følgende telefax til  

 klageren:
 "I forlængelse af telefonsamtale g.d. mellem  

 Karen Clemmensen [Strukturdirektoratet] og Poul Laubjerg ... har undertegnede  

 statsautoriseret revisor tilknyttet BerryCo ApS (tidligere Medico) d.d.  

 gennemgået de foreliggende planer og aftaler for gennemførelse  

 af projektet og kan oplyse følgende:
 1.
 Den grundlæggende finansiering af testlancering  

 sker i samarbejde mellem BerryCo (DK) og det nye engelske selskab  

 NewCo.
 2.
 Under forudsætning af en medfinansiering på  

 40% fra BerryCo er der indgået aftale om, at de resterende 60% af  

 omkostningerne ved testlanceringen finansieres af NewCo via aktionærers  

 kapitalindskud og lånekapital.
 3.
 Der er udarbejdet aftaler mellem BerryCo og NewCo til  

 sikring af dette forhold.
På baggrund af ovenstående anses  

 Direktoratets betingelser vedr. finansieringsgrundlaget for  

 opfyldt." Under den nævnte straffesag forklarede Poul Laubjerg  

 bl.a., at indklagedes erklæring byggede på Laubjergs mundtlige  

 oplysninger om bl.a. tilsagn fra to engelske forretningsforbindelser om at  

 skaffe finansiering.
Den ene "forretningsforbindelse" levede på et  

 tidspunkt sammen med Poul Laubjerg.
Selskabet NewCo var Laubjergs eget  

 selskab.
 Begge de nævnte englændere forklarede som  

 vidner under straffesagen bl.a., at der hele tiden havde manglet  

 dokumentation for, at finansieringen var på plads.
Indklagede forklarede selv som vidne under sagen, at han  

 fik en samlet orientering af Laubjerg, der havde medbragt det fornævnte  

 likviditetsbudget.
Indklagede afgav således erklæringen af 4.  

 april 1995 på grundlag af Laubjergs oplysninger, herunder om den i  

 erklæringen omtalte aftale om medfinansiering, som indklagede mente at  

 have set.
Aftalen har dog hverken kunnet fremlægges under straffesagen  

 eller under nærværende nævnssag.
 Klageren - v/ fuldmægtig Karen Clemmensen - meddelte  

 ved skrivelse af 7. april 1995, at man anså den indsendte  

 redegørelse for projektets finansiering tilstrækkelig som  

 grundlag for udbetaling af tilskud til de projektomkostninger, der  

 ifølge revisorattesteret opgørelse ville blive afholdt/betalt  

 af selskabet.
 I den følgende tid blev der herefter udbetalt et  

 tilskud på i alt 1.416.000 kr. til Medico ApS på grundlag af 5  

 omkostningsopgørelser, der alle blev forsynet med indklagedes  

 attestationer af de ovenfor fra direktoratets generelle vilkår for  

 udviklingsprojekter citerede forhold, idet indklagede i sine  

 erklæringer - under overskriften "Revisorattest" - uden forbehold af  

 nogen art skrev under på følgende:
 "Opgørelse vedrørende journal nr. ... har  

 jeg revideret i henhold til vilkårene i .... direktoratets  

 tilsagnsskrivelse af 15. februar 1995 ... udvisende et tilskudsgrundlag kr.  

 ... ".
Indklagede har under straffesagen mod Poul Laubjerg herom  

 bl.a. forklaret, at han modtog og gennemgik fakturakopier, som han  

 konstaterede var inden for budgettet for den pågældende periode.  

 Han så enten en kvittering, et kontoudtog eller en faktura, hvoraf det  

 fremgik, at betaling var sket.
Han fandt ikke anledning til nærmere at  

 kontrollere dokumenternes rigtighed.
Han var ikke revisor for selskabet og  

 undersøgte ikke, om fakturaerne var bogført i selskabet.
I straffesagen mod Poul Laubjerg blev det af retten lagt  

 til grund, at hverken Laubjerg eller dennes selskaber havde midler til at  

 gennemføre projektet eller tilsagn herom, ligesom der ikke i  

 projektperioden var tilført selskaberne investeret kapital eller anden  

 finansiering.
Kontantindskud stammede i alt væsentligt fra de fra  

 Strukturdirektoratet modtagne tilskud.
Den væsentligste del af de  

 projektomkostninger, som havde været grundlag for de ydede tilskud, var  

 ikke betalt eller bogført i selskaberne og kunne således ikke  

 berettige til tilskud.
Flere af fakturaerne var fiktive.
Nogle var med  

 betydeligt opskrevne beløb, og enkelte medtog ikke-tilskudsberettigede  

 udgifter.
 Klageren har gjort gældende, at indklagede  

 har handlet i strid med god revisorskik såvel ved afgivelsen af sin  

 erklæring af 4. april 1995 om finansieringsgrundlaget som ved sine  

 senere gentagne attestationer af omkostningsopgørelserne.
Klageren har nærmere anført, at der på  

 tidspunktet for erklæringens afgivelse, den 4. april 1995, ikke var  

 indgået de i erklæringen nævnte aftaler om finansiering,  

 herunder at finansieringen skulle ske løbende.
Det må imidlertid  

 have stået indklagede klart, at Strukturdirektoratet på  

 daværende tidspunkt ikke havde frafaldet betingelsen om, at  

 finansieringsgrundlaget var til stede.
Indklagede kendte endvidere  

 Sparekassen Nordjyllands erklæring og vidste, at denne ikke var anset  

 for tilstrækkelig til at opfylde kravet i bevillingsskrivelsen.  

 Indklagede havde endvidere fået forevist Poul Laubjergs telefax af 4.  

 april 1995 til direktoratet og de deri nævnte bilag, ligesom han i sin  

 erklæring henviste til Laubjergs telefonsamtale med sagsbehandleren i  

 direktoratet.
Indklagede må således have været klar over,  

 at hans erklæring skulle tjene som dokumentation for, at  

 finansieringsgrundlaget var til stede og derfor trådte i stedet for -  

 eller supplerede - erklæringen fra sparekassen som en betingelse for  

 udbetaling af tilskud.
Han burde derfor udtrykkeligt have anført det i  

 erklæringen, hvis han ikke tilsigtede en videre dokumentation af  

 finansieringsgrundlaget end sparekassen.
Henvisningen i erklæringen til  

 telefonsamtalen, hvori direktoratet anmodede om yderligere dokumentation,  

 viser endvidere, at indklagede kendte formålet med erklæringen.  

 Eftersom dokumenterne, herunder budgettet med specifikation af  

 finansieringsgrundlaget, blev fremsendt til direktoratet, må indklagede  

 have indset, at direktoratet blev bibragt den opfattelse, at  

 erklæringen byggede på oplysningerne i dette materiale.
Klageren  

 bestrider i denne forbindelse, at man på baggrund af det fremsendte  

 måtte være klar over, at det forudsatte finansieringsgrundlag  

 ikke var etableret, men ville blive tilvejebragt løbende i forbindelse  

 med projektets afvikling.
Indklagede nævnte således udtrykkeligt  

 i erklæringen, at der var indgået en aftale om finansiering af  

 60% af omkostningerne og en aftale mellem det danske og det engelske selskab  

 om sikring af dette forhold.
Indklagede har imidlertid ikke kunnet  

 dokumentere eksistensen af disse aftaler, der efter bevisførelsen i  

 straffesagen mod Poul Laubjerg må antages ikke at have foreligget  

 på tidspunktet for erklæringens afgivelse.
Indklagede har derfor  

 ikke haft fornødent grundlag for at afgive en revisorerklæring  

 med det anførte indhold og har derved handlet i strid med § 5, stk. 2,  

 jf. § 2, i den dagældende bekendtgørelse om statsautoriserede  

 revisorers virksomhed, hvorefter revisor skal føre en efter forholdene  

 afpasset oversigt over revisionsarbejdernes art og udførelse og  

 opbevare denne i mindst 5 år.
Indklagedes manglende mulighed for at  

 dokumentere aftalerne er tillige i strid med revisionsvejledning nr. 8 om  

 revisors arbejdspapirer, artikel 2 og artikel 3.3, idet aftalerne var af  

 afgørende betydning for indholdet af indklagedes erklæring.
Med hensyn til omkostningsopgørelserne har klageren  

 videre gjort gældende, at indklagede havde pligt til at udføre  

 revision, som også omfattede hans udtrykkelige erklæring om, at  

 omkostningerne var betalt.
Det fremgår således af de af  

 indklagede underskrevne revisorattester, at opgørelserne var  

"revideret" i henhold til vilkårene i klagerens  

 tilsagnsskrivelse, og det fremgår af de for bevillingen gældende  

 generelle vilkår, at denne revision skulle "udføres i  

 overensstemmelse med gældende lovgivning og anerkendte  

 revisionsprincipper og -metoder." Klageren kunne derfor med føje  

 gå ud fra, at indklagede havde foretaget fuld revision, og at han havde  

 udført de revisionshandlinger, han erklærede sig om.
Indklagede  

 havde imidlertid undladt at følge de forelagte bilag til  

 bogføring og betaling, herunder ved foretagelse af ekstern afslutning  

 til bank.
Han havde således ikke afsløret, at der var fiktive og  

 ubetalte fakturaer med i opgørelserne.
Indklagedes revisorattester er  

 derfor urigtige og baseret på et uforsvarligt grundlag, i strid med §  

 12 i lov om statsautoriserede revisorer (eller princippet heri), hvor det  

 forudsættes, at en statsautoriseret revisor gennemgår selskabets  

 bogføring med henblik på at konstatere, at fakturaerne og disses  

 betaling er bogført.
Besvigelserne er uden betydning for  

 bedømmelsen af indklagedes ansvar, idet det er et  

 spørgsmål om tilstrækkeligheden af de udførte  

 revisionsarbejder og ikke om resultatet heraf.
 Indklagede har bestridt at have handlet i strid med  

 god revisorskik.
Indklagede bestrider således, at erklæringen  

 af 4. april 1995 er urigtig eller afgivet på et ufyldestgørende  

 grundlag.
Forud for udarbejdelsen af skrivelsen fik indklagede forevist de  

 relevante aftaler af Poul Laubjerg, der fortalte, hvorledes finansieringen  

 ville ske.
Det fremgår i øvrigt af det til direktoratet  

 indsendte materiale, at finansieringen endnu ikke var tilvejebragt, men at  

 den skulle komme løbende i forbindelse med projektets afvikling.
Som  

 forklaret under straffesagen mod Poul Laubjerg stolede indklagede på  

 denne baggrund på, at finansieringen var i orden - han afgav sin  

 erklæring på grundlag af Laubjergs oplysninger.
Ingen af de i  

 indklagedes erklæring indeholdte oplysninger var i øvrigt  

 forkerte, hvorfor indklagede med rette kunne udtale, at han anså  

"Direktoratets betingelser vedrørende finansieringsgrundlaget for  

 opfyldte." Det var herefter op til Strukturdirektoratet at  

 efterprøve, om tilskuddet kunne udbetales.
Det fremgik endvidere ikke  

 af tilsagnsskrivelsen, hvad erklæringen fra ansøgerens  

 pengeinstitut om finansieringsgrundlaget skulle indeholde, og der havde  

 således været overladt et betydeligt skøn til indklagede,  

 som for sit vedkommende vurderede, at betingelserne måtte anses for  

 opfyldt.
Hvis direktoratet ikke var enig heri, måtte man have  

 kontrolleret og efterprøvet, at betingelserne var opfyldt.
Endelig, med hensyn til indklagedes attestation af  

 omkostningsopgørelserne, har indklagede gjort gældende, at han  

 har foretaget de arbejder, der var nødvendige for at afgive  

 attestationerne på forsvarligt grundlag.
Dette indebærer ikke en  

 fuldstændig revision, men i overensstemmelse med den nu gældende  

 erklæringsbekendtgørelse alene en tilrettelæggelse af  

 arbejdet, så der sikredes et forsvarligt grundlag.
Indklagede har i  

 denne forbindelse oplyst, at han gennemgik hvert enkelt bilag for at  

 attestere, at omkostningerne vedrørte projektet og var rekvireret og  

 afholdt inden for projektperioden.
Han kontrollerede også, at  

 udgifterne var betalt (eksempelvis ved at bilaget var kvitteret). Indklagede  

 bestrider således, at der skulle foretages en revision, idet  

 Strukturdirektoratet havde foreskrevet anvendelse af en standardblanket, som  

 ikke indeholdt en revisionspåtegning.
Indklagede modtog alle relevante  

 bilag og havde ikke anledning til at anse nogle af dem for uægte.  

 Indklagede bestrider i øvrigt, at samtlige bilag var uægte, og  

 at attestationen forudsatte, at indklagede havde gennemgået selskabets  

 bogføring (der ofte sker på et langt senere tidspunkt i forhold  

 til den enkelte transaktion). Der ville således i normalsituationen  

 ikke nødvendigvis være en á jour ført  

 bogføring, når attestationen skulle afgives.
I øvrigt  

 ville bogføringen også kunne fingeres i forbindelse med Poul  

 Laubjergs bedragerihandlinger, som indklagedes gode kendskab til Laubjerg  

 ikke gav ham den mindste anledning til at have mistanke om.
 Disciplinærnævnet skal udtale:
Det fremgår af sagen, at Medico ApS i februar 1995  

 på nærmere angivne betingelser - herunder at  

 finansieringsgrundlaget for at gennemføre projektet var til stede -  

 fik tilsagn fra klageren, Strukturdirektoratet, om tilskud i henhold til lov  

 nr. 340 af 14. maj 1992 om tilskud til produktudvikling af jordbrugs- og  

 fiskeriprodukter.
Den efterfølgende udbetaling af tilskud, på i  

 alt ca. 1,4 millioner kr. var bl.a. baseret på en række  

 erklæringer, udstedt af indklagede, der bl.a. attesterede, at der i  

 forbindelse med projektet var afholdt og betalt omkostninger med ca. 3,5  

 millioner kr.
 Det fremgår endelig af indklagedes erklæring  

 af 4. april 1995 til klageren, at han, der ikke var revisor for selskabet  

 Medico ApS, havde fuldt kendskab til selskabets direktør, Poul  

 Laubjergs, bestræbelser for at opfylde direktoratets betingelser inden  

 for den angivne frist.
Indklagede må på denne baggrund utvivlsomt  

 have været klar over, at direktoratet ikke anså  

 erklæringen, afgivet af Sparekassen Nordjylland den 30. marts samme  

 år, for fyldestgørende, og at selskabet ikke kunne få sit  

 projekt finansieret af et pengeinstitut.
Indklagede havde på denne  

 baggrund særlig anledning til - forud for sin erklæring af 4.  

 april 1995 - at sikre sig, at direktoratets betingelse om  

 finansieringsgrundlaget var opfyldt.
Efter Disciplinærnævnets opfattelse må  

 det derfor anses for særdeles kritisabelt, at indklagede - som  

 forklaret under straffesagen mod Poul Laubjerg - lod sig nøje med  

"en samlet orientering" fra Laubjerg og "stolede på, at  

 finansieringen var i orden og afgav sin erklæring på grundlag af  

 oplysninger, herunder om den omhandlede aftale". En  

 statsautoriseret revisor bør i sin virksomhed som  "offentlighedens  

 tillidsrepræsentant" stedse udføre sit arbejde  

 uafhængigt af hvervgiveren.
Revisor må derfor bl.a. i forbindelse  

 med afgivelse af erklæringer til brug for offentlige myndigheder ikke  

 blot forlade sig på klientens eventuelle mundtlige oplysninger, uden at  

 foretage nogen form for selvstændig efterprøvelse.
Det  

 henstår ganske vist som noget uvist, om indklagede fik forevist den i  

 hans erklæring nævnte angivelige "aftale" om engelsk finansiering  

 af 60% af projektomkostningerne, men det må i så fald under alle  

 omstændigheder anses som en væsentlig fejl i indklagedes  

 sagsbehandling, at han ikke tog kopi af det omhandlede dokument, hvortil han  

 udtrykkeligt henviste i sin erklæring.
Nævnet må  

 således - som sagen er oplyst - i hvert fald give klageren medhold i,  

 at indklagede ikke har dokumenteret at have haft tilstrækkeligt  

 grundlag for uforbeholdent at udtale, at direktoratets betingelser  

 vedrørende finansieringsgrundlaget måtte anses for opfyldt.
Det fremgår endvidere af de af indklagede afgivne  

 revisorattester vedrørende opgørelser over tilskudsgrundlaget,  

 at indklagede angiveligt havde "revideret" opgørelserne.
I  

 henhold til direktoratets generelle vilkår skulle revisionen endog  

 udføres "i overensstemmelse med gældende lovgivning og  

 anerkendte revisionsprincipper og -metoder". Indklagedes arbejde forud  

 for afgivelsen af revisorattesterne har imidlertid på ingen måde  

 - selv efter indklagedes egen forklaring - levet op til disse udtrykkelige  

 krav.
Indklagede har som anført alene bygget sine attestationer  

 på Poul Laubjergs forevisning af kopier af diverse fakturaer,  

 kontoudtog m.v.
Indklagede har således i realiteten ikke foretaget  

 nogen form for selvstændig kontrol.
Det er i denne forbindelse uden  

 betydning, at fakturaerne og kvitteringspåtegningerne m.v. har  

 været forfalskede.
 Indklagede har derfor i det anførte omfang ved sin  

 adfærd groft tilsidesat sine pligter som statsautoriseret revisor, jf.  

 lov om statsautoriserede revisorer § 6 a, stk. 2, hvorefter en  

 statsautoriseret revisor bl.a. skal udføre sit hverv med omhu,  

 nøjagtighed og den hurtighed, som hvervets beskaffenhed tillader, samt  

 i overensstemmelse med god revisorskik.
 Ved fastsættelsen af den i denne anledning  

 forskyldte disciplinære sanktion finder nævnet at måtte  

 hense til, at det ved administrationen af et offentligt tilskudssystem som  

 det foreliggende er afgørende, at myndighederne kan have fuld tillid  

 til rigtigheden af de attestationer, der afgives af en revisor i den angivne  

 forbindelse.
 På denne baggrund findes indklagede i medfør  

 af § 18 a, stk. 1, i lov om statsautoriserede revisorer at burde  

 pålægges en bøde på 75.000 kr.
 T h i   b e s t e m m e s :
 Statsautoriseret revisor Jan Meelby Klausen  

 pålægges en bøde på 75.000 kr.
 Gebyr kr. 500 tilbagebetales klageren.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
