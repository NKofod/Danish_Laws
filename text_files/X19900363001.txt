Arbejdsløshedskassen havde ikke fået underretning om, at en  

 efterlønsmodtager havde ansøgt om førtidspension, selv om kommunen har pligt  

 til at underrette kassen gennem direktoratet.
Kassen ville derfor have haft  

 krav på refusion af den uretmæssigt udbetalte efterløn, hvis der ikke havde  

 været grundlag for at pålægge efterlønsmodtageren ansvar på grund af  

 uagtsomhed.
Handels- og Kontorfunktionærernes Arbejdsløshedskasse Vedrørende kassens tidligere medlem X, cpr.nr. 050226-.
 I brev af 4. maj 1990 har hovedledelsen anmodet direktoratet om at  

 tilkendegive, hvorvidt kassen har krav på refusion af efterløn, der er  

 udbetalt til pågældende for tiden fra 1. juli 1989 til 24. december 1989.
Det fremgår bl.a. af sagen, at kassens Odense afdeling den 20. december  

 1989 via DfA modtog indberetning om, at medlemmet den 23. juni 1989 havde  

 ansøgt om førtidspension efter § 14, stk. 3, i lov om social pension.
På  

 baggrund heraf blev efterlønsudbetalingen stillet i bero, og medlemmet blev  

 anmodet om at kontakte afdelingen.
 Det fremgår videre, at afdelingen den 27. december 1989 modtog meddelelse  

 om, at medlemmet var afgået ved døden den 4. december 1989. Afdelingen  

 rettede derfor telefonisk henvendelse til socialforvaltningen således, at en  

 eventuel efterbetaling af pension kunne overføres til dækning af for meget  

 udbetalt efterløn.
 Socialforvaltningen erkendte ifølge afdelingen, at der var sket en fejl i  

 forbindelse med indberetningen af pensionsansøgningen, og oplyste, at pengene  

 ved tildeling ville blive sendt til skifteretten.
Den for meget udbetalte efterløn, som efter fradrag af kontingent, kr.  

 751, udgjorde kr. 47.550 (brutto), blev anmeldt over for skifteretten i  

 Odense.
Den 19. marts 1990 oplyste skifteretten, »at boet er sluttet som  

 begravelsesudlæg«.
 Endelig fremgår det, at det er hovedledelsens opfattelse, at  

 fejludbetalingen skyldes forkerte oplysninger fra offentlig myndighed, idet  

 arbejdsløshedskassen først blev vidende om pensionsansøgningen i december  

 1989. Hovedledelsen finder derfor, at § 3, stk. 1, litra b, i bekendtgørelse  

 nr. 614 af 18. december 1985 kan bringes i anvendelse i sagen.
 I den anledning skal man, efter at spørgsmålet har været undergivet  

 principielle overvejelser i direktoratet, meddele, at § 3, stk. 1, litra b,  

 også finder anvendelse i tilfælde, hvor fejludbetalingen skyldes, at kommunen  

 har undladt at give DfA (og dermed arbejdsløshedskassen) meddelelse om  

 pensionsansøgningen.
 Direktoratet har herved lagt vægt på, at kommunen efter reglerne om social  

 pension har  pligt  til at underrette direktoratet om ansøgningen.
 Efter bekendtgørelsens § 3, stk. 2, har kassen imidlertid ikke krav på  

 refusion, hvis medlemmet har udvist uagtsomt forhold således, at medlemmet  

 kan gøres ansvarlig efter arbejdsløshedsforsikringslovens § 86, stk. 1.
 Direktoratet finder ikke, at der efter det oplyste er grundlag for at  

 statuere, at medlemmet ved tilsidesættelsen af oplysningspligten, jf.  

 standardvedtægtens § 15, stk. 7, har handlet svigagtigt over for kassen.
 Arbejdsløshedskassen har derfor ikke krav på refusion fra statskassen, og  

 det udbetalte refusionsbeløb, kr. 48.121,-, skal tilbagebetales.
 Kassen anmodes om at indbetale beløbet i overensstemmelse med § 13 i  

 direktoratets bekendtgørelse nr. 842 af 11. december 1986 (som ændret ved  

 bekendtgørelse nr. 459 af 29. juni 1987). Efter bestemmelsens stk. 6  

 tilskrives rente, hvis indbetalingen ikke foretages rettidigt.
 Et eventuelt krav på erstatning for fejludbetalingen må rejses over for  

 Odense Kommune af kassen selv.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring m.v.
Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til ankenævnet sammen med sagens akter og direktoratets eventuelle bemærkninger.
 P.D.V.
 E.B.
Ole Poul Pedersen fm.
