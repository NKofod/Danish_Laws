 Der har overfor nævnet været rejst spørgsmål, om en kommune skal betale  

 moms af tilslutningsbidrag til spildevandsanlæg.
Bidragene, der ikke blev pålignet grundejerne, blev frivilligt indbetalt  

 til kommunen.
Indbetalingerne er sket ifølge en opfordring fra kommunen i  

 november 1988 til de berørte grundejere.
Kommunen ville med hensyn til  

 betaling af kloakbidraget give grundejerne mulighed for at spare et  

 væsentligt beløb, herunder moms, ved indbetaling senest den 31. december  

 1988.
 Prisreduktionen ved forudbetaling ville udgøre 25-30% i forhold til den  

 pris, der eksempelvis ville gælde i 1990.
Baggrunden for henvendelsen til grundejerne var, at offentlige  

 spildevandsanlæg fra den 1. januar 1989 blev omfattet af pligten til  

 registrering efter momslovens § 3, stk. 1, litra c, om offentlige  

 forsyningsvirksomheder.
Kommunen var af den opfattelse, at  

 betalingstidspunktet var afgørende, således at der ikke skal betales moms af  

 tilslutningsbidrag, der er indbetalt inden den 1. januar 1989.
 Tolddirektoratet (nu Told- og Skattestyrelsen) fandt, at en forudsætning  

 for at anvende tidspunktet for betaling af tilslutningsbidrag som det  

 afgørende tidspunkt for betaling af moms er, at bidraget er pålignet og  

 forfaldent til betaling.
 Nævnet traf afgørelse om, at der ikke skal betales moms af de til kommunen  

 af grundejerne i november/december 1988 frivilligt forudbetalte  

 tilslutningsbidrag.
 Nævnet lagde særlig vægt på, at det ifølge praksis i en række afgørelser  

 om tilslutningsafgifter og -bidrag har været betalingstidspunktet og ikke  

 leveringstidspunktet, der var afgørende for spørgsmålet om betaling af moms.  

 Nogle af disse afgørelser har tillige drejet sig om tilslutningsafgifter  

 (-bidrag), der ikke var pålignet grundejerne.
 Se også Dep.1078.
