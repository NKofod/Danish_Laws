Bekendtgørelse om tilskud til Design Society I medfør af § 3, stk. 2, i lov om erhvervsfremme, jf. lovbekendtgørelse nr. 1715 af 16. december 2010, fastsættes efter bemyndigelse i henhold til § 1 i bekendtgørelse nr. 1283 af 12. december 2005 om henlæggelse af visse beføjelser efter lov om erhvervsfremme til Erhvervsstyrelsen:
Formål § 1. Design Societys formål er at fremme design, mode og relaterede kreative erhverv med henblik på at styrke væksten, markedsføre Danmark og bidrage til løsningen af samfundsmæssige udfordringer.
Anvendelsesområde § 2. Denne bekendtgørelse finder anvendelse, så længe Design Society modtager tilskud fra Erhvervs- og Vækstministeriet i henhold til lov om erhvervsfremme.
Betingelser for tilskud § 3. Som vilkår for at modtage tilskud skal Design Society indgå en resultatkontrakt med Erhvervs- og Vækstministeriet, hvor Design Societys aktiviteter fastlægges nærmere.
Finansiering § 4. Erhvervs- og Vækstministeriets tilskud til Design Society fastsættes i en resultatkontrakt, jf. § 3 ud fra den årlige finanslovsbevilling.
Budget, regnskab og revision § 5. Design Society skal udarbejde et budget for centerets aktiviteter i det kommende år, som senest i december måned skal forelægges bestyrelsen til godkendelse.
Det af bestyrelsen godkendte budget indsendes til Erhvervsstyrelsen.
Budgettet skal udarbejdes efter retningslinjer udarbejdet af Erhvervsstyrelsen.
 § 6. Design Societys årsrapport skal undergives revision af rigsrevisor.
Klage- og ikrafttrædelsesbestemmelser § 7. Erhvervsstyrelsens afgørelser i henhold til denne bekendtgørelse kan ikke indbringes for anden administrativ myndighed.
 § 8. Bekendtgørelsen træder i kraft den 7. september 2015.
 Stk. 2. Bekendtgørelse nr. 234 af 9. april 2008 om tilskud til Dansk Design Center ophæves.
