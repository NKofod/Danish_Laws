Nr BTL 71 Betænkning over Forslag til lov om støtte til miljøforbedrende  

 investeringer i landbrug m.v.   

 Nr L 71 1985-86, 1. samling Blad nr 798 Afgivet af miljø- og planlægningsudvalget Afgivet: 19860423 Udvalget har behandlet lovforslaget i nogle møder.
I forbindelse hermed har miljøministeren og landbrugsministeren skriftligt besvaret en række spørgsmål.
Nogle af disse besvarelser vil blive optrykt i et bilagshæfte til denne betænkning.
Der er af miljøministeren stillet ændringsforslag, hvorom henvises til de ledsagende bemærkninger.
Udvalget har desuden modtaget mundtlige og/ eller skriftlige henvendelser fra:
Danmarks Kommunistiske Parti, landbrugsudvalget, Danmarks Sparekasseforening, Danmarks Sportsfiskerforbund, Dansk Dambrugerforening, Dansk Erhvervsgartnerforening, Danske Husmandsforeninger, De danske Landboforeninger, Den danske Bankforening og Landsforeningen af Danske Svineproducenter.
Med hensyn til finansieringen af støtteordningen har miljøministeren over for udvalget gjort opmærksom på, at der for 1986 er afsat midler til finansiering af lovforslaget på finansloven for 1986.
Ministeren fremhæver, at der ikke herved er taget stilling til, hvordan finansieringen skal ske i de efterfølgende år, idet dette på sædvanlig vis bestemmes ved vedtagelsen af finanslovene for de pågældende år.
Miljøministeren har over for udvalget oplyst, at miljøministeriet er enig med fiskeriministeriet i, at det vil have miljømæssig værdi at indføre en zone mod vandløb, søer og kystvande, hvor der ikke må spredes husdyrgødning og ensilagesaft.
I miljøministerens redegørelse til folketinget om marginaljordsproblematikken er dette da også nævnt som et forslag.
Det er derfor miljøministeriets opfattelse, at eventuelle bestemmelser herom bør afvente udfaldet af de drøftelser, der for tiden finder sted om marginaljordsproblematikken.
Herefter indstiller et flertal (udvalget med undtagelse af de frie demokraters medlem) lovforslaget til vedtagelse med de af miljøministeren stillede ændringsforslag.
Et flertal inden for flertallet (socialdemokratiets, socialistisk folkepartis og det radikale venstres medlemmer af udvalget) pålægger regeringen snarest muligt - og således, at en vedtagelse kan ske inden folketingets hjemsendelse - at fremsætte et forslag til finansiering af udgifterne for 1987, 1988 og 1989 ved hjælp af en afgift på handelsgødning.
Flertallet er indstillet på en hurtig udvalgsbehandling.
Et mindretal inden for flertallet (det konservative folkepartis, venstres og kristeligt folkepartis medlemmer af udvalget) konstaterer, at det løfte, der lå i vedtagelsen af handlingsplanen, at det offentlige vil yde tilskud til miljøinvesteringer i 1987, 1988 og 1989, ikke opfyldes, når flertallet vil finansiere disse år ved en afgift på handelsgødning og derved lade erhvervet selv betale tilskuddet.
Mindretallet vil redegøre for sin stilling ved 2. behandling.
Et andet mindretal inden for flertallet (socialdemokratiets medlemmer af udvalget) finder, at kunstgødningsafgiften burde have været på 1 kr. pr. kg kvælstof, så der også havde været midler til forskning og forsøgsvirksomhed vedrørende landbrugets miljøproblemer samt til transportanlæg og transportsystemer til naturgødning og halm, til biogasanlæg, andre gødningsbehandlingsanlæg og anlæg til udnyttelse af halm, som ikke er støttet gennem energistøttelovgivningen, til forebyggelse og genopretning af nitratskader på drikkevandsforsyning m.v.
Mindretallet vil derfor arbejde for også at finde midler til disse opgaver.
Et tredje mindretal inden for flertallet (socialistisk folkepartis medlemmer af udvalget) finder, at lovforslaget udgør en rimelig og nødvendig bestanddel af finansieringsstøtten til landbruget i forbindelse med gennemførelsen af det regelsæt, der er udarbejdet efter folketingets vedtagelse af NPO-handlingsplanen den 31. maj 1985.
Særligt fremhæves, at den påpegede finansiering fra 1. januar 1987 i form af en afgift på handelsgødning åbner for perspektivrige styringsmuligheder på de områder i miljøpolitikken, hvor almindelig regel- og planstyring ikke er effektiv.
Selv om afgiftens størrelse og udformning i første omgang ikke opfylder et styringsformål, tilkendegiver et flertal i folketinget med indførelsen af afgiften, at afgiftsstyring som princip er anvendelig i behandlingen og løsningen af jordbrugserhvervets miljøforhold.
I denne sammenhæng bør det understreges, at der findes en nær sammenhæng mellem forbruget af handelsgødning og forbruget af bekæmpelsesmidler m.v., ligesom afgiftens styringsmæssige aspekter giver muligheder for at sikre en optimal nyttiggørelse af husdyrgødningen gennem udviklingen af fordelingssystemer for husdyrgødning.
Et fjerde mindretal inden for flertallet (det radikale venstres medlem af udvalget) udtaler, at det under behandlingen af NPO-handlingsplanen den 31. maj 1985 fremførte (jfr.
Folketingstidende 1984-85, forhandlingerne spalte 11310), at spørgsmålet om finansieringen ikke var blevet løst, og at regeringen måtte angive, hvorledes handlingsplanen skulle finansieres.
Mindretallet kunne ikke acceptere en erklæring om, at pengene skulle tages et eller andet sted inden for budgettet.
Nu næsten et år efter er situationen stadig den samme.
Regeringen har fortsat ikke meddelt, hvorledes miljøstøtteloven skal finansieres.
Finansieringen for 1986 er på plads, men for de efterfølgende år er der ikke taget stilling til, hvordan finansieringen skal ske.
Dette er ikke acceptabelt, og mindretallet finder det nødvendigt, at man på nuværende tidspunkt bliver klar over, hvorledes miljøstøtteloven skal finansieres.
Det er på denne baggrund, at mindretallet går ind for en finansiering ved hjælp af en afgift på handelsgødning for 1987, 1988 og 1989.
Det radikale venstre er opmærksom på, at en afgift i denne størrelsesorden næppe vil påvirke forbruget, men med dette forslag fastholdes princippet om, at forureneren betaler.
Det tilskynder ydermere til, at der kommer et mere fornuftigt samspil mellem brugere af handelsgødning og producenter af husdyrgødning, og at der gives et miljøpolitisk signal om, at handelsgødningen er medansvarlig for nitratforureningen.
Et mindretal (de frie demokraters medlem af udvalget) vil redegøre for sin stilling ved lovforslagets 3. behandling.
Ændringsforslag Af miljøministeren, tiltrådt af et flertal (udvalget med undtagelse af FD):
Til § 1 1) Stk. 3 affattes således:
»Stk. 3. Der kan ikke ydes støtte til virksomheder, der ejes af det offentlige.
Dette gælder dog ikke for kommunale fælles biogasanlæg og præstegårde.«.
Til § 4 2) Stk. 2 affattes således:
»Stk. 2. Der fradrages 15.000 kr. i udgifterne efter stk. 1, hvis kommunalbestyrelsen efter miljøbeskyttelseslovgivningen har stillet krav om lovliggørelse af det hidtidige anlægs indretning.
Dette gælder dog ikke, såfremt ansøgeren godtgør, at kravet er efterkommet inden påbegyndelsen af den investering, hvortil der søges om støtte efter denne lov.«.
Til § 10 3) I stk. 2, 2. pkt., ændres »10 år« til: »15 år«.
Til § 12 4) I paragraffen ændres »efter denne lov« til: »til  

 investeringer omfattet af lovens § 1, stk. 1,».
Til § 18 5) Paragraffen affattes således:
»§ 18. Kommunalbestyrelsens afgørelser efter loven kan af ansøgeren påklages til miljøministeren.
Klagefristen er 4 uger fra den dag, afgørelsen er meddelt ansøgeren.« Nyt kapitel 6) Efter § 21 indsættes som nyt kapitel:
»Kapitel 4 Kortlægning m.v.
§ 22. Kommunalbestyrelsen kan foranledige en kortlægning af den eksisterende og den forventede husdyrgødningsmængde fra landbrugsejendomme m.v. i kommunen, som vil kunne anvendes i kommunale fælles biogasanlæg og dermed i varmeforsyningen i kommunen.
Stk. 2. Producenter af husdyrgødning skal efter anmodning fra kommunalbestyrelsen meddele denne de oplysninger, der findes nødvendige for kortlægning, planlægning og etablering af kommunale fælles biogasanlæg.
Stk. 3. Undladelse af at give oplysninger som nævnt i stk. 2 straffes med bøde.
Stk. 4. Såfremt aktieselskaber, andelsselskaber eller lignende undlader at give oplysninger som nævnt i stk. 2, kan der pålægges selskabet som sådant bødeansvar.«.
Kapitel 4 bliver herefter kapitel 5, og § 22 og § 23 bliver henholdsvis § 23 og § 24.
BEMÆRKNINGER Til nr. 1 Under hensyn til de energi- og miljømæssige fordele, der kan opnås ved etablering af kommunale fælles biogasanlæg, foreslås det, at disse undtages fra bestemmelsen om, at støtte ikke kan ydes til virksomheder, der ejes af det offentlige.
I medfør af § 3, stk. 2, kan miljøministeren fastsætte nærmere retningslinjer for støtte til sådanne anlæg, således at støtten kommer de tilsluttede landbrugsejendomme til gode.
Det foreslås endvidere, at præstegårde ligeledes undtages fra bestemmelsen under hensyn til de særlige forhold, som gør sig gældende for disse.
Til nr. 2 I medfør af stk. 2 foretages der et fradrag på 15.000 kr., hvis der til ejendommens hidtidige anlæg af kommunalbestyrelsen er stillet krav om ændring af indretning eller placering efter miljøbeskyttelseslovgivningen.
Ved krav om ændring forstås indretningskrav i medfør af miljøreglementets kap. 5.
Baggrunden for bestemmelsen er, at der ikke bør udbetales støtte til lovliggørelse af ulovlige anlæg, der er omfattet af miljøbeskyttelseslovgivningen og ikke er i overensstemmelse hermed.
Hvis ansøgere godtgør, at det pågældende gødningsopbevaringsanlæg efter et påbud er blevet lovliggjort, inden der foretages investeringer for at opfylde de regler, der er udstedt til opfyldelse af handlingsplanen, vil der kunne opnås støtte til denne yderligere investering, uden at der foretages fradrag.
Det bemærkes, at der ved investering forstås foretagelse af fysiske foranstaltninger.
Til nr. 3 Lovforslagets hidtidige formulering af § 10, stk. 2, indebærer, at garantien ikke kan udstrækkes til mere end 10 år.
Denne periode for statens garantistillelse er fastsat således, at den svarer til perioden for udbetaling af ydelsestilskud i medfør af lovforslagets § 8.
Der vil ikke blive fastsat andre bestemmelser om pengeinstitutlånenes varighed, end at disse skal have en løbetid på mindst 10 år.
Pengeinstitutterne vil således godt kunne yde lån på mere end 10 år under hensyn til ansøgernes finansieringsbehov og økonomiske situation i øvrigt.
Det må imidlertid forventes, at mange pengeinstitutter formentlig vil afpasse lånenes løbetid med garantiperiodens løbetid, da der jo her er tale om lån til de økonomisk mest trængte landmænd.
Med henblik på at skabe bedre muligheder for, at disse landmænd kan optage længerevarende lån fra pengeinstitutterne og dermed udstrække tilbagebetalingstiden og den økonomiske belastning for ejendommen som følge af miljøinvesteringerne, indebærer ændringsforslaget, at garantiperioden udstrækkes til 15 år.
Til nr. 4 Med den hidtidige formulering af lovforslagets § 12 har det været formålet at fastsætte bestemmelser om støtte til gødningsopbevaringsanlæg, jfr. lovforslagets § 1, stk. 1, og at fastsætte en maksimumgrænse for støtte til sådanne anlæg.
Miljøministeriet er imidlertid blevet opmærksom på, at udformningen af § 12 også vil gælde for støtte, som udbetales efter bestemmelsen i § 1, stk. 2, hvilket ikke har været hensigten, idet der kan være behov for større fleksibilitet ved fastsættelse af nærmere regler om det maksimale støttebeløb til sådanne investeringer i andre anlæg med tilknytning til landbruget.
Den foreslåede ændring åbner også mulighed for, at ejendomme kan få støtte til investeringer i sådanne andre anlæg, selv om de en gang har fået støtte til gødningsopbevaringsanlæg.
Til nr. 5 Lovforslagets hidtidige formulering af § 18 stemmer overens med den kreds af klageberettigede, som findes i love på miljøbeskyttelsesområdet, hvor afgørelser træffes af kommunalbestyrelsen.
Bestemmelsen blev derfor indsat for at skabe overensstemmelse med tilsvarende love, hvor kompetencen er overladt kommunalbestyrelsen.
De berørte organisationer har imidlertid henledt opmærksomheden på, at en nærmere vurdering af klagebestemmelsens karakter ikke tilsiger en så omfattende kreds af klageberettigede som ved egentlige miljøafgørelser.
Endvidere er det miljømæssige grundlag for afgørelse om støtte genstand for påklage for den samme kreds, der er nævnt i lovforslagets hidtidige formulering, i medfør af § 34 i miljøministeriets bekendtgørelse nr. 15 af 24. januar 1986 om husdyrgødning og ensilage.
Det findes derfor overflødigt at skabe adgang til klage over selve støtteafgørelsen for andre end ansøgeren selv.
Dette stemmer også overens med bestemmelsen i den hidtidige miljøstøttelov.
Ændringsforslaget indebærer, at ansøgeren kan påklage kommunalbestyrelsens afgørelse inden for klagefristen på 4 uger.
Der findes ikke behov for, at kommunalbestyrelsens afgørelse om støtte har opsættende virkning indtil udløbet af klagefristen.
Dette gælder også i de tilfælde, hvor ansøgeren påklager afgørelsen.
Baggrunden herfor er, at de typer af afgørelser, som vil blive påklaget, vil være fuldstændige eller begrænsede afslag på støtte.
Det bør dog bemærkes, at påklage af en afgørelse om støtte kan føre til, at klagemyndigheden finder, at der helt eller delvis savnes grundlag for den af kommunalbestyrelsen trufne afgørelse om støtte.
I sådanne tilfælde kan der derfor blive tale om, at klagemyndigheden fastsætter et mindre støttebeløb end det, hvorom kommunalbestyrelsen har givet tilsagn.
I de tilfælde, hvor støtten allerede er udbetalt, inden klagefristen er udløbet, kan der rejses krav om tilbagebetaling af for meget udbetalt støtte.
Endelig indebærer ændringsforslaget en administrativ og økonomisk lettelse for kommunerne.
Til nr. 6 Kommuner og amter har som led i den generelle varmeplanlægning lavet opgørelser over lokale ressourcer, herunder biogas, og er på nuværende tidspunkt i færd med at undersøge, hvor ressourcerne bedst kan anvendes under hensyntagen til at opnå den samlet set bedste samfundsøkonomi i varmeforsyningen.
Igennem kommunernes og amternes varmeplanlægning er der konstateret et ressourcemæssigt grundlag for, at en betydelig del af varmeforsyningen kan baseres på indenlandske ressourcer i form af naturgas, overskudsvarme, halm, træflis, biogas m.v.
Forudsætningen for at etablere kommunale fælles biogasanlæg er således, at etableringen af sådanne anlæg er den samfundsøkonomisk bedste løsning, og at der eksisterer et varmebehov for det område, som skal forsynes.
Forudsætningen for at kunne planlægge og etablere fælles biogasanlæg er endvidere, at der er overskydende husdyrgødning på landbrugsejendommene.
I medfør af § 22 kan kommunalbestyrelsen indhente de nødvendige oplysninger om overskudsproduktion af gødning, f.eks. i form af en spørgeskemaundersøgelse.
Dette kan ses i sammenhæng med tilsynet med landbrugsejendomme efter bekendtgørelse om husdyrgødning og ensilage m.v. nr. 15 af 24.
 januar 1986.
Med udgangspunkt i en sådan kortlægning kan kommunen skønne over den gødningsmængde, der ikke kan bruges på de enkelte ejendomme, og vurdere, om denne mængde vil kunne være basis for etablering af fælles biogasanlæg.
Kommunerne kan herefter under hensyntagen til varmeforsyningslovens bestemmelse om bedst mulig samfundsøkonomi planlægge kommunale fælles biogasanlæg og tilbyde de implicerede landmænd at aflevere deres overskydende gødning i det fælles biogasanlæg.
Landmændene vil hermed undgå at skulle investere i individuelle gødningsopbevaringsanlæg ud over i de anlæg, der giver mulighed for løbende at opbevare husdyrgødning, inden den transporteres til fælles biogasanlæg.
Dette tidsrum vil i praksis nok ligge på omkring en måned.
I § 22, stk. 3 og 4, er anført almindelige straffebestemmelser for undladelse af at give de fornødne oplysninger.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (FD) Steffensen  

 (KrF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, VS og FP havde ikke medlemmer i udvalget.
Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til miljøministeren til skriftlig besvarelse.
Udvalget forstår formuleringen »mindst 30 pct.« i § 9 sådan, at procentsatsen kan forøges, således at man er sikker på, at der vil blive oprettet fælles biogasanlæg.
Herefter indstiller et flertal (udvalget med undtagelse af de frie demokraters medlem) lovforslaget til vedtagelse i den affattelse, hvori det foreligger efter afstemningen ved 2. behandling.
Et mindretal (de frie demokraters medlem af udvalget) vil redegøre for sin stilling ved 3. behandling.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (FD) Steffensen  

 (KrF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, VS og FP havde ikke medlemmer i udvalget.
