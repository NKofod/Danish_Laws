Udtalt, at almindelig rengøring med jævne intervaller  

 må anses som en arbejdsopgave, der efter den almindelige opfattelse i  

 samfundet som et minimum skal udføres i et vist omfang i et hjem.
En  

 sådan opgave må derfor betragtes som en nødvendig praktisk  

 opgave i hjemmet.
 Den enkelte kommunalbestyrelse vil således efter  

 Indenrigsministeriets opfattelse være forpligtet til at sørge  

 for hjemmehjælp til bl.a. rengøring i hjemmet for visse  

 persongrupper, som efter funktionsniveau og forholdene omkring de  

 foreliggende arbejdsopgaver i hjemmet ikke er i stand til at udføre  

 denne opgave.
 Videre udtalt, at det forhold, at en person er i stand til at træffe  

 aftale om anskaffelse af nødvendig hjælp, ikke i sig selv vil  

 kunne begrunde et afslag på hjemmehjælp.
 Udtalt, at en kommunalbestyrelses ressourcemæssige overvejelser i  

 forbindelse med inddragelse af hjemmehjælp, alene kan have betydning i  

 de tilfælde, hvor kommunen hidtil har tilbudt et højere niveau  

 af hjemmehjælp, end den efter lovgivningen var forpligtet til.
 Indenrigsministeriet fandt på baggrund af de i sagen foreliggende  

 oplysninger ikke, at kommunalbestyrelsen ved revurderingen af konkrete sager  

 om hjemmehjælp og den i forbindelse hermed foretagne inddragelse af  

 hjemmehjælp havde taget hensyn til, hvorvidt den gruppe af  

 hjemmehjælpsmodtagere, der havde fået inddraget  

 hjemmehjælpen selv - eventuelt med bistand fra en anden i husstanden -  

 var i stand til selv at udføre nødvendige praktiske  

 opgaver.
 Indenrigsministeriet fandt således, at kommunalbestyrelsen i  

 forbindelse med revurderingen af de konkrete sager om hjemmehjælp havde  

 inddraget ressourcemæssige overvejelser i videre omfang, end  

 lovgivningen giver mulighed for, idet hjemmehjælpen måtte antages  

 at være frataget personer, uanset om de pågældende på  

 grund af nedsat fysisk eller psykisk funktionsevne eller særlige  

 sociale problemer ikke selv kunne udføre nødvendige praktiske  

 opgaver i hjemmet, jf. § 71, stk. 1 og 2, i lov om social service.
 På denne baggrund tillige udtalt, at den af kommunalbestyrelsen i et  

 standardbrev angivne begrundelse - hvorefter baggrunden for afslaget på  

 hjemmehjælp var, at det var kommunalbestyrelsens vurdering, at den  

 pågældende selv var i stand til at udføre de praktiske  

 opgaver i hjemmet - i de tilfælde, hvor revurderingen på trods af  

 behov for praktisk hjælp havde ført til bortfald af  

 hjemmehjælpen, ikke opfyldte kravet i forvaltningslovens § 24 om, at  

 den angivne begrundelse skal omfatte de omstændigheder, som myndigheden  

 har lagt vægt på for at nå frem til den konkrete  

 afgørelse.
 Endvidere udtalt, at afgørelser om inddragelse af hjemmehjælp  

 efter forvaltningslovens § 25 skal indeholde en klagevejledning, der skal  

 omfatte oplysning om, at afgørelsen - efter forudgående  

 indbringelse for klagerådet og efter at kommunalbestyrelsen har taget  

 stilling til klagerådets indstilling - kan påklages til det  

 sociale nævn.
(Indenrigsministeriets brev af 7. juli 1999 til en borger - 4.k.kt. j.nr.  

 1999/1220/103-2) Om en kommunalbestyrelses beslutning om  

 inddragelse af hjemmehjælp.
 Ved brev af 13. januar 1999 med bilag rettede De henvendelse til  

 indenrigsministeren vedrørende nedskæringer i  

 hjemmehjælpen på Indre Østerbro.
 Indenrigsministeriet har nu behandlet sagen.
 Det er Indenrigsministeriets opfattelse, at Indre Østerbro Bydel i  

 forbindelse med revurderingen af de konkrete sager om hjemmehjælp har  

 inddraget ressourcemæssige overvejelser i videre omfang end  

 lovgivningen giver mulighed for, idet hjemmehjælpen må antages at  

 være frataget personer, uanset om de pågældende på  

 grund af nedsat fysisk eller psykisk funktionsevne eller særlige  

 sociale problemer ikke selv kan udføre nødvendige praktiske  

 opgaver i hjemmet, jf. § 71, stk. 1 og 2, i lov om social service.
 Indenrigsministeriet har på den baggrund anmodet bydelsrådet  

 om snarest muligt at sørge for en genoptagelse af behandlingen af de  

 sager, hvor revurderingen på trods af behov for praktisk hjælp  

 har ført til nedsættelse eller bortfald af hjemmehjælpen.
 Indenrigsministeriet finder endvidere ikke, at det standardbrev om  

 ophør af praktisk hjemmehjælp, som er nævnt i  

 Bydelsadministrationens redegørelse af 7. januar 1999 til Social-  

 Beskæftigelses- og Ældreudvalget, opfylder kravene til  

 begrundelse i forvaltningslovens § 24.
 Det reviderede standardbrev om ophør af praktisk hjemmehjælp,  

 som Indenrigsministeriet har modtaget fra Indre Østerbro Bydel,  

 indeholder en henvisning til § 71, stk. 2, i lov om social service.  

 Afgørelser om praktisk bistand i hjemmet træffes imidlertid i  

 medfør af § 71, stk. 1, nr. 2, og § 71, stk. 2. Begrundelsen  

 bør derfor enten omfatte henvisning til § 71, stk. 1, nr. 2, og § 71,  

 stk. 2, eller henvisning til § 71.
 Endvidere er det Indenrigsministeriets opfattelse, at den i det reviderede  

 standardbrev angivne begrundelse - i de tilfælde, hvor revurderingen  

 på trods af behov for praktisk hjælp har ført til bortfald  

 af hjemmehjælpen - ikke opfylder kravet om, at den angivne begrundelse  

 skal omfatte de omstændigheder, som myndigheden har lagt vægt  

 på for at nå frem til den konkrete afgørelse.
 Indenrigsministeriet har meddelt Indre Østerbro Bydelsråd sin  

 retsopfattelse vedrørende bydelsrådets overholdelse af reglerne  

 om begrundelse.
 Det er Indenrigsministeriets opfattelse, at de standardbreve  

 vedrørende afslag på hjemmehjælp, som Indre  

 Østerbro Bydelsråd har fremsendt til Indenrigsministeriet, ikke  

 opfylder kravene til klagevejledning i forvaltningslovens § 25, idet de ikke  

 omfatter oplysning om muligheden for klage til det sociale nævn eller  

 om fremgangsmåden ved sådan klage.
 Indenrigsministeriet har meddelt Indre Østerbro Bydelsråd sin  

 retsopfattelse vedrørende spørgsmålet om klagevejledning.
 Indenrigsministeriet har anmodet bydelsrådet om at blive underrettet  

 om, hvad der videre sker i sagen.
Efter Indenrigsministeriets opfattelse har bydelsrådet tilsidesat  

 pligten efter § 30, stk. 2, til at høre ældrerådet om alle  

 forslag, der vedrører ældre.
Indenrigsministeriet har meddelt  

 bydelsrådet sin retsopfattelse vedrørende dette  

 spørgsmål.
 Her følger en gennemgang af sagens baggrund og en nærmere  

 begrundelse for Indenrigsministeriets opfattelse.
 Sagens baggrund:
 Det fremgår af sagen, at servicekoncept for ældreområdet  

 på Indre Østerbro efter høring af Indre Østerbro  

 Ældreråd blev godkendt af Social-, Beskæftigelses- og  

 Ældreudvalget den 28. juni 1998.
Bydelsrådet for Indre Østerbro foretog  

 førstebehandling af bydelens budget for 1999 den 6. oktober 1998, hvor  

 bydelsrådet vedtog at fremsende forslaget til budget til  

 andenbehandling.
Det fremgik af Økonomiudvalgets indstilling til  

 budget for 1999, at budgetforslaget omfattede besparelser vedrørende  

 hjemmehjælp, og at antallet af stillinger i hjemmehjælpen var  

 reduceret med 17.
 Ved brev af 7. oktober 1998 tilkendegav bydelsrådet over for Indre  

 Østerbro Ældreråd, at ældrerådet havde  

 mulighed for at fremkomme med en udtalelse i anledning af  

 budgetforslaget.
 Ved brev af 15. oktober 1998 afgav ældrerådet udtalelse til  

 bydelsrådet.
Den 27. oktober 1998 andenbehandlede bydelsrådet budgettet for 1999.  

 Budgettet blev vedtaget med ændringer i forhold til det, der  

 forelå ved førstebehandlingen.
Bydelsrådet vedtog  

 således en budgetaftale, hvoraf bl.a. fremgår  

 følgende:
"Finansiering Finansieringsgrundlaget for budgetaftalen 1999 på 15, 2 mio. kr.  

 tilvejebringes på følgende måde, idet alle beløb  

 ses i forhold til budgetforslag, som var til førstebehandling i  

 Bydelsrådet:
Der foretages en generel besparelse på 0,75% af det samlede budget  

 inden for alle områder, der er udlagt til Bydelsrådets  

 varetagelse.
Denne besparelse udgør sammenlagt 4,5 mio. kr.
Budgettet for ældreområdet bringes på linie med den  

 pulje til ældreområdet, som Københavns Kommune har udlagt  

 til bydelen.
Derudover gennemføres en reform af hjemmeplejen.
Derved  

 frigøres i alt 3,5 mio. kr." Ved brev af 29. oktober 1998 til bydelens Social-, Beskæftigelses-  

 og Ældreudvalg fremsatte Indre Østerbro Ældreråd  

 bemærkninger i anledning af besparelser på budgettet for  

 hjemmehjælp for 1999.
 På møder den 5. november, 26. november og 1. december 1998  

 tog Social-, Beskæftigelses- og Ældreudvalget stilling til  

 udmøntningen af besparelserne på hjemmehjælpen for 1999.
 Af forvaltningens notat af 4. november 1998, som blev forelagt udvalget  

 på mødet den 5. november 1998, fremgår bl.a.  

 følgende:
 "Der peges på nedlæggelse af 46 hjemmehjælpsstillinger  

 (fuldtids) eller hvis der nedlægges 15 i år da 31.
 Konsekvenserne er nu:
 31x27,75 = 869,25 ydelsestimer.
 Disse timer er planlagte og svarer til 430 klienter der modtager 2 timers  

 hjælp ugl.
 Iværksættes denne besparelse skal hjemmeplejen altså ud  

 og revurdere nuv. 1100 lette klienter og ved revurdering af klienternes  

 ressourcer finde mindst 430 brugere som skal have hjælpen frataget.
 ...
Den fremtidige visitation til lette ydelser skal allerede nu strammes op.  

 Hjemmeplejen skal vænne sig til at give afslag til borgere og det kan  

 kun gennemføres, dersom denne opstramning meldes klart ud fra  

 politikerne og administrationen." Af et bilag udarbejdet af forvaltningen til udvalgets møde den 26.  

 november 1998 fremgår bl.a. følgende:
"ad.
Konsekvenser for klienterne ved reduktion af hjemmehjælper -  

 dag.
Hjemmehjælpens brugere har fået udmålt ydelserne efter  

 de behov, den tilsynsførende vurderer.
Dernæst registreres  

 ydelsen teknisk i tidsforbrug - en registrering der grupperer klienterne  

 efter deres ugl. timebehov.: 1 - 3 timer. 4 - 6 timer. 7 - 12 timer. 13 - 29  

 timer. 30+ timer.
 Den absolut største gruppe af det samlede antal  

 hjemmehjælpsmodtagere findes i reg. 1 - 3 timer ugl.
Der skal i første omgang fokuseres på denne gruppe brugere  

 for at nedskære ydelserne.
Ved en gennemgang af gruppen er der fundet i  

 alt 603, der ikke har behov for andet end praktisk bistand, altså ikke  

 omsorgsbehov.
 Kun rengøring:
 Antal klienter.
227 Timer i alt 239,5 Fjernes denne ydelse kan der nedlægges 8,63 stillinger.
 Rengøring og indkøb:
Antal klienter 254 Timer i alt 555,5 Fjernes disse ydelser kan der nedlægges 20,2 stillinger Kun indkøb:
 Antal klienter:
38 Timer i alt 50,5 Fjernes denne ydelse kan der nedlægges 1,82 stillinger Rengøring, indkøb og tøjvask:
Antal klienter 84 Timer i alt 193,25 Fjernes disse ydelser kan der nedlægges 6,96 stillinger.
I alt: 605 klienter.
Samlet antal ugl. timer 1038,75. Samlet antal  

 stillinger: 37,43.
Skal der nedlægges flere stillinger må der fjernes tilsvarende  

 antal ydelsestimer blandt andre klienter.
Hver enkelt klient skal naturligvis  

 revurderes og det skal nøje overvejes, hvordan man i så  

 tilfælde kan fjerne ydelsestimer fra klienterne.
Den anden del af "de lette" klienter bliver vanskeligere at adskille.
Hos  

 disse kan der meget vel være behov for et vist regelmæssigt  

 tilsyn - udover den praktiske opgaveløsning." Af beslutningsreferatet fra Social-, Beskæftigelses- og  

 Ældreudvalgets møde den 26. november 1998 fremgår bl.a.  

 følgende:
 "Besparelserne inddeles i 3 faser.
"Udvalget beslutter at spare 1,6 mio. på køb af pladser." Af beslutningsreferatet fra Social-, Beskæftigelses- og  

 Ældreudvalgets møde den 1. december 1998 fremgår bl.a.  

 følgende:
"Forslaget om besparelse af 3,5 hjemmehjælp-dag stillinger  

 vedtaget." På Social-, Beskæftigelses- og Ældreudvalgets  

 møde den 7. januar 1999 tog udvalget en redegørelse fra  

 forvaltningen om opfølgningen af besparelserne i hjemmehjælpen  

 til efterretning.
Af redegørelsen fremgår bl.a.  

 følgende:
"Hvilke brugere afsluttes? Kun brugere med egenomsorgskapacitet (Ressourcestærke) i behold.
 Kun brugere blandt de ca. 1100, der modtager 1 -3 timers hjælp  

 ugl.
 Brugerne udvælges v. vurdering foretaget af hjemmehjælperen,  

 tilsynsførende og afdelingslederen (kendskabet til klientens psykiske  

 formåen, netværk, aktiviteter o.l.) Tilsynsførende  

 revurderer den 1. vurdering ved besøget i hjemmet og afslutter kun,  

 hvis der ikke fremtræder tegn på ændringer i brugerens  

 tilstand/formåen fysisk og psykisk.
Hvor mange brugere til dato - hvor mange endnu? 286 brugere er afsluttet og der resterer 321 brugere, som skal  

 vurderes/afsluttes.
 ....
Hvordan bliver brugeren orienteret? Den tilsynsførende aflægger besøg i hjemmet og  

 redegør her for beslutningsgrundlaget.
Der oplyses om alternative  

 hjælpemuligheder som - vareudbringning - hjemmeservicefirmaer -  

 servicecentret - udvalgets brev (se vedlagt) gennemgås." Det brev, som er nævnt i bydelsadministrationens redegørelse  

 til Social-, Beskæftigelses- og Ældreudvalgets møde den 7.  

 januar 1999, er ifølge det i bydelens udtalelse af 10. juni 1999  

 anførte, jf. nedenfor  - i udfyldt stand - udleveret til  

 hjemmehjælpsmodtagere, der har fået frataget hjemmehjælpen.  

 Brevet har følgende ordlyd:
 "Som henholdsvis formand for Social-, Beskæftigelses- og  

 Ældreudvalget og områdeleder for ældreområdet skal vi  

 hermed meddele Dem følgende ændringer i hjemmeplejen som  

 følge af budgettet for 1999.
 Det generelle krav om effektiviseringsbesparelser betyder, at samtlige  

 budgetter i bydelens forskellige forvaltninger har måttet  

 beskæres. Ældreområdet har således skullet finde  

 besparelser svarende til 36 hjemmehjælpsstillinger, 2  

 hjemmesygeplejerskestillinger og 1 tilsynsførendestilling i 1999.
 Med en så kraftig reduktion i den samlede medarbejderstab kan  

 bydelens hjemmepleje ikke fremover levere praktisk bistand i samme omfang som  

 i dag.
I den svære situation har Social-, Beskæftigelses- og  

 Ældreudvalget valgt først og fremmest at sikre pleje og omsorg  

 til de svageste modtagere af hjemmehjælp.
Som følge heraf er der  

 ikke råd til fortsat at tilbyde hjemmehjælp til de raske og  

 ressourcestærke blandt vores hjemmehjælpsmodtagere.
 Det er derfor med beklagelse, at vi må meddele, at Indre  

 Østerbro Bydel ikke længere kan tilbyde Dem  

 hjemmehjælp.
 Hjemmehjælpen vil ophøre med at komme i Deres  

 hjem fra d. .../.... 199 .
 Vores medarbejdere kan rådgive Dem med at finde alternative  

 løsninger.
 Skulle Deres helbredstilstand ændre sig, kan De naturligvis altid  

 rette henvendelse til hjemmehjælpen, som vil vurdere Deres nye  

 situation.
Klage over denne afgørelse kan rettes til Klagerådet  

 vedrørende hjemmehjælp på Indre Østerbro,  

 Odensegade 4, st., 2100 Kbh. Ø.
Tlf: 35553939." Bydelsrådet vedtog på sit møde den 19. januar 1999  

 følgende forslag:
"Social-, Beskæftigelses- og Ældreudvalget  

 pålægges at skabe en pulje på minimum 500.000 kr. til at  

 sikre muligheden for eventuel revisitation af hjemmehjælpen til  

 hjemmehjælpsmodtagere, som utilsigtet er blevet ramt af  

 besparelserne." Den 21. januar 1999 afholdt Social-, Beskæftigelses- og  

 Ældreudvalget møde med Ældrerådet og  

 Klagerådet for hjemmehjælp på Indre Østerbro.  

 På sit efterfølgende møde drøftede udvalget de  

 ønsker, som formændene for de to råd havde fremsat, og  

 besluttede bl.a. følgende:
"Om nedskæringen Der kan ikke fremsendes en samlet rapport om, hvordan den enkelte klager  

 er visiteret, men det vil fremgå af administrationens bidrag til  

 Klagerådets klagebehandling, og vil blive fremsendt i takt med  

 klagebehandlingen.
Servicekontrakter der i sin tid er indgået mellem  

 det offentlige og hjemmehjælpsmodtageren sendes til Klagerådet  

 ved dettes behandling af den enkelte klage.
Udvalget mener fortsat, at loven er overholdt.
Spørgsmålet  

 belyses i Klagerådets sagsbehandling.
 Ældrerådet har tidligere betvivlet det demografiske  

 talgrundlag for udvalgets arbejde, men udvalget er nødt til at holde  

 sig til de tal for udviklingen i antallet af ældre, som  

 Københavns Kommune udregner, da det er kommunens tal, vi får  

 pengene efter.
Udvalget mener stadig, at der er foretaget en individuel helhedsvurdering  

 i forbindelse med revisitationen forud for en afgørelse om fjernelse  

 eller reduktion af hjemmehjælp.
Spørgsmålet vil blive  

 belyst i Klagerådets klagebehandling." Efter at have modtaget Deres klage oplyste indenrigsministeren ved brev af  

 17. februar 1999 til Dem, at Indenrigsministeriets tilsyn med Indre  

 Østerbro Bydelsråd normalt viger, hvis der er en særlig  

 klageinstans, som kan træffe afgørelse i klagesagen.
Da  

 afgørelser vedrørende praktisk bistand i henhold til lov om  

 social service (lovbekendtgørelse nr. 581 af 6. august 1998 som  

 seneste ændret ved lov nr. 117 af 2. marts 1999) - når klagen har  

 været behandlet af klagerådet og kommunalbestyrelsen har taget  

 stilling til klagerådets indstilling - kan påklages til det  

 sociale nævn, oplyste indenrigsministeren, at ministeriet ikke kan tage  

 stilling til de enkelte afgørelser om praktisk bistand.
Samtidig oplyste indenrigsministeren, at afgørelser om det  

 generelle serviceniveau for ydelser efter lov om social service ikke kan  

 påklages til en anden administrativ myndighed.
Da sagen på det  

 foreliggende grundlag kunne give det indtryk, at nedskæringerne i den  

 praktiske bistand var sket som følge af en generel beslutning om  

 serviceniveauet, anmodede Indenrigsministeriet ved brev af samme dato Indre  

 Østerbro Bydelsråd om en udtalelse om sagen, herunder om  

 beslutningsgrundlaget for de nedskæringer i den praktiske bistand, som  

 De henviste til.
Indenrigsministeriet anmodede endvidere om, at  

 bydelsrådets udtalelse også kom til at omfatte  

 spørgsmålet om bydelsrådets iagttagelse af reglerne i § 30  

 i retssikkerhedsloven (lovbekendtgørelse nr. 540 af 21. juli 1998 som  

 ændret ved lov nr. 117 af 2. marts 1999) om høring af  

 Ældrerådet.
På bydelsrådets møde den 2. marts 1999 drøftede  

 bydelsrådet de stående udvalgs, økonomiudvalgets og  

 bydelsrådets høring af Indre Østerbro  

 Ældreråd.
Bydelsrådet vedtog følgende:
"Bydelsrådet tager ældrerådets kritik af manglende  

 høring af Ældrerådet i de enkelte tilfælde til  

 efterretning - bl.a. i forhold til Social-, Beskæftigelses- og  

 Ældreudvalget - og vil i fremtiden bestræbe sig på, at  

 høringsretten fuldt ud respekteres." Den 4. marts 1999 tiltrådte Social-, Beskæftigelses- og  

 Ældreudvalget udkast til serviceniveau for hjemmeplejen på Indre  

 Østerbro.
 I brev af 15. marts 1999 til bydelsadministrationen,  

 ældreområdet, fremsatte Indre Østerbro  

 Ældreråd bemærkninger til det af Social-  

 Beskæftigelses- og Ældreudvalget tiltrådte serviceniveau.  

 Af brevet fremgår endvidere bl.a. følgende:
 "Rådet er for nylig blevet orienteret om den såkaldte  

 "brugerprofil for modtagere af varig hjemmehjælp på Indre  

 Østerbro". Heri står der bl.a. at borgere ikke kan få  

 hjælp, hvis de selv er i stand til at "håndtere anskaffelse af  

 nødvendig hjælp".
Dette mener vi er i direkte modstrid med lovens ånd og bogstav, idet  

 borgeren skal have fornøden hjælp." Af brev af 16. marts 1999 fra formanden for Klagerådet for  

 hjemmehjælp på Indre Østerbro til formanden for  

 bydelsrådet, hvoraf De har sendt kopi til Indenrigsministeriet,  

 fremgår bl.a. følgende:
"På nuværende tidspunkt kender klagerådet og de  

 ældre borgere på Indre Østerbro intet til det nye  

 serviceniveau.
Der er allerede truffet afgørelser om  

 nedskæringer i begyndelsen af december uden der har været  

 vedtaget et "nyt serviceniveau", det er i strid med loven.
Der er ikke udarbejdet nye hjemmehjælpsaftaler i forbindelse med  

 revurderingen af hjemmehjælpsmodtagerne og begrundelserne for bortfald  

 af hjemmehjælpen er heller ikke lovmedholdelige i en stor del af  

 afgørelserne." Ved brev af  24. marts 1999 afgav bydelsrådet udtalelse til  

 Indenrigsministeriet i sagen.
Af udtalelsen fremgår bl.a.  

 følgende:
 "Den 23. marts 1999 tiltrådte Indre Østerbro Bydelsråd  

 udtalelsen til Indenrigsministeriet.
Bydelsrådet har den 2. marts 1999 behandlet de stående  

 udvalgs, Økonomiudvalgets og Bydelsrådets manglende  

 høring af Indre Østerbro Ældreråd.
I den  

 forbindelse tiltrådte Bydelsrådet følgende udtalelse:
"Bydelsrådet tager ældrerådets kritik af manglende  

 høring af Ældrerådet i de enkelte tilfælde til  

 efterretning - bl.a. i forhold til Social-, Beskæftigelses- og  

 Ældreudvalget - og vil i fremtiden bestræbe sig på, at  

 høringsretten fuldt ud respekteres." Hermed fremsendes udtalelsen til Indenrigsministeriet vedlagt oversigt  

 over sagforløbet i notat af 24. marts 1999 samt bilag." Af det vedlagte notat af 24. marts 1999 fremgår bl.a.  

 følgende:
 "Oversigt over sagsforløb:
 Udtalelse til Indenrigsministeriet i sag om høring af Indre  

 Østerbro Ældreråd.
 Indre Østerbro Ældreråd modtager dagsordener og  

 beslutningsreferater fra Social-, Beskæftigelses- og  

 Ældreudvalget og fra Bydelsrådet.
 Alle berørte hjemmehjælpsmodtagere er revurderet i hjemmet af  

 den tilsynsførende.
 Hjemmehjælpens servicekoncept, som blev godkendt af Social-,  

 Beskæftigelses- og Ældreudvalget den 28. juni 1998 efter  

 høring i Ældrerådet, fremgår af vedlagte bilag  

 (Bilag nr. 1).
 Udkast til serviceniveauet for hjemmeplejen på Indre  

 Østerbro, som blev tiltrådt på Social-,  

 Beskæftigelses- og Ældreudvalgets møde den 4. marts 1999  

 fremgår af vedlagte bilag (Bilag nr. 2). Udkastet til serviceniveau har  

 været til høring i Ældrerådet.
Bydelsrådet har hørt ældrerådet efter 1.  

 Behandlingen af budget 1999, hvor budgetforslaget blev sendt til  

 høring hos Ældrerådet.
Social-, Beskæftigelses- og  

 Ældreudvalget har afholdt møde med ældrerådet og  

 Klagerådet den 21. januar 1999 om besparelserne i  

 hjemmehjælpen.
 Bydelsrådet har afholdt borgermøde om budget 1999 den 21.  

 oktober 1998.
 Ældrerådet har deltaget som observatører den 19. januar  

 1999 under Bydelsrådets behandling af punktet "Anmodning fra Inger  

 Hutters vedr. besparelser i hjemmeplejen". Ældrerådet deltog som  

 observatør den 2. marts 1999 under bydelsrådets behandling af  

 sagen "De stående udvalgs, Økonomiudvalgets og  

 Bydelsrådets høring af Indre Østerbro  

 Ældreråd".
I det følgende gennemgås sagsforløbet i forbindelse  

 med besparelserne i hjemmeplejen, herunder den politiske behandling.
Der er  

 vedlagt bilag, som uddyber beskrivelsen." Bydelsrådets udtalelse til Indenrigsministeriet var endvidere  

 vedlagt en mindretalsudtalelse dateret den 24. marts 1999 fra medlem af  

 bydelsrådet Inger Hutters.
Af udtalelsen fremgår  

 følgende:
 "Solidarisk Alternativ finder, at Bydelsrådet på Indre  

 Østerbro i sagen om nedskæringen af hjemmehjælpen overfor  

 ældre på Østerbro og den manglende høring af  

 ældrerådet på Indre Østerbro er meget kritisabel  

 på følgende punkter:
Solidarisk Alternativ skal på denne baggrund anmode  

 Indenrigsministeriet om at meddele bydelsrådet på Indre  

 Østerbro, at den generelle nedskæring overfor  

 hjemmehjælpen ikke er lovlig og derfor bør annulleres, - samt at  

 indskærpe Bydelsrådet, at alle afstemninger i sagen skal medtages  

 i svar til offentlig myndigheder." De har modtaget kopi af udtalelsen af 24. marts 1999 fra Indre  

 Østerbro Bydelsråd.
 Ved breve af 9. og 10. april 1999 til Indenrigsministeriet er De  

 fremkommet med yderligere bemærkninger til sagen.
 Ved brev af 5. maj 1999 anmodede Indenrigsministeriet Indre  

 Østerbro Bydelsråd om en supplerende udtalelse i sagen, herunder  

 om grundlaget for revurderingen af behovet for hjemmehjælp for visse  

 hjemmehjælpsmodtagere og om kriterierne for revurderingen.
Indre Østerbro Bydel er ved brev af 10. juni 1999 fremkommet med en  

 supplerende udtalelse til Indenrigsministeriet.
Af brevet fremgår bl.a.  

 følgende:
 "Grundlaget for behovsvurderingen var en revurdering af de ca. 1200  

 hjemmehjælpsmodtagere, der alene modtager praktisk bistand i 1-3 timer  

 ugentligt.
 Siden revurderingen startede, har hjemmehjælpen i perioden fra  

 november 1998 til april 1999 afsluttet den praktiske hjemmehjælpsydelse  

 for i alt 493 hjemmehjælpsmodtagere.
 Kriterierne for vurderingen har været følgende:  

 Hjemmehjælpsmodtageren skal have egenomsorgskapacitet, selv være  

 i stand til at skaffe sig hjælpen, selv kunne tage initiativ og ikke  

 have behov for personlig pleje.
 ...
Revurderingen foretages under et hjemmebesøg af den  

 tilsynsførende for hjemmehjælpen.
Brugerens samlede situation  

 vurderes og i denne indgår en vægtning af følgende  

 parametre:
Personlig pleje Ernæring Mobilitet Daglig husførelse Aktivitet Social samvær/ensomhed/netværk Mental og psykisk tilstand/kommunikation Akut/kronisk sygdom/handicap Boligens indflydelse på borgerens samlede funktionsevne.
 Der er vedlagt kopi af det første brev den tilsynsførende  

 udleverede til de udvisiterede hjemmehjælpsmodtagere ...
 Tilsynsførende har efter besøget noteret sin vurdering af  

 sagen.
 Fremgangsmåden i forlængelse af vurderingen af en borgers  

 behov for hjemmehjælp er følgende:
 a) Hvis bevilling af ydelse:
 Under visitationsbesøget får borgeren mundtlig besked om  

 afgørelsen og hjemmehjælpsskema udfyldes (forvaltningens  

 beskrivelse af borgerens behov og hvilke ydelser). Serviceaftalen fremsendes  

 til borgeren efterfølgende.
 b) Ved afslag:
Visitationsresultatet meddeles skriftligt af afdelingslederen og på  

 baggrund af de skriftlige oplysninger den tilsynsførende har i  

 hjemmeplejesagen.
Afslagsskrivelsen beskriver den individuelle vurdering og  

 her speciel de parametre, som serviceniveauet indeholder." Indre Østerbro Bydel har med brevet af 10. juni 1999 til  

 Indenrigsministeriet sendt kopi af "Brugerprofil for modtagere af  

  hjemmehjælp på Indre Østerbro". Bydelen har oplyst, at  

 brugerprofilen er et arbejdsredskab for den tilsynsførende ansat i  

 hjemmehjælpen, der har bevillings-/afslagskompetencen vedrørende  

 tildeling/fratagelse af hjemmehjælp.
 Af brugerprofilen fremgår følgende:
 "Brugerprofil for modtagere af varig hjemmehjælp på Indre  

 Østerbro.
 Borgere med svigtende egenomsorgskapacitet, der har behov for  

 støtte eller hjælp til udførelse af nødvendige  

 opgaver i hjemmet, hjælp til vedligeholdelse af fysiske eller psykiske  

 færdigheder og støtte eller hjælp til personlig pleje.
 Brugerprofil for modtagere af midlertidig hjemmehjælp på Indre  

 Østerbro.
 Borgere der midlertidigt har behov for støtte eller hjælp til  

 genoprettelse af egenomsorgskapaciteten.
 Profil af borgere der ikke kan tildeles hjemmehjælp på Indre  

 Østerbro.
 Borgere, der har brug for hjælp til praktiske opgaver/bistand, hvor  

 der ikke indgår et omsorgsaspekt.
Borgerne er via deres egenomsorgskapacitet i stand til at håndtere  

 anskaffelse af nødvendig hjælp." Indre Østerbro Bydel har endvidere med brevet af 10. juni 1999 til  

 Indenrigsministeriet fremsendt en revideret version af det standardbrev, som  

 udleveres til hjemmehjælpsmodtagere, der har fået frataget  

 hjælpen.
Dette brev har følgende ordlyd:
 "De har den    1999 haft besøg af tilsynsførende    fra  

 Hjemmeplejen, Indre Østerbro Bydel, med henblik på bevilling af  

 hjemmehjælp til praktisk bistand i hjemmet.
I henhold til Lov om Social service § 71, stk. 2, yder kommunen  

 hjælp eller støtte til nødvendige praktiske opgaver i  

 hjemmet, til personer som på grund af midlertidig eller varig nedsat  

 fysisk eller psykisk funktionsevne eller særlige sociale problemer ikke  

 selv kan udføre disse opgaver.
Samtidig ydes hjælpen som  

 hjælp til selvhjælp, dvs. som supplerende hjælp til  

 opgaver, som modtageren midlertidigt eller varigt er ude af stand til eller  

 kun meget vanskeligt kan udføre på egen hånd.
 Det er vor vurdering, at De selv er i stand til at foretage de praktiske  

 opgaver i Deres hjem, og derfor ikke opfylder ovenstående  

 kriterier.
I afgørelsen er der lagt vægt på følgende:  

 (Indsæt individuel vurdering!) Vi må derfor meddele Dem, at De på nuværende tidspunkt  

 ikke vil kunne modtage praktisk bistand fra Hjemmeplejen, Indre  

 Østerbro Bydel.
 Såfremt Deres funktionsniveau måtte ændres, er De meget  

 velkommen til at kontakte os igen, med henblik på revurdering.
 Er De ikke tilfreds med ovenstående afgørelse, kan De rejse  

 Deres sag over for:
Klagerådet vedrørende hjemmehjælp Indre Østerbro Bydel Odensegade 6, st.
2100 København Ø Telefon 35 55 39 39 Klagerådet kan IKKE omgøre enkeltsager, men kan udtale  

 kritik, komme med forslag og henstillinger om ændringer overfor  

 hjemmeplejen i Ældreområdet, Ældreudvalget eller  

 Bydelsrådet." Endelig har bydelen med brevet af 10. juni 1999 til Indenrigsministeriet  

 fremsendt kopi af et standardbrev, hvori bydelsadministrationen - efter at en  

 klage over inddragelse af hjemmehjælp er blevet behandlet af  

 klagerådet - fastholder sin afgørelse om inddragelse af den  

 praktiske hjælp.
Dette brev indeholder bl.a. oplysning om, at  

 afgørelsen kan påklages til det sociale nævn.
 De er ved brev af 21. juni 1999 fremkommet med bemærkninger til  

 bydelens udtalelse af 10. juni 1999. Af Deres brev fremgår bl.a.  

 følgende:
 "Ældreråd/Klageråd har følgende kommentarer til  

 de supplerende udtalelser, pkt. for pkt.:
 1.
Grundlaget for nedskæring af hjemmehjælp var nedskæring  

 af budgettet for ældreområdet.
Det bevirkede at 5-600 modtagere  

 af praktisk bistand fik denne frataget, uden at en egentlig revurdering i  

 hjemmet fandt sted og uden hjemmehjælpsmodtageren blev inddraget eller  

 orienteret på forhånd.
 2.
 Ældreråd/klageråd har aldrig været forelagt den  

 nævnte brugerprofil, men fik den tilsendt først i 1999 fra en  

 hjemmehjælpsmodtager der var blevet frataget hjemmehjælpen.  

 Brugerprofilen, er os bekendt, ikke godkendt af ældreudvalget eller  

 bydelsrådet.
På det tidspunkt var det bydelens servicekoncept for tildeling af  

 hjemmehjælp der var gældende og offentliggjort.
Det var  

 først i april 1999 at bydelsrådet godkendte det forringede  

 serviceniveau, der endnu ikke er offentliggjort og derfor ukendt for bydelens  

 ældre.
De har derfor ikke kendskab til, hvilken hjælp de kan  

 tildeles.
 3.
Den konkrete individuelle vurdering er ikke foretaget i hjemmet og  

 hjemmehjælpsmodtageren er ikke blevet inddraget i vurderingen.
Den  

 tilsynsførende eller hjemmehjælperen har været på et  

 kort besøg i hjemmet og har afleveret et standardbrev og beklaget at  

 p.g.a. nedskæringer/besparelser blev bistanden stoppet  

 øjeblikkeligt.
I enkelte tilfælde er brevet blevet smidt ind  

 gennem postkassen eller meddelelsen er sket pr. telefon.
Klagerådet har  

 ved behandling af klager fra hjemmehjælpsmodtagere anmodet  

 ældreområdet om kopier af de foretagne revurderinger og notater i  

 sagen, men det har ikke været muligt at få disse kopier." Indenrigsministeriets udtalelse:
 Indenrigsministeriets kompetence:
 Indenrigsministeriet fører tilsyn med, at Indre Østerbro  

 Bydelsråd overholder lovgivningen, jf. § 65 e, stk. 8, i lov om  

 kommunernes styrelse (lovbekendtgørelse nr. 59 af 29. januar  

 1998).
 Indenrigsministeriet kan ikke tage stilling til, om bydelsrådets  

 dispositioner er rimelige eller hensigtsmæssige, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
Endvidere viger Indenrigsministeriets tilsyn med bydelsrådet - som  

 anført i indenrigsministerens brev til Dem af 17. februar 1999 -  

 normalt, hvis der er en særlig klageinstans, som kan træffe  

 afgørelse i klagesagen.
Da afgørelser vedrørende  

 praktisk bistand i henhold til lov om social service  

 (lovbekendtgørelse nr. 581 af 6. august 1998 som senest ændret  

 ved lov nr. 117 af 2. marts 1999) - når klagen har været  

 behandlet af klagerådet og kommunalbestyrelsen har taget stilling til  

 klagerådets indstilling, jf. lovens § 75, stk. 3, - kan påklages  

 til det sociale nævn, kan ministeriet ikke tage stilling til de enkelte  

 afgørelser om praktisk bistand.
Lovgivningens grænser for inddragelse af  praktisk  

 hjælp § 71, stk. 1 og 2,  i lov om social service har følgende  

 ordlyd:
"§ 71. Kommunen sørger for tilbud om 1) personlig hjælp og pleje, 2) hjælp eller støtte til nødvendige praktiske opgaver  

 i hjemmet og 3) hjælp til at vedligeholde fysiske eller psykiske  

 færdigheder.
Stk. 2. Tilbudene efter stk. 1 gives til personer, som på grund af  

 midlertidig eller varigt nedsat fysisk eller psykisk funktionsevne eller  

 særlige sociale problemer ikke selv kan udføre disse opgaver." § 75, stk. 1 og 2, i lov om social service har følgende ordlyd:
§ 75. Tilbudene i §§ 71-73 gives efter en konkret individuel vurdering af  

 behovet til opgaver, som modtageren ikke selv kan udføre.
Tilbudene  

 skal løbende tilpasses modtagerens behov.
Stk. 2. Tilbudene i §§ 71-73 skal bidrage til at afhjælpe  

 væsentlige følger af nedsat fysisk eller psykisk funktionsevne  

 eller særlige sociale problemer. " Af kapitel 5 i Socialministeriets vejledning af 6. marts 1998 om sociale  

 tilbud til ældre m.fl. fremgår bl.a. følgende:
"5.1. Personlig og praktisk hjælp Generelt 43. Kommunen har efter § 71 stk. 1, nr. 1 og 2, jf. stk. 2, i serviceloven  

 pligt til at sikre, at personer, der midlertidigt eller varigt har behov for  

 personlig hjælp/pleje og praktisk hjælp/støtte til  

 nødvendige opgaver i hjemmet, kan få tilbud om hjælp til  

 disse funktioner.
 ...
5.3.1. Myndighedsfunktionen Kommunalbestyrelsens kompetence 57. Der findes ikke i serviceloven nærmere bestemmelser om indhold  

 og omfang af den hjælp, som kommunen skal tilbyde efter §§ 71 og 72.
Kommunalbestyrelsen har både det indholdsmæssige og det  

 økonomiske ansvar for hjælpen.
Smh.m. retssikkerhedslovens § 15.  

 Lovgivningen forudsætter, at kommunalbestyrelsen - afhængigt af  

 lokale forhold - fastlægger indholdet og omfanget af hjælpen og  

 bevilger ressourcer til området i overensstemmelse med disse  

 overordnede politiske beslutninger om serviceniveau.
Se kapitel 5.3.3. om  

 justering af ressourcerne og ændringer i serviceniveauet.
Kommunalbestyrelsen skal således beslutte, hvilke tilbud om  

 hjælp, der skal stilles til rådighed for borgerne, og hvilke  

 kriterier kommunen (forvaltningen) skal anvende ved tildeling og  

 udmåling af hjælpen.
Kommunalbestyrelsen skal ved  

 fastlæggelsen af disse kriterier være opmærksom på,  

 at hjælpen skal have et aktiverende sigte, jf. pkt. 44 om hjælp  

 til selvhjælp." Det følger af § 71 i lov om social service, at kommunen har pligt  

 til at sikre, at personer, der midlertidigt eller varigt har behov for  

 hjælp eller støtte til nødvendige praktiske opgaver i  

 hjemmet, kan få tilbud om hjælp til disse funktioner, og at  

 tilbudene skal gives til personer som på grund af midlertidigt eller  

 varigt nedsat fysisk eller psykisk funktionsevne eller særlige sociale  

 problemer ikke selv kan udføre opgaverne.
 Det fremgår af § 75 i lov om social service, at tilbud efter bl.a. §  

 71 i loven skal gives efter en konkret individuel vurdering af behovet til  

 opgaver, som modtageren ikke selv kan udføre, og at tilbudene  

 løbende skal tilpasses modtagerens behov.
 Uanset at § 71 i lov om social service og Socialministeriets vejledning af  

 6. marts 1998 om sociale tilbud til ældre m.fl. ikke indeholder en  

 præcis beskrivelse af, hvilke arbejdsopgaver i et hjem der skal anses  

 for at være nødvendige, eller hvilke persongrupper der må  

 anses for at have behov for hjemmehjælp, følger det af  

 bestemmelsens ordlyd, at den enkelte kommunalbestyrelse ikke er overladt et  

 frit skøn med hensyn til, om kommunen skal tilbyde borgerne  

 hjemmehjælp, og hvilken hjemmehjælp kommunen skal tilbyde dens  

 borgere.
Almindelig rengøring med jævne intervaller må efter  

 Indenrigsministeriets opfattelse anses som en arbejdsopgave, der efter den  

 almindelige opfattelse i samfundet som et minimum skal udføres i et  

 vist omfang i et hjem.
En sådan opgave må derfor betragtes som en  

 nødvendig praktisk opgave i hjemmet.
 Den enkelte kommunalbestyrelse vil således efter  

 Indenrigsministeriets opfattelse være forpligtet til at sørge  

 for hjemmehjælp til bl.a. rengøring i hjemmet for visse  

 persongrupper, som efter funktionsniveau og forholdene omkring de  

 foreliggende arbejdsopgaver i hjemmet ikke er i stand til at udføre  

 denne opgave.
 Endvidere vil det forhold, at en person er i stand til at træffe  

 aftale om anskaffelse af nødvendig hjælp, ikke i sig selv kunne  

 begrunde et afslag på hjemmehjælp.
 En kommunalbestyrelses ressourcemæssige overvejelser kan alene have  

 betydning for inddragelse af  hjemmehjælp til praktisk bistand, hvis  

 serviceniveauet i kommunen hidtil har været så højt, at  

 kommunen ikke alene har tilbudt den hjemmehjælp, som kommunen efter  

 lovgivningen er forpligtet til at tilbyde kommunens borgere.
 Det fremgår af  "Brugerprofil for modtagere af hjemmehjælp  

 på Indre Østerbro", at "profil af borgere, der ikke kan tildeles  

 hjemmehjælp på Indre Østerbro" omfatter borgere, der har  

 brug for hjælp til praktiske opgaver eller bistand, hvori der ikke  

 indgår et omsorgsaspekt.
 Det fremgår endvidere af  "Brugerprofil for  

 hjemmehjælpsmodtagere på Indre Østerbro", at borgere, der  

 via egenomsorgskapacitet er i stand til at håndtere anskaffelse af  

 nødvendig hjælp, ikke kan tildeles hjemmehjælp.
Det fremgår af sagen, at revurderingen af de konkrete sager om  

 hjemmehjælp skete på baggrund af et ønske om at opnå  

 besparelser på hjemmehjælpsområdet.
Af de ca. 1200  

 hjemmehjælpsmodtagere, der alene modtog praktisk bistand i 1-3 timer  

 ugentligt, fik 493 hjemmehjælpsmodtagere frataget hjemmehjælpen i  

 forbindelse med revurderingen.
Disse personer, der ud fra en behovsvurdering  

 havde opfyldt (tidligere) kriterier for at kunne tildeles praktisk  

 hjælp, opfyldte således ikke de kriterier, som lå til grund  

 for revurderingen.
 På baggrund af oplysningerne i sagen, herunder Indre Østerbro  

 Bydels udtalelse af 10. juni 1999, lægger Indenrigsministeriet til  

 grund, at hjemmehjælpsmodtagere, der havde egenomsorgskapacitet, selv  

 var i stand til at skaffe sig hjælpen, selv kunne tage initiativ og  

 ikke havde behov for personlig pleje, blev frataget den praktiske bistand, de  

 hidtil havde modtaget.
 Der foreligger ikke i sagen oplysninger om den nærmere  

 afgrænsning af kriteriet "egenomsorgskapacitet", men på grundlag  

 af  "Brugerprofilen for modtagere af hjemmehjælp på Indre  

 Østerbro" må Indenrigsministeriet lægge til grund, at  

 dette kriterium dækker fysisk og psykisk evne til at håndtere  

 anskaffelse af nødvendig hjælp.
 På denne baggrund er det Indenrigsministeriets opfattelse, at Indre  

 Østerbro Bydel ved revurderingen og den i forbindelse hermed foretagne  

 inddragelse af hjemmehjælpen ikke har taget hensyn til, hvorvidt den  

 gruppe af hjemmehjælpsmodtagere, der har fået inddraget  

 hjemmehjælpen, selv - eventuelt med bistand fra en anden person i  

 husstanden - er i stand til at udføre nødvendige praktiske  

 opgaver i hjemmet.
 Indenrigsministeriet finder således, at Indre Østerbro Bydel  

 i forbindelse med revurderingen af de konkrete sager om hjemmehjælp har  

 inddraget ressourcemæssige overvejelser i videre omfang end  

 lovgivningen giver mulighed for, idet hjemmehjælpen må antages at  

 være frataget personer, uanset om de pågældende på  

 grund af nedsat fysisk eller psykisk funktionsevne eller særlige  

 sociale problemer ikke selv kan udføre nødvendige praktiske  

 opgaver i hjemmet, jf. § 71, stk. 1 og 2, i lov om social service.
 Indenrigsministeriet har på den baggrund anmodet bydelsrådet  

 om snarest muligt at sørge for en genoptagelse af behandlingen af de  

 sager, hvor revurderingen på trods af behov for praktisk hjælp  

 har ført til nedsættelse eller bortfald af hjemmehjælpen.
Lovgivningens krav om konkret og individuel vurdering af  

 hjemmehjælpsmodtagerens behov Efter § 75 i lov om social service skal en afgørelse om tildeling  

 af hjemmehjælp - herunder en afgørelse om ændring af  

 hjemmehjælp - træffes efter en konkret individuel vurdering af  

 behovet for hjælp til opgaver, som den pågældende ikke selv  

 kan udføre.
 Der skal således i forbindelse med nedskæringer i  

 hjemmehjælpen, før der træffes afgørelse om helt  

 eller delvist at inddrage hjemmehjælp, fortages en konkret vurdering af  

 den enkelte hjemmehjælpsmodtagers behov for at fastslå, hvorvidt  

 og i givet fald i hvilket omfang den pågældende har krav på  

 hjemmehjælp.
 Det fremgår af det af Indre Østerbro Bydelsråd til  

 Indenrigsministeriet fremsendte notat af 24. marts 1999, at alle  

 berørte hjemmehjælpsmodtagere er revurderet i hjemmet af den  

 tilsynsførende.
 Indre Østerbro Bydel har endvidere i sin udtalelse af 10. juni 1999  

 til Indenrigsministeriet anført, at revurderingen i forbindelse med  

 nedskæringerne i hjemmehjælpen er blevet foretaget under  

 hjemmebesøg ved den tilsynsførende for hjemmehjælpen, der  

 har vurderet hjemmehjælpsmodtagerens samlede situation.
De har i brev af 21. juni 1999 til Indenrigsministeriet oplyst, at der  

 ikke er foretaget en konkret individuel vurdering i hjemmet, og at  

 hjemmehjælpsmodtageren ikke er blevet inddraget i vurderingen.
De har  

 endvidere anført, at det ikke har været muligt i forbindelse med  

 klagerådets behandling af konkrete klagesager fra  

 bydelsadministrationen at få kopier af notater m.v. udarbejdet i  

 forbindelse med revurdering af behovet for hjemmehjælp.
 Der foreligger således for Indenrigsministeriet modstridende  

 oplysninger om, hvorvidt bydelsrådet i forbindelse med  

 afgørelser om inddragelse af den praktiske hjælp har foretaget  

 en individuel vurdering af den enkelte hjemmehjælpsmodtagers behov.
En stillingtagen til, hvorvidt bydelsrådet har overholdt pligten til  

 at foretage en individuel vurdering af den enkelte  

 hjemmehjælpsmodtagers behov, forudsætter en afklaring af de  

 faktiske forhold.
Indenrigsministeriet er ikke egnet til at afklare et  

 sådant bevisspørgsmål, idet dette forudsætter en  

 afdækning af bydelens behandling af alle eller i hvert fald en stor del  

 af de konkrete sager, hvor hjemmehjælpsmodtagere har fået  

 frataget deres hjælp.
 Som anført ovenfor kan Indenrigsministeriet imidlertid ikke tage  

 stilling til de enkelte afgørelser om tildeling af hjemmehjælp,  

 idet disse - når de har været behandlet af klagerådet og  

 kommunalbestyrelsen har taget stilling til klagerådets indstilling -  

 kan påklages til det sociale nævn.
 Indenrigsministeriet kan derfor ikke tage stilling til, hvorvidt Indre  

 Østerbro Bydelsråd generelt i forbindelse med revurderingen af  

 behovet for hjemmehjælp har overholdt pligten til at foretage en  

 individuel vurdering af den enkelte hjemmehjælpsmodtagers behov.
 Det sociale nævn vil derimod i de enkelte klagesager kunne tage  

 stilling til, hvorvidt bydelen i forbindelse med nedskæringerne i  

 hjemmehjælpen har foretaget en individuel vurdering af den enkelte  

 hjemmehjælpsmodtagers behov.
Lovgivningens krav om begrundelse m.v. ved afgørelser om  

 hjemmehjælp Forvaltningslovens §§ 22 og 24 er sålydende:
 "§ 22. En afgørelse skal, når den meddeles skriftligt,  

 være ledsaget af en begrundelse, medmindre afgørelsen fuldt ud  

 giver den pågældende part medhold.
§ 24. En begrundelse for en afgørelse skal indeholde en henvisning  

 til de retsregler, i henhold til hvilke afgørelsen er truffet.
I det  

 omfang, afgørelsen efter disse regler beror på et administrativt  

 skøn, skal begrundelsen tillige angive de hovedhensyn, der har  

 været bestemmende for skønsudøvelsen.
 Stk. 2. Begrundelsen skal endvidere om fornødent indeholde en kort  

 redegørelse for de oplysninger vedrørende sagens faktiske  

 omstændigheder, som er tillagt væsentlig betydning for  

 afgørelsen.
Stk. 3. Begrundelsens indhold kan begrænses, i det omfang partens  

 interesse i at kunne benytte kendskab til denne til varetagelse af sit tarv  

 findes at burde vige for afgørende hensyn til den  

 pågældende selv eller til andre private eller offentlige  

 interesser, jf. § 15." Af bemærkningerne til bestemmelsen i forvaltningslovens § 24  

 fremgår bl.a. følgende, jf.
Folketingstidende 1985-1986,  

 tillæg A, spalte 163:
"En begrundelse skal fremtræde som en forklaring på, hvorfor  

 afgørelsen har fået det pågældende indhold.
Det er  

 ikke muligt at foretage en præcis beskrivelse af, hvor udførligt  

 en myndighed bør udforme den begrundelse, der meddeles for en truffet  

 afgørelse.
Besvarelsen heraf må bl.a. bero på, hvor aktivt  

 den pågældende part har medvirket i den forudgående  

 sagsbehandling og på sagens karakter.... Bestemmelserne  

 indskrænker sig derfor til at angive, hvilke elementer der skal  

 indgå i en meddelt begrundelse." Det følger af § 110 i lov om social service, at afgørelser  

 om hjemmehjælp skal meddeles ansøgeren i skriftlig form.
Dette  

 indebærer i henhold til forvaltningslovens §§ 22 og 24, at Indre  

 Østerbro Bydel ved meddelelse om ophør eller begrænsning  

 af hjemmehjælp skal begrunde, at hjemmehjælpen til de  

 pågældende inddrages.
Begrundelsen skal indeholde en henvisning  

 til de retsregler, i henhold til hvilke afgørelsen er truffet.
I det  

 omfang afgørelsen beror på et skøn, skal begrundelsen  

 tillige indeholde en angivelse af de hovedhensyn bag det udøvede  

 skøn, der har været bestemmende for  

 skønsudøvelsen.
Begrundelsen skal endvidere om fornødent  

 indeholde en kort redegørelse for de faktiske omstændigheder,  

 som er tillagt væsentlig betydning for afgørelsen.
 Det standardbrev om ophør af praktisk hjemmehjælp, som er  

 nævnt i bydelsadministrationens redegørelse af 7. januar 1999  

 til Social- Beskæftigelses- og Ældreudvalget, og som  

 Indenrigsministeriet har modtaget kopi af, indeholder ikke en henvisning til  

 de retsregler, i henhold til hvilke afgørelserne er truffet.
Standardbrevet indeholder heller ikke en angivelse af de hovedhensyn, der  

 har været bestemmende for bydelens afgørelse om, at den enkelte  

 hjemmehjælpsmodtager ikke har krav på hjemmehjælp.
Det  

 bemærkes i den forbindelse, at det ved afgørelser om inddragelse  

 af hjemmehjælp efter Indenrigsministeriets opfattelse i særlig  

 grad er påkrævet, at kommunen redegør for de faktiske  

 forhold omkring den pågældendes funktionsniveau og forholdene  

 omkring de foreliggende arbejdsopgaver i hjemmet, der efter kommunens  

 opfattelse bevirker, at den pågældende ikke har krav på  

 hjemmehjælp.
 Indenrigsministeriet finder således ikke, at det nævnte  

 standardbrev opfylder kravene til begrundelse i forvaltningslovens § 24.
 Indenrigsministeriet lægger til grund, at det reviderede  

 standardbrev, som bydelen har fremsendt med brev af 10. juni 1999 til  

 ministeriet, er det standardbrev, der nu anvendes i forbindelse med afslag  

 på praktisk bistand i hjemmet.
Den nye version af standardbrevet indeholder en henvisning til § 71, stk.  

 2, i lov om social service.
Afgørelser om praktisk bistand i hjemmet  

 træffes imidlertid i medfør af § 71, stk. 1, nr. 2, og § 71,  

 stk. 2. Begrundelsen bør derfor enten omfatte henvisning til § 71,  

 stk. 1, nr. 2, og § 71, stk. 2, eller henvisning til § 71.
 Det er i standardbrevet angivet, at baggrunden for afslaget er, at det er  

 bydelens vurdering, at den pågældende selv er i stand til at  

 udføre de praktiske opgaver i hjemmet, og der er givet plads til en  

 nærmere begrundelse for denne vurdering.
Som ovenfor anført lægger Indenrigsministeriet til grund, at  

 Indre Østerbro Bydel i forbindelse med afgørelserne om  

 inddragelse af praktisk bistand har inddraget ressourcemæssige  

 overvejelser i videre omfang end lovgivningen giver mulighed for.
I de  

 tilfælde, hvor revurderingen på trods af behov for praktisk  

 hjælp har ført til bortfald af hjemmehjælpen, opfylder den  

 angivne begrundelse ikke kravet om, at den angivne begrundelse skal omfatte  

 de omstændigheder, som myndigheden har lagt vægt på for at  

 nå frem til den konkrete afgørelse.
 Det tilføjes, at det sociale nævn i forbindelse med  

 behandlingen af konkrete klagesager vedrørende inddragelse af praktisk  

 bistand vil kunne tage stilling til, hvorvidt begrundelsespligten i den  

 enkelte sag er overholdt.
 Indenrigsministeriet har meddelt Indre Østerbro Bydelsråd sin  

 retsopfattelse vedrørende bydelsrådets overholdelse af reglerne  

 om begrundelse.
Lovgivningens regler om klagevejledning Forvaltningslovens § 25, stk. 1, er sålydende:
"§ 25. Afgørelser, som kan påklages til anden  

 forvaltningsmyndighed, skal, når de meddeles skriftligt, være  

 ledsaget af en vejledning om klageadgang med angivelse af klageinstans og  

 oplysning om fremgangsmåden ved indgivelse af klage, herunder om  

 eventuel tidsfrist.
Det gælder dog ikke, hvis afgørelsen fuldt  

 ud giver den pågældende part medhold." Afgørelser om hjemmehjælp, som en kommune efter den 1. juli  

 1998 har truffet i medfør af §§ 71 og 75 i lov om social service kan i  

 henhold til § 60 i lov om retssikkerhed og administration på det  

 sociale område (lovbekendtgørelse nr. 540 af 21. juli 1998 som  

 ændret ved lov nr. 117 af 2. marts 1999), indbringes for det sociale  

 nævn af den person, afgørelsen vedrører.
 Efter § 75, stk. 3, i lov om social service er det en betingelse for at  

 indbringe en klage over en afgørelse efter § 71, at klagen har  

 været behandlet af klagerådet, jf. § 34, stk. 1, nr. 1, i lov om  

 retssikkerhed og administration på det sociale område, og at  

 kommunalbestyrelsen har taget stilling til klagerådets indstilling.
 Efter § 34, stk. 1, nr. 1, i lov om retssikkerhed og administration  

 på det sociale område drøfter, vurderer og videreformidler  

 klagerådet klager over afgørelser om tilbud efter §§ 71 og 72 i  

 lov om social service.
Efter forvaltningslovens § 25, stk. 1, skal der gives klagevejledning i  

 forbindelse med afgørelser, der kan påklages til en anden  

 forvaltningsmyndighed, og klagevejledningen skal oplyse om muligheden for  

 klage til denne forvaltningsmyndighed.
Klagevejledningen skal omfatte  

 oplysning om fremgangsmåden ved klage.
 Afgørelser om inddragelse af hjemmehjælp skal derfor  

 indeholde en klagevejledning, der skal omfatte oplysning om, at  

 afgørelsen - efter forudgående indbringelse for klagerådet  

 og efter, at kommunalbestyrelsen har taget stilling til klagerådets  

 indstilling - kan påklages til det sociale nævn.
 De standardbreve vedrørende afslag på hjemmehjælp, som  

 Indre Østerbro Bydel ved brev af 10. juni 1999 har fremsendt til  

 Indenrigsministeriet, opfylder ikke kravene til klagevejledning i  

 forvaltningslovens § 25, idet de ikke omfatter oplysning om muligheden for  

 klage til det sociale nævn eller om fremgangsmåden ved  

 sådan klage.
Med udtalelsen af 10. juni 1999 har bydelen til Indenrigsministeriet  

 fremsendt kopi af et standardbrev, hvori bydelsadministrationen - efter at en  

 klage over inddragelse af hjemmehjælp er blevet behandlet af  

 klagerådet - fastholder sin afgørelse om inddragelse af den  

 praktiske hjælp.
I dette brev gives der vejledning om muligheden for at  

 påklage afgørelsen til det sociale nævn.
 Det bemærkes, at det efter Indenrigsministeriets opfattelse ikke er  

 tilstrækkeligt til at opfylde pligten til at yde klagevejledning efter  

 forvaltningslovens § 25, at der, efter at sagen har været indbragt for  

 klagerådet, ydes vejledning om adgangen til at klage til det sociale  

 nævn.
 Indenrigsministeriet har meddelt Indre Østerbro Bydelsråd sin  

 retsopfattelse vedrørende spørgsmålet om klagevejledning.
Høring af ældrerådet § 30, stk. 1 og 2, i lov om retssikkerhed og administration på det  

 sociale område har følgende ordlyd:
 "§ 30. Kommunalbestyrelsen nedsætter et ældreråd.  

 Ældrerådet rådgiver kommunalbestyrelsen i  

 ældrepolitiske spørgsmål og formidler synspunkter mellem  

 borgerne og kommunalbestyrelsen om lokalpolitiske spørgsmål, der  

 vedrører de ældre.
Stk. 2. Kommunalbestyrelsen skal høre ældrerådet om  

 alle forslag, der vedrører de ældre." Af kapitel 2 i Socialministeriets vejledning af 6. marts 1998 om sociale  

 tilbud til ældre m.fl. fremgår bl.a. følgende:
2.1. Ældrerådets funktion Formål Ældrerådet skal sikre, at dialogen og samarbejdet mellem de  

 ældre og kommunalbestyrelsen udbygges. Ældre skal have mulighed  

 for at drøfte og følge indholdet og udformningen af kommunens  

 ældrepolitik.
Høringsforpligtigelse For at sikre, at ældrerådets rådgivende funktion  

 får reel betydning, skal rådet høres i god tid, inden  

 kommunalbestyrelsen træffer endelige beslutninger.
Relevante  

 dagsordener bør tilsendes ældrerådet.
 ...
 De ældre skal således have indflydelse på kommunens  

 ældrepolitik i bred forstand og på såvel  

 spørgsmål af overordnet karakter som på forhold, der har  

 betydning for ældres hverdag. Ældrerådet skal fx  

 høres om de årlige budgetter, om planer for byggeri af boliger  

 til ældre, om forslag til at iværksætte aktiviteter for  

 ældre, kommunalbestyrelsens målsætninger og  

 serviceinformation på ældreområdet m.v.
 Det fremgår af sagen, at Indre Østerbro Ældreråd  

 imellem bydelsrådets første- og andenbehandling af budgettet for  

 1999 fik lejlighed til at komme med en udtalelse om forslaget til budget.  

 Ældrerådet afgav ved brev af 15. oktober 1998 en sådan  

 udtalelse.
 Det fremgår videre, at det budget, bydelsrådet vedtog den 27.  

 oktober 1998, indebar yderligere besparelser vedrørende  

 hjemmehjælp i forhold til det, som var indeholdt i det forslag til  

 budget, som blev forelagt ved førstebehandlingen, og som  

 ældrerådet havde udtalt sig om.
 Ved brev af 29. oktober 1998 til Social-, Beskæftigelses- og  

 Ældreudvalget fremkom ældrerådet med bemærkninger i  

 anledning af besparelserne på budgettet for hjemmehjælp for  

 1999.
 Ældrerådet fik ikke lejlighed til at udtale sig forud for de  

 beslutninger om udmøntning af besparelserne på  

 hjemmehjælpen, som Social-, Beskæftigelses- og  

 Ældreudvalget traf på udvalgets møder den 5. og 26.  

 november og den 1. december 1998 samt den 7. januar 1999.
Formanden for ældrerådet deltog den 19. januar 1999 som  

 observatør i bydelsrådets drøftelse om besparelser  

 på hjemmehjælpen, og Social-, Beskæftigelses- og  

 Ældreudvalget afholdt den 21. januar 1999 et møde med  

 ældrerådet og klagerådet vedrørende  

 nedskæringer i hjemmehjælpen.
Denne efterfølgende  

 inddragelse af ældrerådet opfylder imidlertid ikke kravene til  

 høring efter § 30, stk. 2, idet den fandt sted efter, at der var  

 truffet beslutning om besparelserne i hjemmehjælpen og  

 udmøntningen heraf.
 Indenrigsministeriet har meddelt bydelsrådet sin retsopfattelse  

 vedrørende dette spørgsmål.
 Bydelsrådet har i sin udtalelse af 24. marts 1999 til  

 Indenrigsministeriet anført, at bydelsrådet tager  

 ældrerådets kritik af den manglende høring bl.a. andet i  

 forhold til Social-, Beskæftigelses- og Ældreudvalget til  

 efterretning og i fremtiden vil bestræbe sig på, at  

 høringsretten fuldt ud respekteres.
 Under hensyn til bydelsrådets udtalelse af 24. marts 1999 finder  

 Indenrigsministeriet ikke anledning til at foretage videre i anledning af  

 tilsidesættelsen af høringspligten.
Kvalitetsstandarder § 110, stk. 2, i lov om social service har følgende ordlyd:
"Stk. 2. Socialministeren kan fastsætte regler om, at kommunen skal  

 træffe beslutninger om indhold, omfang og udførelse af  

 hjælp efter §§ 71-72, samt følge op på disse  

 beslutninger." §§ 1 og 2 i bekendtgørelse nr. 328 af 22. april 1998 om  

 kvalitetsstandarder m.v. for hjælp efter §§ 71 og 72 i lov om social  

 service har følgende ordlyd:
 "§ 1. Kommunalbestyrelsen skal mindst een gang årligt udarbejde en  

 kvalitetsstandard for personlig og praktisk hjælp m.v. efter §§ 71 og  

 72 i lov om social service.
Stk. 2. En kvalitetsstandard skal indeholde generel serviceinformation til  

 borgerne om den hjælp, de kan forvente fra kommunen, hvis de får  

 behov for personlig og praktisk hjælp m.v.
Kvalitetsstandarden skal  

 dermed indeholde en beskrivelse af det serviceniveau, som kommunalbestyrelsen  

 træffer beslutning om.
Beskrivelsen af indholdet, omfanget og  

 udførelsen af hjælpen skal være præcis, og der skal  

 samtidig opstilles kvalitetsmål (operationelle mål), som det  

 efterfølgende er muligt for kommunalbestyrelsen at bedømme  

 indsatsen efter, jf. § 2, stk. 2.
 § 2. Kommunalbestyrelsen skal mindst een gang årligt følge op  

 på kvaliteten og styringen af hjælpen efter §§ 71 og 72 i lov om  

 social service.
Stk. 2. Opfølgningen skal ske på grundlag af de operationelle  

 mål i kvalitetsstandarden, således at der følges op  

 på de politiske mål for kommunens indsats, herunder de politiske  

 mål for udviklingen i sygefraværet og arbejdsmiljøet." I brev af 16. marts 1999 til formanden for bydelsrådet har formanden  

 for Klagerådet for hjemmehjælp på Indre Østerbro  

 bl.a. anført, at klagerådet og de ældre borgere på  

 Indre Østerbro intet kendte til det nye serviceniveau, samt at det var  

 i strid med lovgivningen, at der allerede i begyndelsen af december 1998 blev  

 truffet afgørelser om nedskæringer i hjemmehjælpen, uden  

 at et nyt serviceniveau var vedtaget.
 I Deres brev af 21. juni 1999 til Indenrigsministeriet har De  

 anført, at bydelens nye serviceniveau for tildeling af  

 hjemmehjælp først blev godkendt af bydelsrådet i april  

 1999, og at det endnu ikke er offentliggjort og dermed er ukendt for bydelens  

 ældre.
Ifølge bekendtgørelsen om kvalitetsstandarder m.v. for  

 hjælp efter §§ 71 og 72 i lov om social service skal  

 kommunalbestyrelsen mindst én gang om året udarbejde en  

 kvalitetsstandard for personlig og praktisk hjælp.
Det fremgår  

 endvidere, at kommunalbestyrelsen mindst én gang årligt skal  

 følge op på kvaliteten og styringen af hjælpen.
 Det følger imidlertid ikke af reglerne om kvalitetsstandarder, at  

 kommunalbestyrelsen, inden der f.eks. som led i nedskæringer i  

 hjemmehjælpen sker en revurdering modtagernes behov for hjælp,  

 skal fastlægge en ny kvalitetsstandard.
 Efter Indenrigsministeriets opfattelse har Indre Østerbro  

 Bydelsråd således ikke tilsidesat reglerne om kvalitetsstandarder  

 ved at påbegynde revurderingen af hjemmehjælpsmodtagernes behov  

 for hjælp, inden en ny kvalitetsstandard eller et nyt serviceniveau for  

 hjemmehjælpen var vedtaget.
Som anført ovenfor kan Indenrigsministeriet ikke tage stilling til,  

 om bydelsrådets dispositioner er rimelige eller hensigtsmæssige.  

 Indenrigsministeriet kan således ikke tage stilling til, hvorvidt det  

 ville have været mere rimeligt eller hensigtsmæssigt, hvis Indre  

 Østerbro Bydelsråd havde vedtaget og offentliggjort en ny  

 kvalitetsstandard eller et nyt serviceniveau, inden bydelen påbegyndte  

 revurderingen af de enkelte hjemmehjælpsmodtageres behov for  

 hjælp Indenrigsministeriet foretager på den baggrund ikke videre i  

 anledning af dette spørgsmål.
 Indenrigsministeriet har anmodet bydelsrådet om at blive underrettet  

 om, hvad der videre sker for så vidt angår de øvrige  

 spørgsmål i sagen.
 Kopi af dette brev er sendt til Indre Østerbro Bydelsråd,  

 Socialministeriet og Landsforeningen Ældre Sagen.
