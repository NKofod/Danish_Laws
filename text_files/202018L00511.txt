Ændringsforslag stillet den 18. december 2020 Ændringsforslag til 3. behandling af Forslag til lov om ændring af pensionsbeskatningsloven og lov om finansiel virksomhed (Tidsbegrænset mulighed for afgiftsfrit at udtage unoterede kapitalandele og andele i alternative investeringsfonde, som forvaltes af en registreret forvalter, fra aldersopsparinger) [af skatteministeren (Morten Bødskov)]:
Til § 1 Af skatteministeren:
1) I den under nr. 1 foreslåede ændring af § 11 A, stk. 1, nr. 2, 2. pkt., ændres »10. pkt.« til: »11. pkt.« [Konsekvens af ændringsforslag nr. 2] 2) Nr. 2 affattes således:
 »2. I § 12, stk. 1, nr. 1, indsættes efter 8. pkt. som nye punktummer:
»Uanset 6.-8. pkt. kan midler i særskilte depoter til brug for aldersopsparing ikke investeres i unoterede kapitalandele og i unoterede andele i alternative investeringsfonde, som forvaltes af en registreret forvalter, jf. § 9 i lov om forvaltere af alternative investeringsfonde m.v., eller af en forvalter med tilladelse, jf. § 11 i lov om forvaltere af alternative investeringsfonde m.v.
Tilsvarende gælder for unoterede andele i alternative investeringsfonde, som forvaltes af en registreret forvalter af alternative investeringsfonde fra et andet land inden for Den Europæiske Union eller et land, som Unionen har indgået aftale med på det finansielle område, eller af en forvalter fra et andet land inden for Den Europæiske Union eller et land, som Unionen har indgået aftale med på det finansielle område, når forvalteren har fået tilladelse i henhold til regler, der gennemfører direktiv 2011/61/EU af 8. juni 2011 om forvaltere af alternative investeringsfonde.«« [Justering af det foreslåede forbud mod placering af midler i godkendte aldersopsparinger i andre EU-/EØS-lande i unoterede kapitalandele m.v.] 3) Nr. 3 affattes således:
 »3. I § 25 A, stk. 1, indsættes som 3. pkt.:
»Det gælder endvidere udbetalinger i form af udlodninger til kontohaveren af unoterede kapitalandele og unoterede andele i alternative investeringsfonde, som forvaltes af en registreret forvalter, der sker fra og med den 1. januar 2021 til og med den 30. juni 2021, og udlodninger af unoterede andele i alternative investeringsfonde, som forvaltes af en forvalter med tilladelse, der sker fra og med den 1. januar 2022 til og med den 30. juni 2022.«« [Justering af afgiftsfrihed af udlodninger af unoterede kapitalandele m.v.] Til § 3 4) Stk. 2 affattes således:
»Stk. 2. § 1, nr. 1 og 2, har virkning fra og med den 1. januar 2021. Uanset pensionsbeskatningslovens § 12, stk. 1, nr. 1, 9. og 10. pkt., som affattet ved denne lovs § 1, nr. 2, kan der dog til og med den 31. december 2021 foretages investeringer af midler i aldersopsparinger godkendt efter pensionsbeskatningslovens § 15 C i unoterede andele i alternative investeringsfonde, som forvaltes af en forvalter med tilladelse.
Investeringer af midler i aldersopsparinger godkendt efter pensionsbeskatningslovens § 15 C, der før den 1. januar 2021 er foretaget i unoterede kapitalandele og i unoterede andele i alternative investeringsfonde, som forvaltes af en registreret forvalter, skal være afviklet inden den 1. juli 2021. Er investeringerne ikke afviklet inden dette tidspunkt, anses aldersopsparingen fra og med den 1. juli 2021 ikke for omfattet af pensionsbeskatningslovens kapitel 1. Investeringer af midler i aldersopsparinger godkendt efter pensionsbeskatningslovens § 15 C, der før den 1. januar 2022 er foretaget i unoterede andele i alternative investeringsfonde, som forvaltes af en forvalter med tilladelse, skal være afviklet inden den 1. juli 2022. Er investeringerne ikke afviklet inden dette tidspunkt, anses aldersopsparingen fra og med den 1. juli 2022 ikke for omfattet af pensionsbeskatningslovens kapitel 1.« [Justering af virkningsbestemmelse og overgangsordning for det foreslåede forbud mod placering af midler i godkendte aldersopsparinger i andre EU-/EØS-lande i unoterede kapitalandele m.v.] Bemærkninger Til nr. 1 Der er tale om en konsekvensændring af ændringsforslag nr. 2, hvor der foreslås indsat nye punktummer i pensionsbeskatningslovens § 12, stk. 1, nr. 1.
Til nr. 2 Med ændringsforslaget foreslås det, at placering af udenlandske aldersopsparinger ikke kun afskæres i relation til unoterede andele i alternative investeringsfonde i Danmark, men også i alternative investeringsfonde i EU m.v.
Det svarer til, hvad der planlægges fastsat i den kommende puljepensionsbekendtgørelse med hensyn til placering af aldersopsparingsmidler i danske pensionsordninger.
Efter gældende ret, jf.
Finanstilsynets bekendtgørelse nr. 1056 af 7. september 2015 om visse skattebegunstigende opsparingsformer i pengeinstitutter (herefter puljepensionsbekendtgørelsen), er det under visse vilkår muligt at placere rate-, kapital- og aldersopsparingsmidler i unoterede kapitalandele og i unoterede kapitalandele i alternative investeringsfonde, som forvaltes af en registreret forvalter, jf. § 9 i lov om forvaltere af alternative investeringsfonde m.v., eller af en forvalter med tilladelse, jf. § 11 i lov om forvaltere af alternative investeringsfonde m.v.
 Adgangen til placering af de nævnte kapitalandele m.v. i aldersopsparing kan udnyttes til skattetænkning, hvis der er tale om, at aldersopsparingsdepotet direkte eller indirekte indeholder kapitalandele m.v. i det selskab, som pensionsopspareren selv er ansat i.
 Skattetænkningen vil blive forhindret, ved at Finanstilsynet ændrer puljepensionsbekendtgørelsen, således at der i særskilte depoter fra og med den 1. januar 2021 ikke vil være mulighed for at placere aldersopsparingsmidler i unoterede kapitalandele og andele i alternative investeringsfonde.
 Puljepensionsbekendtgørelsen gælder imidlertid ikke for pensionsordninger i pengeinstitutter med hjemsted i et andet land inden for EU/EØS end Danmark, der i hjemlandet har tilladelse til at drive pengeinstitutvirksomhed, og som af Skatteforvaltningen er godkendt til at udbyde skattebegunstigede pensionsordninger omfattet af pensionsbeskatningslovens kapitel 1, herunder aldersopsparing.
 Der er i stedet fastsat placeringsregler for sådanne udenlandske pensionsordninger i pensionsbeskatningslovens § 12, stk. 1, nr. 1, 3.-8. pkt., vedrørende kapitalopsparinger, herunder også for aldersopsparinger, jf. pensionsbeskatningslovens § 12 A, stk. 1. Placeringsreglerne for godkendte udenlandske pensionsordninger svarer til de placeringsregler, der er fastsat i puljepensionsbekendtgørelsen for danske pengeinstitutter.
 For at forhindre muligheden for skattetænkning også i godkendte udenlandske aldersopsparinger er det med lovforslagets § 1, nr. 2, foreslået at ændre pensionsbeskatningslovens § 12, stk. 1, nr. 1, således at midler i godkendte udenlandske aldersopsparinger ikke kan investeres i unoterede kapitalandele, i andele i alternative investeringsfonde, som forvaltes af en registreret forvalter, jf. § 9 i lov om forvaltere af alternative investeringsfonde m.v., eller af en forvalter med tilladelse, jf. § 11 i lov om forvaltere af alternative investeringsfonde m.v.
Det foreslåede forbud svarer til det forbud, som Finanstilsynet vil indsætte i den kommende puljepensionsbekendtgørelse, bortset fra at forbuddet i den kommende puljepensionsbekendtgørelse også vil omfatte unoterede andele i alternative investeringsfonde, som forvaltes af en registreret forvalter af alternative investeringsfonde fra et andet land inden for Den Europæiske Union eller et land, som Unionen har indgået aftale med på det finansielle område, eller af en forvalter fra et andet land inden for Den Europæiske Union eller et land, som Unionen har indgået aftale med på det finansielle område, når forvalteren har fået tilladelse i henhold til regler, der gennemfører direktiv 2011/61/EU af 8. juni 2011 om forvaltere af alternative investeringsfonde.
Forbuddet i den kommende puljepensionsbekendtgørelse vil altså ikke kun omfatte unoterede andele i alternative investeringsfonde i Danmark, men også i alternative investeringsfonde i EU m.v.
 Det foreslås på denne baggrund med ændringsforslaget at justere den foreslåede ændring af pensionsbeskatningslovens § 12, så forbuddet bliver ens for danske og godkendte udenlandske aldersopsparinger.
Til nr. 3 Med ændringsforslaget foreslås det, at den foreslåede bestemmelse om afgiftsfrihed af udbetalinger i form af udlodninger til kontohaveren af unoterede kapitalandele og unoterede andele i alternative investeringsfonde justeres, så den afspejler det tidsrum, der planlægges fastsat for afvikling af sådanne placeringer i den kommende puljepensionsbekendtgørelse.
Afgiftsfriheden indebærer, at udbetalinger i form af udlodninger, der sker i det nævnte tidsrum, ikke er afgiftspligtige med 20 pct.
Ændringsforslaget indebærer, at udbetalinger i form af udlodninger til kontohaveren af unoterede andele i alternative investeringsfonde, som forvaltes af en forvalter med tilladelse, fra og med den 1. januar 2022 til og med den 30. juni 2022 vil være afgiftsfri.
Dermed udskydes perioden med 12 måneder.
Den gældende adgang til placering af unoterede kapitalandele i aldersopsparing kan udnyttes til skattetænkning, hvis der er tale om, at aldersopsparingsdepotet gennem direkte eller indirekte eksponering indeholder kapitalandele i det selskab, som pensionsopspareren selv er ansat i, og særlig hvor selskabets overskud primært hidrører fra personligt arbejde.
Adgangen til placering af andele i alternative investeringsfonde, som forvaltes af en registreret forvalter i aldersopsparing kan ligeledes udnyttes til skattetænkning.
Det samme gælder unoterede andele i alternative investeringsfonde, som forvaltes af en forvalter med tilladelse.
 Skattetænkningen vil som beskrevet under bemærkningerne til ændringsforslag nr. 2 blive forhindret, ved at Finanstilsynet ændrer puljepensionsbekendtgørelsen, således at der i særskilte depoter fremover ikke vil være mulighed for at placere aldersopsparingsmidler i unoterede kapitalandele og andele i alternative investeringsfonde, uanset om der er tale om alternative investeringsfonde, som forvaltes af en dansk eller udenlandsk registreret forvalter, eller af en dansk eller udenlandsk forvalter med tilladelse.
Finanstilsynet sendte et udkast til ny puljepensionsbekendtgørelse i høring i august 2020. Udkastet indeholdt også det påtænkte forbud mod placering af aldersopsparingsmidler i unoterede kapitalandele m.v., herunder unoterede andele i alternative investeringsfonde, som forvaltes af en registreret forvalter, jf. § 9 i lov om forvaltere af alternative investeringsfonde m.v.
Forbuddet vil få virkning for nyplaceringer, der sker den 1. januar 2021 eller senere, og allerede foretagne placeringer skal være afviklet inden den 1. juli 2021.
Af udkastet til ny puljepensionsbekendtgørelse fremgik derimod ikke et forbud mod placering af aldersopsparingsmidler i unoterede andele i alternative investeringsfonde, som forvaltes af en forvalter med tilladelse, jf. § 11 i lov om forvaltere af alternative investeringsfonde m.v.
Da adgangen til placering af aldersopsparingsmidler også i sådanne unoterede andele i alternative investeringsfonde vil kunne udnyttes til skattetænkning, vil det kommende forbud også komme til at omfatte disse unoterede andele.
Desuden vil forbuddet også komme til at omfatte unoterede andele i udenlandske alternative investeringsfonde.
 Finans Danmark har den 14. december 2020  i forbindelse med, at den påtænkte udvidelse er kommet til Finans Danmarks kendskab  henvendt sig til Finanstilsynet og peget på, at udvidelsen af forbuddet til unoterede andele i alternative investeringsfonde, som forvaltes af en forvalter med tilladelse, jf. § 11 i lov om forvaltere af alternative investeringsfonde m.v., giver praktiske udfordringer for pengeinstitutterne.
 Pengeinstitutterne vil således ikke uden videre kunne håndhæve denne del af forbuddet uden større systemændringer  og under alle omstændigheder ikke fra den 1. januar 2021, hvor forbuddet ellers vil træde i kraft, men først fra den 1. januar 2022.
 Det bemærkes, at den form for skattetænkning, som forbuddet skal forhindre, ikke foregår i de nævnte alternative investeringsfonde i dag, da det er væsentlig mindre kompliceret at foretage skattetænkningen via unoterede kapitalandele eller via alternative investeringsfonde, som forvaltes af en registreret forvalter.
 Men hvis forbuddet ikke kommer til at omfatte investeringsfonde, som forvaltes af en forvalter med tilladelse, kan skattetænkningen på lidt længere sigt komme til at foregå i disse investeringsfonde i stedet.
 Under hensyn til at der ikke på kort sigt vurderes at være risiko for skattetænkning, og da pengeinstitutterne ikke uden videre kan håndhæve udvidelsen af forbuddet uden større systemændringer, vil Finanstilsynet indrette forbuddet i den kommende puljepensionsbekendtgørelse, således at det først fra og med den 1. januar 2022  vil være umuligt at placere aldersopsparingsmidler i unoterede andele i alternative investeringsfonde, som forvaltes af en forvalter med tilladelse, mens allerede foretagne placeringer skal være afviklet inden den 1. juli 2022. Udskydelsen af virkningstidspunktet vil gælde for unoterede andele i alternative investeringsfonde, hvad enten de forvaltes af en dansk eller udenlandsk forvalter med tilladelse.
Som følge af den påtænkte udskydelse af virkningstidspunktet for Finanstilsynets forbud mod placering af aldersopsparingsmidler i unoterede andele i alternative investeringsfonde, som forvaltes af en forvalter med tilladelse, fra den 1. januar 2021 til den 1. januar 2022 og den tilsvarende udskydelse af tidspunktet for, hvornår eksisterende placeringer skal være afviklet fra den 1. juli 2021 til den 1. juli 2022, foreslås det med ændringsforslaget at justere den foreslåede regel om afgiftsfrihed tilsvarende.
Dermed vil udbetalinger i form af udlodninger til kontohaveren af unoterede andele i alternative investeringsfonde, som forvaltes af en forvalter med tilladelse, fra og med den 1. januar 2022 til og med den 30. juni 2022 være afgiftsfri.
 Udbetalinger i form af udlodninger til kontohaveren af unoterede kapitalandele og unoterede andele i alternative investeringsfonde, som forvaltes af en registreret forvalter, vil være afgiftsfri fra og med den 1. januar 2021 til og med den 30. juni 2021.
Til nr. 4 Med ændringsforslaget tilpasses virkningstidspunkterne for ændringerne i lovforslaget, så ændringerne får tilsvarende virkningstidspunkter som placeringsforbuddet i den kommende puljepensionsbekendtgørelse.
 Ændringsforslaget er således en konsekvens af udskydelsen af virkningstidspunktet af Finanstilsynets kommende forbud vedrørende unoterede andele i alternative investeringsfonde, som forvaltes af forvalter med tilladelse, af ændringsforslag nr. 2, hvor forbuddet mod placering af midler i godkendte udenlandske aldersopsparinger udvides til at omfatte investeringer i unoterede andele i udenlandske alternative investeringsfonde, og af ændringsforslag nr. 3, hvor tidsrummet for afgiftsfrihed  ved udlodning af unoterede andele i alternative investeringsfonde, som forvaltes af en forvalter med tilladelse, udskydes.
 Konkret foreslås det med ændringsforslag nr. 4 at nyaffatte den foreslåede virkningsbestemmelse i lovforslagets § 3, stk. 2.
 I 1. pkt. foreslås det, at forbuddet for udenlandske aldersopsparinger får virkning for placeringer, der sker den 1. januar 2021 eller senere, idet det i 2. pkt. dog foreslås, at forbuddet til og med den 31. december 2021 ikke gælder investeringer af midler i godkendte udenlandske aldersopsparinger i unoterede andele i alternative investeringsfonde, som forvaltes af en forvalter med tilladelse.
 I 3. pkt. foreslås det, at eksisterende investeringer af midler i godkendte aldersopsparinger, der er foretaget i unoterede kapitalandele og i unoterede andele i alternative investeringsfonde, som forvaltes af en registreret forvalter, skal være afviklet inden den 1. juli 2021. I 4. pkt. foreslås det, at hvis investeringerne ikke er afviklet inden dette tidspunkt, vil aldersopsparingen fra og med den 1. juli 2021 ikke være omfattet af pensionsbeskatningslovens kapitel 1.
 I 5. pkt. foreslås det, at investeringer af midler i godkendte aldersopsparinger, der før den 1. januar 2022 er foretaget i unoterede andele i alternative investeringsfonde, som forvaltes af en forvalter med tilladelse, skal være afviklet inden den 1. juli 2022. I 6. pkt. foreslås det, at hvis investeringerne ikke er afviklet inden dette tidspunkt, vil aldersopsparingen fra og med den 1. juli 2022 ikke være omfattet af pensionsbeskatningslovens kapitel 1.
Når en aldersopsparing ikke opfylder betingelserne i pensionsbeskatningslovens kapitel 1 om skattebegunstigede pensionsordninger, betales en afgift på 20 pct. af det beløb, der ved fristens udløb kunne være udbetalt ved aldersopsparingens ophævelse, jf. pensionsbeskatningslovens § 30, stk. 1, 16. pkt.
Dette svarer til den retsstilling, der vil gælde for danske aldersopsparinger, som efter de foreslåede afviklingsdatoer fortsat er placeret i unoterede kapitalandele m.v.
Det bemærkes, at udbetalinger i form af udlodninger til kontohaveren af unoterede kapitalandele og unoterede andele i alternative investeringsfonde, som forvaltes af en registreret forvalter, som sker i perioden fra og med den 1. januar 2021 til og med den 30. juni 2021, vil være afgiftsfri, ligesom udbetalinger i form af udlodninger til kontohaveren af unoterede andele i alternative investeringsfonde, som forvaltes af en forvalter med tilladelse, som sker i perioden fra og med den 1. januar 2022 til og med den 30. juni 2022, vil være afgiftsfri.
Det følger af den foreslåede regel i pensionsbeskatningslovens § 25 A, stk. 1, 3. pkt., jf. lovforslagets § 1, nr. 3, som foreslået ændret ved ændringsforslag nr. 3.
