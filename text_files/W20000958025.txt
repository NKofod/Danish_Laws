Forbrugsafgifter Reference:
 A A/S' klage til Landsskatteretten skyldes, at told- og skatteregionen har  

 pålagt selskabet at berigtige afgift af kaffe efter satsen for  

 brændt kaffe, jf. lov om forbrugsafgifter § 11, stk. 1, jf. § 14a, stk.  

 1 og stk. 2.
Det fremgår af sagen, at A importerer rå kaffe (bønner)  

 fra lande udenfor EU.
Herudover købes der via mæglere rå  

 kaffe på spotmarkeder.
Hovedparten af den rå kaffe renses,  

 ristes/brændes, males og pakkes.
Resten sælges i rå  

 tilstand.
Af den færdigfremstillede kaffe anvendes en mindre del til andre  

 produkter, eksempelvis cappuccino og instanskaffe.
Herudover sælges der  

 i mindre omfang brændt kaffe til andre registrerede virksomheder i  

 Danmark.
 Det fremgår af sagen, at A har beregnet grundlaget for betaling af  

 kaffeafgiften på basis af månedens totale salg (ekskl.  

 Cappuccino, instant kaffe, chokolade m.v.) tillagt månedens udleverede  

 vareprøver på kaffe fratrukket salg til anden registreret  

 virksomhed samt eksport.
Salget, der er opgjort i kilo, omregnes herefter til mængde  

 råkaffe anvendt til produktionen.
Omregningsfaktoren udregnes med  

 udgangspunkt i svindprocenten, der konstateres ved hjælp af fysisk  

 optælling af lageret.
A har oplyst, at svindprocenten ligger stabilt  

 omkring 13,5 %.
 A betaler på baggrund af den beregnede mængde rå kaffe  

 anvendt til produktionen afgift af kaffe efter satsen for rå kaffe, jf.  

 lov om forbrugsafgifter § 11, stk. 1.
 A har siden januar 1993 hver måned opgjort afgiften som angivet.
Ifølge klageskrivelsen drøftede indkøbschefen  

 beregning af kaffeafgifter med told- og skatteregionen omkring  

 årsskiftet 1992/93 bl.a. i forbindelse med forespørgsel om  

 betaling af afgifter for te.
Han fik oplyst, at der i reglerne i  

 forbrugsafgiftslovens § 11 var fleksibilitet.
Told- og skatteregionen har  

 meddelt, at man ikke har kunnet finde dokumentation for, at der skulle have  

 været udtalt sådan fra regionen.
 I 1995 foretog A i forbindelse med en brand fraskrivning af et beskadiget  

 parti brændt kaffe efter satsen for rå kaffe.  Told- og  

 skatteregionen godkendte fraskrivningen.
 Told- og Skatteregionen har ved den påklagede afgørelse  

 fundet, at A's salg af brændt kaffe skal afgiftsberigtiges efter satsen  

 for brændt kaffe, jf. forbrugsafgiftslovens § 11, stk. 1. Regionen har  

 i den forbindelse efteropkrævet A 7.608.972 kr. for for lidt betalt  

 afgift for perioden 1. december 1994 til 31. oktober 1999.
Regionen har som begrundelse anført, at A skal afgiftsberigtige  

 kaffe efter satsen for brændt kaffe, da A fremstiller en afgiftsbelagt  

 vare i form af brændt kaffe.
Det er ikke af betydning, hvilke varer der  

 anvendes til fremstillingen.
At der under fremstillingen anvendes en anden  

 afgiftspligtig vare, er heller ikke af afgiftsmæssig betydning.  

 Regionen har i den forbindelse henvist til side 12 i vejledning E. 31-98 om  

 afgift af cigaretpapir, skrå og snus, glødelamper og sikringer,  

 kaffe og te, hvoraf det fremgår, at opgørelsen foretages  

 på grundlag af udleveringen af afgiftspligtige varer, der er  

 fremstillet af virksomheden.
Regionen har videre anført, at det af lov om forbrugsafgifter § 14  

 a, stk. 2, følger at afgiften svares ved varernes udlevering fra  

 virksomheden.
Beskatningsobjektet er derfor den vare, der udleveres fra  

 virksomheden, hvilket er brændt kaffe.
Den sats, der skal anvendes, er  

 derfor satsen for brændt kaffe.
At A har indsendt afgiftsangivelser, der senere viser sig at være  

 forkerte, uden at regionen har reageret herpå, kan ikke beskytte  

 virksomheden mod, at regionen med denne skrivelse agter at træffe  

 afgørelse om, at virksomheden skal ændre sin  

 afgiftsberegningsmetode.
En afgiftsangivelse er at sammenligne med en  

 selvangivelse.
At myndigheden ikke umiddelbart reagerer, er ikke ensbetydende  

 med, at angivelsesoplysningerne er korrekte.
Den almindelige  

 forældelsesregel i 1908-loven om forældelse af visse fordringer,  

 hvorefter skatte- og afgiftskrav forældes efter 5 år, beskytter  

 virksomheden mod, at myndigheden regulerer mere end 5 år tilbage.
Endvidere har regionen i forbindelse med det beskadigede parti  

 brændt kaffe alene givet tilladelse til fraskrivning i  

 afgiftsgrundlaget.
Der blev ikke taget stilling til med hvilken sats  

 omregningen skulle ske.
For at kunne gøre gældende, at A har opnået en  

 retsbeskyttet forventning, kræves der bl.a., at der er tale om en  

 direkte og positiv tilkendegivelse fra regionen.
En positiv tilkendegivelse  

 betyder, at svaret på et specifikt spørgsmål er til gunst  

 for spørgeren.
Passivitet er ikke udtryk for en positiv  

 tilkendegivelse, og en myndigheds passivitet overfor et selvangivet punkt er  

 ikke til hinder for, at punktet korrigeres med tilbagevirkende kraft, alene  

 med respekt af forældelsesregler.
Regionen har videre anført, at det ikke har betydning, at A  

 anvender samme fremgangsmåde med omregning i forbindelse med aktiv  

 forædling efter toldreglerne.
Der er tale om to forskellige procedurer.  

 Ved aktiv forædling gives godtgørelse for toldbeløbet  

 på det kvantum, der er modtaget.
Ved afgiftsberegning afgiftsberigtiges  

 den mængde der er fremstillet og udleveret.
 A's repræsentant har overfor Landsskatteretten principalt nedlagt  

 påstand om, at A kan berigtige afgift af kaffe efter satsen for  

 rå kaffe beregnet på grundlag af mængden af udleveret  

 brændt kaffe med tillæg af svind, samt at told- og skatteregionen  

 i konsekvens heraf skal tilbagebetale A 7.548.141 kr. med renter for for  

 meget betalt afgift.
 Subsidiært har repræsentanten nedlagt påstand om, at  

 told- og skatteregion skal tilbagebetale A  7.548.141 kr. med renter.
Til støtte for sin principale påstand har  

 repræsentanten anført, at lovændringen af § 11 om  

 kaffeafgifter i 1992, hvor ordene "i forbindelse med indførsel" udgik,  

 alene havde betydning for tidspunktet for afgiftens betaling.
Der var ikke  

 tilsigtet nogen ændring af afgiften eller størrelsen af denne,  

 men forfaldstidspunktet blev ændret, for at ligestille disse  

 virksomheder med de øvrige punktafgiftspligtige virksomheder.  

 Endvidere skulle ændringen være provenuneutral, hvorfor der ikke  

 er hjemmel for told- og skatteregionen til at pålægge A en  

 højere afgift.
 Desuden fremgår det ikke af Told- og Skattestyrelsens nyhedsbreve  

 udsendt i forbindelse med lovændringens ikrafttræden, at  

 afgiftsberigtigelse af udleveret kaffe ikke vil kunne foretages som  

 praktiseret af A.
Videre har repræsentanten anført, at regionen ikke på  

 noget tidspunkt før i efteråret 1999 har fremsat indvendinger  

 overfor  A, uanset at regionen har været vidende om, at A var en  

 fremstillingsvirksomhed, hvor der skete ristning af rå kaffe til  

 brændt kaffe, og uanset at A siden lovændringens  

 ikrafttræden har berigtiget afgift som angivet.
Endelig accepterede  

 regionen efter branden i 1995 en fraskrivning af det beskadigede parti  

 brændt kaffe omregnet efter den angivne metode.
Til støtte for den subsidiære påstand har  

 repræsentanten anført, at betingelserne for gennemførelse  

 af et efterbetalingskrav ikke er opfyldt.
I den forbindelse har  

 repræsentanten anført, at det af Jens Gardes "forvaltningsret"  

 Almindelige emner, 3. udgave, fremgår, at domstolene vægrer sig  

 ved at underkende en langvarig fulgt administrativ praksis.
I  

 nærværende sag har det siden januar 1993 været praksis, at  

 A beregnede kaffeafgift efter satsen for rå kaffe med tillæg af  

 svind.
 Af Bernhard Gomards Obligationsret 3. del fremgår, at  

 spørgsmål om begrænsning af kreditors ret til at  

 kræve et manglende beløb efterbetalt kun opstår, hvor  

 debitor mente, at han med sin betaling har præsteret en  

 fuldstændig og endelig opfyldelse af kreditors fordring, hvilket er  

 tilfældet med A's månedlige betalinger.
Endvidere skal kreditor i almindelighed reagere inden rimelig tid efter  

 betalingen for at bevare sit krav på efterbetaling, hvis han med  

 rimelig og sædvanlig agtpågivenhed kunne have indset, at det  

 modtagne beløb var for lille, men debitor tilsyneladende anså  

 det for at udgøre hele det skyldige beløb.
Regionen har i  

 nærværende sag 12 gange hvert år haft anledning til at  

 reagere og kunne med selv den mindste grad af agtpågivenhed konstatere,  

 at det var satsen for rå kaffe, som A benyttede.
Repræsentanten  

 har henvist til UfR 1973.476 H, TfR 1954.231, UfR 1984.142 V og UfR 1970.906  

 V.
Videre har repræsentanten henvist til UfR 1980.994 H, hvor  

 myndighederne efter 4 år ikke kunne kræve efterbetaling af for  

 lidt betalt vægtafgift.
 Repræsentanten har endelig anført, at der i retspraksis  

 lægges vægt på, hvordan en fejl er opstået, herunder  

 hvem der er skyld heri, hvem af parterne der især har haft mulighed for  

  og anledning til at opdage fejlen, på parternes gode/onde tro,  

 på udvist passivitet, samt i hvilket omfang debitor har indrettet sig  

 på og truffet dispositioner  i tiltro til, at der er sket endelig  

 betaling.
 Landsskatteretten udtalte:
 I henhold til § 11, stk. 1, i lov om forbrugsafgifter svares der med  

 forskellig sats afgift af rå kaffe, brændt kaffe og  

 kaffeekstrakter uden indhold af andre bestanddele end kaffe.
 Efter § 14a, stk. 1, skal virksomheder, der fremstiller eller fra udlandet  

 modtager afgiftspligtige varer, registreres hos de statslige told- og  

 skattemyndigheder.
 Efter stk. 2, svares afgiften ved varernes udlevering fra de registrerede  

 virksomheder.
 Af bemærkningerne til § 6 i lovændringen af lov om  

 forbrugsafgifter i oktober 1992 (folketingstidende spalte 1090-91)  

 fremgår:
" Da kaffe og te ikke dyrkes i Danmark, har man i sin tid valgt at  

 opkræve afgiften i forbindelse med importen.
Da dette ikke  

 længere er muligt for varer fra andre EF-lande, foreslås det  

 derfor at omlægge systemet, således at kaffe- og  

 teimportører kan få tilført varerne fra såvel  

 EF-lande som tredjelande i uberigtiget stand, og først skal afregne  

 afgiften, når varerne udleveres fra virksomheden.
En sådan  

 omlægning vil stille disse virksomheder på lige fod med andre i  

 de øvrige punktafgiftslove registrerede virksomheder." Under hensyn til at afgiften skal svares ved udleveringen, samt at der  

 hverken i lovteksten eller dens forarbejder er holdepunkter for, at  

 virksomheder, der fremstiller brændt kaffe af importeret rå  

 kaffe, har valgmulighed med hensyn til hvilken afgiftssats, der skal  

 benyttes, finder retten, at afgiftsobjektet må antages at være  

 den udleverede vare.
Retten finder således, at A skal svare afgift af  

 den udleverede mængde brændt kaffe efter afgiftssatsen for  

 brændt kaffe.
Retten finder ikke, at told- og skatteregionen er afskåret fra at  

 kræve efterbetaling af for lidt betalt afgift af kaffe for perioden 1.  

 december 1994 til 31. oktober 1999. Retten har herved lagt vægt  

 på, at der er tale om af A angivne afgiftsopgørelser, og at der  

 ikke er dokumentation for, at told- og skatteregionen overfor A er fremkommet  

 med nogen positiv tilkendegivelse om, at virksomheden kunne afgiftsberigtige  

 brændt kaffe efter satsen for rå kaffe.
Det forhold, at told- og  

 skatteregionen efter det foreliggende har forholdt sig passiv overfor  

 virksomhedens afgiftsangivelser findes ikke at have bibragt virksomheden en  

 retsbeskyttet forventning om, at afgiften var opgjort korrekt for den  

 omhandlede periode.
 Den påklagede afgørelse stadfæstes.
