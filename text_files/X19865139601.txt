 En boligstøtteansøger havde fået afslag, fordi boligudgiften oversteg  

 halvdelen af husstandsindkomsten, jf. § 12.
 Nævnet pålagde kommunen at genbehandle sagen, idet der i den nævnte  

 bestemmelse efter nævnets opfattelse ikke er hjemmel til at afslå støtte  

 alene med den begrundelse, at boligudgiften overstiger halvdelen af  

 husstandsindkomsten.
 Kommunen burde således have foretaget en nærmere vurdering af  

 husstandens personlige og økonomiske forhold.
 D.d. har man tilskrevet N.N. således:
 »I skrivelse modtaget den 24. juni 1985 har De klaget over, at det  

 sociale udvalg i Rudbjerg kommune har afslået at yde Dem boligstøtte.
 Amtsankenævnet har i anledning af Deres klage indhentet sagsakter samt en  

 udtalelse fra det sociale udvalg.
Det fremgår af sagen, at det sociale udvalg i begyndelsen af 1985 gav Dem  

 afslag på boligstøtte, dels fordi Deres terminer oversteg halvdelen af Deres  

 husstandsindkomst, dels fordi De ikke ville have mulighed for - selv med den  

 maksimale boligstøtte på kr. 1.601,- pr. måned - at blive boende i Deres  

 nuværende ejendom uden yderligere støtte.
Afgørelsen blev tiltrådt af  

 amtsankenævnet den 1. april 1985.
 Den 30. maj 1985 ansøgte De påny det sociale udvalg om boligstøtte med  

 henvisning til, at X.X. var flyttet ind på Deres adresse.
 På baggrund af socialindkomstopgørelserne for 1985 beregnede det sociale  

 udvalg herefter den samlede husstandsindkomst som følger.:
 Da Deres boligudgifter opgjort efter boligstøtteloven udgjorde kr.  

 34.056,- og således stadig oversteg halvdelen af den samlede  

 husstandsindkomst på kr. 56.830,- afslog udvalget med denne begrundelse  

 fortsat at yde Dem boligstøtte.
 I forbindelse med klagen til amtsankenævnet har De pr. juni 1985 oplyst  

 Deres og X.X.'s nettopensioner til henholdsvis kr. 4.969,- og kr. 4.068,-.  

 Deres faste udgifter er uoplyste, men udgjorde pr. 1. marts 1985 og før  

 X.X.'s indflytning kr. 4.674,- pr. måned.
 Ifølge boligstøttelovens § 12 skal kommunalbestyrelsen, såfremt lejen  

 overstiger halvdelen af husstandsindkomsten, efter en samlet vurdering af  

 husstandsmedlemmernes økonomiske og personlige forhold bestemme, om  

 boligstøtte kan ydes.
 Amtsankenævnet har herefter behandlet sagen i sit møde den 30. december  

 1985, hvor nævnet fandt, at der i boligstøttelovens § 12 ikke er hjemlet  

 adgang til at afslå boligstøtte alene med den begrundelse, at boligudgifterne  

 overstiger halvdelen af husstandsindkomsten.
 Endvidere fandt nævnet, at det sociale udvalg - således som angivet i  

 boligstøttelovens § 12 - burde have foretaget en nærmere vurdering af Deres  

 og X.X.'s personlige og økonomiske forhold for nærmere bedømmelse af Deres  

 evt. berettigelse til boligstøtte efter lovens almindelige regler - evt. med  

 et nedsat beløb.
 Da en sådan vurdering ikke ses at være foretaget, blev det besluttet at  

 pålægge det sociale udvalg at genbehandle sagen og vurdere, om Deres og  

 X.X.'s samlede økonomiske forhold vil kunne berettige Dem til bevilling af  

 boligstøtte efter lovens almindelige regler - evt. med et nedsat beløb.
Amtsankenævnets afgørelse er endelig og kan ikke indbringes for anden  

 administrativ myndighed.
Boligstyrelsen kan dog optage en sag til behandling,  

 når det skønnes, at sagen er af principiel betydning.
Klage til boligstyrelsen, Stormgade 10, 1470 København K, skal ske inden 4  

 uger fra modtagelsen af denne skrivelse.« Hvilket herved meddeles.
