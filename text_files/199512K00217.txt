Nr LSF 217 Forslag til Lov om ophævelse af lov om filmcensur og af lov om mærkning af  

 videogrammer Fremsat af Kim Behnke (FP) Aage Brusgaard (FP) Jan Køpke Christensen (FP)  

 Kirsten Jacobsen (FP) den 12. marts 1996 § 1 Lov om filmcensur, jf. lovbekendtgørelse nr. 211 af 30. maj 1980, ophæves.
§ 2 Lov om mærkning af videogrammer, jf. lovbekendtgørelse nr. 34 af 25.  

 januar 1996, ophæves.
§ 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Formål Formålet med lovforslaget er at fjerne det formynderi fra lovgivningen,  

 som loven om filmcensur er et udtryk for.
I et veludviklet demokrati som det danske er det både politisk og moralsk  

 forkasteligt, at en statslig censur skal have magt til at bestemme, hvem der  

 må se film, hvad enten de vises i biografen eller sælges som videogrammer.  

 Statens formynderi skal fjernes på områder, hvor det er i strid med det  

 moderne demokrati.
Det vil aldrig blive accepteret, at der blev udøvet  

 statslig censur på dagblade, tidsskrifter eller andre skriftlige  

 publikationer.
Det vil heller aldrig blive accepteret, hvis staten udøvede  

 censur vedrørende bøger.
 Forslagsstillerne er i denne forbindelse opmærksomme på, at  

 filmproducenter kan undlade at få film og videogrammer censureret, men filmen  

 vil i så fald automatisk blive mærket som uegnet for børn og unge under 16  

 år.
 Ligesom statsmagten ikke skal give støtte til en bestemt type kunst, skal  

 statsmagten heller ikke kunne forhindre en bestemt filmkunst i at blive set  

 og derved foretage en sortering.
Det er forslagsstillernes holdning, at en sådan sortering i praksis ikke  

 lever op til sin målsætning.
Udvalget vedrørende ændringer i  

 filmcensurreglerne, støttede dette i betænkning nr. 468 af 1967 om  

 filmcensur: »Der er i udvalget enighed om, at en statslig censurordning  

 ikke kan begrundes med det ønskelige i at kontrollere filmene ud fra rent  

 moralske eller æstetiske principper.
Det er ud fra udvalgets mening  

 principielt uacceptabelt, at forevisningen af en film skal være afhængig af,  

 om et statsligt organ godkender filmen ud fra nærmere angivne etiske og  

 æstetiske kriterier.
Hertil kommer, at det næppe vil være muligt at fastlægge  

 en nogenlunde objektiv målestok for udøvelsen af en censur baseret på sådanne  

 kriterier.
Der ville derfor være en ikke ubetydelig risiko for, at censurens  

 afgørelse blev truffet på grundlag af censorernes personlige opfattelse af,  

 hvad der skal anses for moralsk forkasteligt eller kunstnerisk  

 mindreværdigt.« Det er forslagsstillernes opfattelse, at censur i praksis er umulig at  

 gennemføre.
Det er ofte forekommende, at børn og unge under 16 år alligevel  

 ser film, der er forbudt for denne aldersgruppe, enten i biografen, i tv  

 eller på video.
Det er et udbredt og accepteret princip, at forældrene har  

 ansvaret for, hvilke film børn og unge ser i privat regi.
Bag hjemmets døre  

 kan børn således se film fra videogrammer eller fra tv, så længe forældrene  

 tillader det.
Ofte kan en tv-avis være væsentlig mere barsk for et barn end  

 en biograffilm.
Der er derfor ingen argumenter for, at staten i tilfælde af  

 biograffremvisning og ved salg eller udlejning af videogrammer skal udøve en  

 særlig censur.
Det må være forældrenes opgave at vejlede og beskytte børn og  

 unge, hvor de end ser de pågældende film.
Udviklingen af Internet med deraf følgende adgang til at downloade film,  

 musikvideoer, spil og billeder fra hele verden giver forældrene en ekstra  

 opgave i retning af vejledning og beskyttelse af deres børn.
Det er  

 imidlertid forældrenes ansvar.
I en række lande har staten bedt om, at  

 Internet bliver forsynet med et »filter« for at fjerne f.eks.  

 pornografiske billeder og særlige ordvalg.
I Danmark har vi heldigvis afvist  

 denne statscensur af Internet.
Efter kontakt til filmforhandlere og -udlejere er forslagsstillerne blevet  

 orienteret om, at det i praksis er således, at bliver en film af filmcensuren  

 forbudt for børn og unge under 16 år, er det den bedste garanti for, at  

 filmen bliver efterspurgt af de unge, der er under 16 år.
Når staten  

 fortsætter med at udøve censur på biograffilm, kan det have den modsatte  

 virkning af den ønskede, eftersom disse film vil være ekstra tillokkende for  

 børn og unge, når de kort efter premieren udsendes som leje- eller  

 købevideogram.
Børn er i den forbindelse opfindsomme og lader f.eks. større  

 søskende foretage indkøb eller leje af disse særlig interessante film.
Det er forslagsstillernes opfattelse, at der i stedet kan påsættes en  

 slags varedeklaration på film af alle slags.
Branchens distributører bør selv  

 udpege et panel, der sagligt vurderer filmene og giver dem en anbefaling.
 En sådan varedeklaration kan både indeholde en bedømmelse af pædagogiske,  

 kunstneriske og underholdningsmæssige kvaliteter.
Det er imidlertid ikke nødvendigt at lave nogen lovgivning for at danne et  

 sådant panel, som branchen selv vil finde vigtigt i filmcensurens fravær.  

 Vedrørende frygten for misbrug siges det i betænkning nr. 468 af 1967:  

 »Opretholdelsen af censur kan efter udvalgets mening heller ikke  

 begrundes med en henvisning til, at filmproduktionen i vidt omfang sker  

 primært med henblik på at opnå størst mulig økonomisk gevinst og ikke ud fra  

 ønsket om at fremstille kunstnerisk værdifulde film.
Forretningsmæssig  

 spekulation i publikums formodede ønsker og behov sker på mange andre  

 områder, hvor tilsvarende regulerende foranstaltninger ikke kommer på  

 tale.« Det er forslagsstillernes holdning, at forældrene i højere grad skal gøres  

 ansvarlig for, hvad deres børn og unge foretager sig, frem for at opretholde  

 et statskontrolleret system, der indirekte tilsidesætter forældrenes ansvar.  

 Samfundsudviklingen har for øvrigt medført, at store dele af befolkningen i  

 vore dage i langt højere grad end tidligere kommer i kontakt med omverdenen  

 og derigennem får kendskab til begivenheder og forhold, der ligger uden for  

 deres eget miljø. Her har tv og de øvrige massekommunikationsmidlers kraftige  

 ekspansion spillet en betydelig rolle.
Ikke mindst udbredelsen af tv har  

 bevirket, at filmen i dag ikke indtager samme centrale plads som tidligere  

 blandt massekommunikationens medier. Ønsket om at beskytte borgerne mod  

 uønskede påvirkninger, som formodes at kunne udgå fra film, fremtræder ikke  

 længere med samme vægt.
Der skal således tages hensyn til de tekniske  

 fremskridt og de dybtgående ændringer i samfundets økonomiske, sociale og  

 kulturelle struktur.
Baggrund Fremskridtspartiet har tidligere foreslået loven om filmcensur ophævet,  

 jf. lovforslag nr.
L 260 fra folketingsåret 1992-93, se Folketingstidende  

 1992-93, tillæg A sp. 8577 og forhandlingerne sp. 9108, 10936 og 11040 samt  

 tillæg B sp. 1817. Med nærværende lovforslag foreslås herudover loven om  

 mærkning af videogrammer ophævet.
 Den danske lovgivning om filmcensur stammer tilbage fra 1969, blev ændret  

 i 1980 og suppleret med lov om mærkning af videogrammer fra 1994. I 1995  

 fjernedes bestemmelsen fra sidstnævnte lov om, at loven skulle revideres  

 senest i folketingsåret 1995-96.
Folketinget har efter ønske fra Kristeligt Folkeparti i 1994 vedtaget  

 loven om mærkning af videogrammer.
Mærkningen har til formål at lade Statens  

 Filmcensur udøve censur over for alle videogrammer, der søges solgt eller  

 udlejet.
Et videogram, som ikke præsenteres for Statens Filmcensur skal pr.  

 automatik mærkes »Uegnet for børn og unge under 16 år«.
Ønsket om, at børn og unge kommer til at se færre film med stærkt  

 voldelige eller pornografiske scener, er imidlertid ikke blevet opfyldt.
Da  

 Folketinget vedtog loven om mærkning af videogrammer, var der almindelig  

 enighed om, at loven ville blive svær at håndhæve.
Man håbede imidlertid på,  

 at loven ville have en pædagogisk virkning, så folk bare rettede sig efter  

 dens sigte.
Ud over at videobranchen er blevet påført en ekstra omkostning,  

 og at Statens Filmcensur har fået mere arbejde, samt at udlejning og salg af  

 de forbudte videofilm i strid med mærkningen er blevet kriminaliseret, er der  

 intet sket.
Konklusion »Enhver er berettiget til på tryk og tale at offentliggøre sine  

 tanker, dog under ansvar for domstolene«, hedder det i grundlovens § 77.
Det er forslagsstillernes opfattelse, at Statens Filmcensur krænker disse  

 grundlovssikrede rettigheder.
Hensynet til ytringsfriheden taler imod enhver  

 form for censur.
 Ganske vist skriver Henrik Zahle i »Dansk Forfatningsret 3 -  

 Menneskerettigheder«, at »med hensyn til teater og film skal kort  

 bemærkes, at disse før 1953 var omfattet af censurordninger, at det ikke var  

 hensigten med ændringen af grundloven 1953 at tage grundlaget for disse  

 censurordninger bort, og at man derfor har antaget, at grundlovens § 77 ikke  

 ville hindre genindførelse af den nu ophævede censur inden for teater og  

 film«.
På trods af dette er det en kendsgerning, at filmcensuren i praksis  

 indskrænker grundlovens frihedsrettigheder og strider kraftigt imod de  

 vesteuropæiske frihedsidealer.
Der er således kun argumenter for at ophæve  

 denne overflødige lov, der årligt koster de danske skatteydere 1,4 millioner  

 kroner (nettoudgift), jf. forslag til finanslov for 1996.
Endvidere bør det fremhæves, at filmen i dag er det eneste ytringsmiddel,  

 over for hvilken en statslig censurordning opretholdes.
For trykte skrifters  

 vedkommende afskaffedes censuren allerede ved grundloven af 1849, jf.  

 censurforbudet i grundlovens § 77. For teatrene bortfaldt censuren i 1954.  

 For radios og tv's vedkommende fastlagdes almindelige retningslinjer for  

 udsendelserne i henhold til lov nr. 215 af 11. juni 1959 om radiospredning af  

 Radiorådet, som var ansvarlig for, at udsendelserne var af alsidig, kulturel  

 og oplysende art.
De enkelte udsendelser skulle forelægges det af Radiorådet  

 nedsatte programudvalg til godkendelse, men om nogen censur i form af en  

 gennemgang og godkendelse af udsendelsernes enkeltheder var der ikke tale.
Gældende lov om radio- og fjernsynsvirksomhed siger følgende, jf.  

 lovbekendtgørelse nr. 578 af 24. juni 1994: »Danmarks Radio er en  

 selvstændig offentlig institution, der er forpligtet over for hele  

 befolkningen til at sprede radio- og fjernsynsprogrammer omfattende  

 nyhedsformidling, oplysning, underholdning og kunst.
Der skal ved  

 programlægningen lægges afgørende vægt på hensynet til informations- og  

 ytringsfriheden.
Der skal i programudbudet tilstræbes kvalitet, alsidighed og  

 mangfoldighed«.
Der er her tale om en lov, der giver frihed under  

 ansvar, hvilket også burde gælde for filmområdet.
 Forbrugere af film har ikke meget ud af den negative vejledning, som den  

 statslige filmcensur er udtryk for, men burde - hvis der overhovedet skal  

 eksistere et organ på området - snarere være hjulpet af et positivt panel  

 oprettet af branchen eller af et udvalg, som det for eksempel kendes fra  

 radioområdet.
 Et positivt anbefalingspanel vil have den fordel, at en anbefaling vil  

 være af kommerciel værdi for distributørerne og vil være en udmærket  

 vejledning for forældre, der vil give deres børn kvalitet, og over for  

 tv-stationer, der vil købe film.
Det moderne samfund med et hav af nye teknologiske muligheder inden for  

 massekommunikation gør, at den puritanske holdning bag Statens Filmcensur i  

 bedste fald er ude af trit med virkeligheden.
Den danske hverdag kan kort  

 beskrives med følgende øjebliksbetragtning:
 Et ungt menneske på f.eks. 15 år har (med forældrenes tilladelse) mulighed  

 for at se film m.v. fra følgende ucensurerede kilder:
- computerpræsentationer af CD-rom-film, -billeder og -spil - Internet-præsentationer af film, billeder og spil - satellit-tv med fri adgang til mindst 50 ukodede kanaler via parabol - tv-udsendelser fra TV 2, DR TV, TV3, lokal-tv og andre, der sender  

 ukodede film - film på video, der er optaget fra tv - film på video, som personer over 16 år har købt/lejet - kodede film via tv, hvis familien har købt smartcard (f.eks. til FilmNet  

 eller TV1000).
 Reglerne om filmcensur omfatter alene biografforevisninger samt køb eller  

 leje af videofilm.
Det er komplet urealistisk at forvente, at Statens Filmcensur skulle have  

 nogen som helst indflydelse på, hvor mange voldsscener eller pornografiske  

 scener børn og unge ser på film.
Det er i langt højere grad forældrene, der  

 afgør, hvad børn og unge ser.
Derfor skal Folketinget gennem vedtagelse af  

 nærværende lovforslag flytte det samlede ansvar over til forældrene og  

 afskaffe den illusoriske og forældede filmcensur.
 Forslagsstillerne finder det desuden stærkt betænkeligt, at den gældende  

 lovgivning gør billetsælgere i biografer eller ekspedienter i butikker, der  

 sælger/udlejer videogrammer ansvarlige for håndhævelse af loven.
 Det er forslagsstillernes klare opfattelse, at loven om Statens  

 Filmcensur, herunder loven om videogrammer skal ophæves, at opgaven skal  

 tildeles branchen, og at forældrene i større omfang bør se det som deres  

 interesse at tage vare på deres børn.
 Forslagsstillerne ser derimod gerne, at medarbejderne i Statens Filmcensur  

 optager forhandlinger med branchen for film og videogrammer med henblik på  

 etablering af et branchestyret organ for frivillig mærkning af film og  

 videogrammer for derved at kunne vejlede kunderne i, hvilket produkt de skal  

 se, leje eller købe.
