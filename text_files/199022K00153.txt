Nr LSF 153 Forslag til Lov om medicinsk udstyr Fremsat af sundhedsministeren (Ester Larsen) den 22. februar 1991 Vedtaget ved tredjebehandling den 7. maj 1991 Lov nr. 368 af 06/06/1991 § 1. Sundhedsministeren kan fastsætte de regler, der er nødvendige for gennemførelsen og anvendelsen her i landet af De Europæiske Fællesskabers retsforskrifter om medicinsk udstyr.
 § 2. I de i § 1 omhandlede regler kan der fastsættes  

 sikkerhedskrav til medicinsk udstyr, herunder bestemmelser om:
 1) Forbud mod eller indskrænkning i adgangen til markedsføring og  

 ibrugtagning.
 2) Krav om typegodkendelse og godkendelse af fremstillingsmetoder samt om  

 mærkning.
 3) Betaling for godkendelse, herunder tilsyn og kontrol.
 4) Myndighedstilsyn og -kontrol, herunder adgang til relevante lokaliteter  

 uden retskendelse.
 5) Påbud om tilbagekaldelse fra markedet, tilbagekøb eller afhjælpning.
 6) Krav om klinisk afprøvning af medicinsk udstyr på mennesker.
 § 3. Ministeren kan bemyndige statslige og kommunale myndigheder  

 eller private foretagender til at udføre godkendelses-, tilsyns~ og  

 kontrolforanstaltninger efter loven.
 Stk. 2. Ministeren kan endvidere bemyndige de i stk. 1 nævnte  

 myndigheder og foretagender til at udstede forbud og påbud efter bestemmelser  

 fastsat i medfør af § 2, nr. 1 og 5.
 § 4. Ministeren kan fastsætte regler om adgangen til at påklage  

 afgørelser truffet i henhold til bemyndigelse efter § 3, herunder at visse  

 afgørelser ikke kan påklages til højere administrativ myndighed.
 § 5. Ministeren eller den, der har bemyndigelse efter § 3, kan  

 kræve meddelt alle oplysninger, som er nødvendige for administration af  

 loven.
 § 6. Der kan i forskrifter, der udfærdiges i henhold til loven,  

 fastsættes straf af bøde for overtrædelse af bestemmelser i forskrifterne,  

 medmindre højere straf er forskyldt efter anden lovgivning.
Stk. 2. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab som sådant bødeansvar.
 § 7. Loven træder i kraft den 1. juli 1991.
 Stk. 2. Ved lovens ikrafttræden ophæves § 36 i lov om  

 lægemidler, jf. lovbekendtgørelse nr. 451 af 6. august 1982, som senest  

 ændret ved § 6 i lov nr. 818 af 19. december 1989.
 Stk. 3. I lov nr. 147 af 15. april 1930 om brugen af  

 røntgenstråler m.v., som ændret ved lov nr. 213 af 4. maj 1965, foretages  

 følgende ændringer:
 1. I § 1 ændres 2 steder »udførelse« til:  

 »afskærmning«.
 2. § 4 affattes således:
»§ 4. Sundhedsministeren kan fastsætte regler om  

 uddannelseskrav til personer, der skal udføre arbejder ved  

 røntgenanlæg.« § 8. Loven gælder ikke for Færøerne og Grønland.
Oprindeligt fremsat forslag § 1. Sundhedsministeren kan fastsætte de regler, der er nødvendige for gennemførelsen og anvendelsen her i landet af De Europæiske Fællesskabers retsforskrifter om medicinsk udstyr.
 § 2. I de i § 1 omhandlede regler kan der fastsættes  

 sikkerhedskrav til medicinsk udstyr herunder bestemmelser om:
 1) Forbud mod eller indskrænkning i adgangen til markedsføring og  

 ibrugtagning.
 2) Krav om typegodkendelse og godkendelse af fremstillingsmetoder samt om  

 mærkning.
 3) Betaling for godkendelse, herunder tilsyn og kontrol.
 4) Myndighedstilsyn og -kontrol, herunder adgang til relevante lokaliteter  

 uden retskendelse.
 5) Påbud om tilbagekaldelse fra markedet, tilbagekøb eller afhjælpning.
 6) Krav om klinisk afprøvning af medicinsk udstyr på mennesker.
 § 3. Ministeren kan bemyndige statslige og kommunale myndigheder  

 eller private foretagender til at udføre godkendelses-, tilsyns~ og  

 kontrolforanstaltninger efter loven.
 Stk. 2. Ministeren kan endvidere bemyndige de i stk. 1 nævnte  

 myndigheder og foretagender til at udstede forbud og påbud efter bestemmelser  

 fastsat i medfør af § 2, nr. 1 og 5.
 § 4. Ministeren kan fastsætte regler om adgangen til at påklage  

 afgørelser truffet i henhold til bemyndigelse efter § 3, herunder at visse  

 afgørelser ikke kan påklages til højere administrativ myndighed.
 § 5. Ministeren eller den, der har bemyndigelse efter § 3, kan  

 kræve meddelt alle oplysninger, som er nødvendige for administration af  

 loven.
 § 6. Der kan i forskrifter, der udfærdiges i henhold til loven,  

 fastsættes straf af bøde for overtrædelse af bestemmelser i forskrifterne,  

 medmindre højere straf er forskyldt efter anden lovgivning.
Stk. 2. Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab som sådant bødeansvar.
 § 7. Loven træder i kraft den 1. juli 1991.
 Stk. 2. Ved lovens ikrafttræden ophæves § 36 i lov om lægemidler,  

 jf. lovbekendtgørelse nr. 451 af 6. august 1982.
 Stk. 3. I lov nr. 147 af 15. april 1930 om brugen af  

 røntgenstråler, som ændret ved lov nr. 213 af 4. maj 1965, foretages følgende  

 ændringer:
 1) I § 1 ændres 2 steder »udførelse« til:  

 »afskærmning«.
 2) § 4 affattes således:
»§ 4. Sundhedsministeren kan fastsætte regler om uddannelseskrav til  

 personer, der skal udføre arbejder ved røntgenanlæg.« § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger.
 1. Formålet med lovforslaget.
Forslaget har til formål at skabe grundlag for gennemførelse og anvendelse  

 af EF's retsforskrifter om indbyrdes tilnærmelse af medlemsstaternes  

 lovgivning om medicinsk udstyr, herunder medicinske anordninger og invitro  

 diagnostisk udstyr.
Ved medicinsk anordning forstås ethvert instrument,  

 apparat, middel, el. lign., herunder tilbehør og programmel, beregnet til  

 anvendelse i forbindelse med diagnosticering, forebyggelse, herunder  

 svangerskabsforebyggelse, kontrol, behandling eller lindring af menneskets  

 sygdomme eller skader.
Omfattet er såvel behandlingsredskaber som en række  

 hjælpemidler, eksempelvis kanyler, colostomiposer, operationsremedier,  

 hjertepacemakere dentalmaterialer, proteser, høreapparater, anæstesiudstyr,  

 røntgenapparater og respirationsudstyr.
Begrebet omfatter ikke anordninger,  

 hvis hovedvirkning fremkaldes ad farmakologisk, kemisk eller immunologisk vej  

 eller ved stofskifte.
Lægemidler er således undtaget, idet det dog bemærkes,  

 at en medicinsk anordning som en integreret bestanddel kan indeholde et  

 lægemiddel.
Ved invitro diagnostisk udstyr forstås udstyr, der anvendes i  

 forbindelse med undersøgelse uden for den menneskelige organisme, typisk ved  

 laboratorievirksomhed o.lign.
EF-Kommissionen pegede i den såkaldte hvidbog om det indre marked i 1985  

 på ønskeligheden af at harmonisere medlemsstaternes lovgivning vedrørende  

 medicinsk udstyr med henblik på at sikre en fri omsætning af denne  

 varegruppe.
Medlemslandenes bestemmelser vedrører særligt medicinsk udstyrs  

 sikkerhed i form af tekniske sikkerhedsforskrifter og diverse  

 kontrolprocedurer.
Det er derfor et hovedformål for Fællesskabets arbejde på  

 området, at det eksisterende beskyttelsesniveau i medlemsstaterne opretholdes  

 eller forbedres ved den indbyrdes tilnærmelse af lovgivning.
Der er i øjeblikket alene tale om gennemførelse i national ret af Rådets  

 direktiv af 20. juni 1990 om indbyrdes tilnærmelse af medlemsstaternes  

 lovgivning om aktive implantable medicinske anordninger (90/385/EØF)  

 (implantat-direktivet) samt forventede kommende rådsdirektiver om henholdsvis  

 medicinske anordninger og invitro diagnostisk udstyr.
Det førstnævnte  

 direktiv træder i kraft den 1. januar 1993, idet medlemsstaterne senest den  

 1. juli 1992 skal have vedtaget og offentliggjort de love og administrative  

 bestemmelser, der er nødvendige for at efterkomme direktivet.
Tilsvarende  

 tidsfrister forventes at blive fastsat for de to øvrige nævnte direktivers  

 vedkommende.
 Da de omhandlede direktiver bl.a. forudsætter etablering af  

 godkendelsesordninger for medicinsk udstyr i medlemsstaterne, og da en sådan  

 ordning ikke endeligt kan etableres i Danmark før der er tilvejebragt  

 lovhjemmel herfor, finder regeringen det, af hensyn til den danske industri,  

 påkrævet at forelægge nærværende lovforslag for Folketinget allerede i  

 indeværende samling.
Der er tale om en betydelig industri i Danmark på dette område.
Ifølge de  

 foreliggende oplysninger var der i Danmark i 1987 ca. 140 virksomheder, der  

 producerede medicinsk udstyr, invitro diagnostisk udstyr undtaget.
Disse  

 virksomheder beskæftigede lige ved 8.000 personer og havde en omsætning på  

 godt 4 mia. kr., hvoraf udstyr for knap 3 mia. kr. eksporteredes.
Forsknings-  

 og udviklingsaktiviteten beløb sig til knap 200 mill. kr.
Lovforslaget indeholder ikke i sig selv forskrifter om, hvilke  

 sikkerhedskrav der skal gælde for medicinsk udstyr.
Forslaget er derimod en  

 bemyndigelseslov, der skaber hjemmel for Sundhedsministeren til at fastsætte  

 nærmere regler herom.
 Der vil i medfør af loven blive fastsat regler for det danske  

 godkendelsessystems opbygning og funktion, for de sikkerhedskrav der fremover  

 skal være opfyldt for medicinsk udstyr samt for de foranstaltninger der  

 iøvrigt knytter sig hertil.
 Forslaget indeholder iøvrigt mindre ændringer af røntgenloven og  

 lægemiddelloven.
 2. Gældende lovgivning og eksisterende ordninger af betydning for  

 området.
a.
Gældende lovgivning.
 Med undtagelse af røntgenapparater, elektromedicinske apparater og visse  

 svagerskabsforebyggende midler, er der ikke i Danmark fastsat detaljerede  

 forskrifter vedrørende sikkerhedskrav til medicisk udstyr, ligesom der ikke i  

 dag generelt gennemføres systematisk opsøgende kontrol til sikring mod  

 markedsføring og brug af farligt udstyr.
 I medfør af § 2 i lov nr. 327 af 26. juni 1975 om lægemidler kan  

 Sundhedsministeren fastsætte regler om, at loven eller visse af dens  

 bestemmelser skal anvendes på varer, der - uden at være lægemidler - skal  

 anvendes til forebyggelse, erkendelse og behandling af sygdomme (medicinske  

 utensilier) samt til erkendelse af svangerskab.
Det blev i lovforslagets bemærkninger anført, at adgangen til  

 administrativt at inddrage yderligere varegrupper under lægemiddelreglerne i  

 sig selv erkendes at være betænkelig, og at de sundhedsmæssige grunde, som  

 kan åbne op for en sådan adgang, må have betydelig vægt, også udfra generelle  

 sundhedspolitiske overvejelser.
Bestemmelsen har da heller ikke hidtil været  

 anvendt til at indføre en generel obligatorisk godkendelse og kontrol af  

 medicinske utensilier.
Allerede i 1970 åbnede Sundhedsstyrelsen dog adgang  

 for, at fabrikanter på frivilligt grundlag og efter ansøgning kunne opnå  

 godkendelse af medicinske utensilier og i forbindelse hermed ret til at mærke  

 deres varer M.E.D.U. (forkortelse for medicinske utensilier). Denne  

 frivillige ordning førte i perioden frem til ordningens afvikling i 1985-86  

 til Sundhedsstyrelsens godkendelse af 352 medicinske utensilier på grundlag  

 af individuel og konkret vurdering af det enkelte utensilie.
I medfør af lægemiddellovens § 36 er nedsat et utensilienævn med den  

 opgave at afgive indstilling til Sundhedsstyrelsen i sager om godkendelse af  

 utensilier.
Efter den frivillige godkendelsesordnings ophør har nævnet ikke  

 været anvendt i forbindelse med godkendelse, og da det ikke er tiltænkt  

 opgaver i forbindelse med en kommende godkendelsesordning, foreslås det i  

 lovforslaget ophævet.
I medfør af lægemiddellovens § 3, stk. 2, er fastsat særlige regler for  

 visse svangerskabsforebyggende midler (kondomer og okklusive pessarer af  

 gummi), idet disse kun må detailforhandles efter godkendelse af  

 Sundhedsstyrelsen.
Sundhedsstyrelsen fører tilsyn og kontrol med importører,  

 fremstillere (herunder pakkere) og grossister, og har i den forbindelse  

 adgang til samtlige lokaler og alle nødvendige oplysninger samt udtagning af  

 prøver til brug for kontrollen.
Disse regler vil blive erstattet af regler  

 fastsat i medfør af lovforslaget.
Sundhedsministeren har allerede i dag i medfør af § 1 i lov nr. 147 af 15.  

 april 1930 om brugen af røntgenstråler mv., som ændret ved lov nr. 213 af 4.  

 maj 1965, hjemmel til at fastsætte sikkerhedskrav til røntgenanlæg.  

 Detailregler er fastsat i bl.a Indenrigsministerens bekendtgørelse nr. 94 af  

 16. marts 1982 om brugen af røntgenanlæg m.v. samt i en række tekniske  

 bekendtgørelser udstedt af Sundhedsstyrelsen.
Disse bekendtgørelser vil i  

 nødvendigt omfang blive ændret.
Ifølge lov om elektriske stærkstrømsanlæg, jf. lovbekendtgørelse nr. 669  

 af 28. december 1977 fastsætter Boligministeren bestemmelser bl.a vedrørende  

 udførelse af stærkstrømsanlæg, fremstilling, prøvning, godkendelse,  

 forhandling og benyttelse af elektrisk materiel.
I medfør af loven har  

 Elektricitetsrådet i stærkstrømsreglementet afsnit 135 fastsat bestemmelser  

 om elektromedicinsk udstyr til opfyldelse af Rådets direktiv af 17. september  

 1984 (84/539 EØF) om indbyrdes tilnærmelse af medlemsstaternes lovgivning om  

 elektriske apparater, der anvendes i læge- og dyrlægepraksis.
Direktivet  

 forventes erstattet af det kommende direktiv om medicinske anordninger for så  

 vidt angår den del, der omhandler elektromedicinsk udstyr til  

 patientbehandling.
Dette vil dog ikke medføre ændringer med hensyn til  

 Boligministerens adgang til også fremover at fastsætte de nødvendige regler  

 på det elektromedicinske område til gennemførelse af direktiverne.
 For medicinalpersoner gælder i henhold til deres autorisationslove en  

 generel forpligtelse til at udvise omhu og samvittighedsfuldhed i virket og  

 dermed også et ansvar for, at det anvendte medicinske udstyr er egnet til sit  

 formål og i øvrigt anvendes på forsvarlig vis.
Udover den ovennævnte særlovgivning m.v. af betydning for medicisk udstyr,  

 indeholder den generelle erhvervslovgivning bestemmelser med gyldighed for  

 området.
Der kan her særligt fremhæves lov nr. 394 af 13. juni 1990 om  

 erhvervsfremme, der bemyndiger Industriministeren til at etablere en dansk  

 akkrediteringsordning, med henblik på godkendelse af virksomheder,  

 laboratorier og andre organisationer til udførelse af teknisk prøvning,  

 inspektion og certificering, og til at fastsætte regler om inspektion og  

 certificering af personer, produkter og systemer.
Loven er særligt affødt af  

 et generelt krav om etablering af en national akkrediteringsordning i  

 forbindelse med gennemførelse af EF-direktiver efter den nye metode til  

 gennemførelse af det indre marked og af erhvervslivets behov for  

 internationalt anerkendte certifikater for kvalitetsstyringssystemer,  

 produkters overensstemmelse med givne specifikationer m.v.  

 Industriministeriet er i øjeblikket i færd med den nærmere udformning af den  

 danske akkrediteringsordning, der vil udgøre den generelle ramme for  

 etablering af en godkendelsesordning også for medicinsk udstyr efter  

 nærværende lov.
b.
Eksisterende ordninger.
I lighed med medicinsk udstyr i øvrigt er der heller ikke fastsat særlige  

 regler om medicinsk udstyr bestemt til brug for en enkelt patient eller  

 bestemt til klinisk afprøvning, ligesom der ikke i dag findes lovregler for  

 den videnskabsetiske bedømmelse af bio-medicinske forskningsprojekter.
På  

 grundlag af den såkaldte Helsinki-deklaration er der dog siden 1979 på  

 privatretligt grundlag opbygget et landsdækkende videnskabsetisk  

 komite-system.
Komite-systemet varetager rådgivende og vejledende funktioner  

 vedrørende den bio-medicinske forsknings etiske aspekter med henblik på at  

 sikre patienters og raske forsøgspersoners sikkerhed samt den ønskede  

 videnskablige standard, jf. i øvrigt betænkning nr. 1185, »Forskning på  

 mennesket - etik/jura«, 1989. Dette frivillige system forventes afløst  

 af en lovreguleret ordning, idet Sundhedsministeren i foråret 1991 agter at  

 fremsætte lovforslag om et videnskabsetisk komitesystem og behandling af  

 bio-medicinske forskningsprojekter.
Lovforslaget forventes bl.a., at  

 indeholde regler om oprettelse af et videnskabsetisk komitesystem, om  

 lovpligtig anmeldelse til systemet og om de overordnede principper, der skal  

 lægges til grund ved bedømmelse af anmeldte forskningsprojekter og systemets  

 øvrige opgaver.
Der eksisterer i dag en frivillig varslingsordning, hvorefter alle  

 offentlige sygehuse kan indberette tilfælde af fejl ved medicinsk udstyr  

 eller betjeningen heraf til Dansk Sygehus Institut.
Der indberettes årligt  

 ca. 15 tilfælde, hvilket sammenlignet med udenlandske ordninger er meget  

 beskedent.
Denne frivillige ordning forventes erstattet af et  

 varslingssystem, som forudsat i implantat-direktivet, hvorefter  

 medicinalpersonale, fabrikanter, forhandlere m.fl. skal indberette fejl ved  

 medicinsk udstyr eller dets betjeningsvejledning, som indebærer en risiko for  

 menneskers liv og helbred.
 3. Direktiverne.
a.
Implantat-direktivet omfatter enhver medicinsk anordning, beregnet til  

 at indopereres eller indføres i det menneskelige legeme, og som anvender en  

 energikilde samt det eventuelle tilbehør og styresystem.
Eksempelvis  

 hjertepacemakere, anordninger til smertestimulering, blærekaterisation og  

 protesestyring.
Der foreligger på nuværende tidspunkt et foreløbigt udkast  

 til direktiv fra EF-Kommissionen om medicinske anordninger, der i marts/april  

 1991 forventes forelagt Ministerrådet.
Dette direktiv forventes at omfatte  

 alle former for medicinsk udstyr, bortset fra udstyr omfattet af  

 implantat-direktivet og invitro diagnostisk udstyr.
Det vil eksempelvis  

 omfatte utensilier herunder engangsartikler som kanyler og colostomiposer,  

 operationsremedier, dentalmaterialer, proteser, høreapparater,  

 anæstesiudstyr, røntgenapparater og respirationsudstyr.
Det af  

 EF-Kommissionen planlagte direktiv om invitro diagnostisk udstyr, forventes  

 at omhandle udstyr m.v., der anvendes ved undersøgelser uden for den  

 menneskelige organisme, f.eks i forbindelse med laboratorievirksomhed o.lign.
 I de følgende almindelige bemærkninger og bemærkninger til forslagets  

 enkelte bestemmelser omtales i det væsentlige kun det allerede vedtagne  

 direktiv om aktive implantable medicinske anordninger, idet de heri  

 indeholdte principielle regler forventes indført i direktiverne om medicinske  

 anordninger og invitro diagnostisk udstyr.
b.
Implantat-direktivet fastsætter de sikkerhedskrav som disse anordninger  

 skal opfylde.
Det drejer sig bl.a. om sikkerhedsforskrifter om, at produktet  

 skal være egnet til formålet og leve op til de af fabrikanten angivne  

 oplysninger, at der i den medfølgende brugsanvisning skal redegøres for,  

 hvorledes anordningen anvendes korrekt, ligesom der skal gøres opmærksom på  

 de uønskede bivirkninger og risici, der er forbundet med anvendelsen af  

 anordningen.
Det drejer sig desuden om mere specifikke krav til selve  

 anordningen vedrørende fysiske, mekaniske, elektriske og kemiske egenskaber,  

 sterilitet, radioaktivitet, holdbarhed samt emballering m.v. til sikring mod  

 unødvendige risici.
Disse sikkerhedskrav er bredt formuleret, og de nærmere tekniske  

 anvisninger på, hvorledes kravene kan opfyldes, fastsættes i standarder.  

 Sådanne standarder er under udarbejdelse i de europæiske  

 standardiseringsorganisationer (CEN og CENELEC) efter mandat fra  

 EF-Kommissionen.
Medlemsstaterne skal lægge til grund, at disse standarder  

 opfylder direktivets krav, hvilket tillige gælder for visse nationale  

 standarder på områder, hvor standardiseringsorganisationerne endnu ikke har  

 fastsat europæiske standarder.
Standarderne har ikke bindende virkning.
Fabrikanterne er således ikke  

 forpligtet til at følge standarderne, men kan vælge en anden måde at opfylde  

 de væsentlige sikkerhedskrav på.
c.
Medlemsstaterne skal træffe alle nødvendige foranstaltninger for at  

 sikre, at aktive implantater kun markedsføres og ibrugtages, såfremt de  

 opfylder de væsentlige sikkerhedskrav.
Viser det sig, at anordninger ikke  

 opfylder kravene er medlemsstaterne således forpligtet til at træffe alle  

 nødvendige foranstaltninger for at inddrage disse anordninger og forbyde  

 eller indskrænke markedsføringen eller ibrugtagningen heraf.
Direktivet  

 indeholder endvidere bestemmelser om procedurer for behandling på  

 Fællesskabsplan i tilfælde af, at ovennævnte foranstaltninger iværksættes.
Direktivet fastsætter endvidere procedurer for varsling af EF-Kommissionen  

 og de andre medlemslande, såfremt der viser sig at være en farlig anordning  

 på markedet.
Formålet er, at de enkelte lande herved kan iværksætte  

 nødvendige forholdsregler for at forhindre, at nogen bliver udsat for fare.
d.
Direktivet forudsætter godkendelsesorganer til at udføre de nødvendige  

 godkendelser i henhold til direktivet, men det står det enkelte land frit  

 for, om det vil etablere egne godkendelsesorganer eller henvise sin industri  

 til at søge godkendelser i et af de andre medlemslande.
Direktivet  

 forudsætter, at godkendelsesorganerne kan være private organer uden for  

 offentligt regi.
Herudover indeholder direktivet forskrifter for godkendelsesorganerne  

 vedrørende kompetence og uvildighed.
Det er således foreskrevet, at  

 godkendelsesorganer, og dets ledere og teknikere skal være uafhængige af alle  

 kredse, grupper og personer, der direkte eller indirekte har en interesse på  

 området.
Endvidere indeholder direktivet regler om sagsbehandling, herunder  

 tavshedspligt i forbindelse med udførelse af godkendelse, tilsyn og kontrol.
e.
Direktivet giver fabrikanten tre valgmuligheder med henblik på at opnå  

 de nødvendige godkendelser.
Det drejer sig om 1) typegodkendelse kombineret  

 med stikprøvekontrol, 2) typegodkendelse kombineret med godkendt  

 kvalitetsstyringssystem (virksomhedens fremstillingsmetode) og 3) godkendt  

 avanceret kvalitetsstyringssystem suppleret med godkendelse af produktets  

 konstruktion og design.
Fabrikanten kan således vælge ad 1) at få  

 typegodkendt sit produkt hos et godkendelsesorgan, som dernæst foretager  

 stikprøvekontroller af de enkelte partier af produktet med henblik på at  

 undersøge om produkterne er i overensstemmelse med den godkendte type.  

 Fabrikanten kan også vælge ad 2) en typegodkendelse, suppleret med en  

 godkendelse af den af fabrikanten valgte fremstillingsmetode til sikring af,  

 at alle de fremstillede produkter er identiske med det typegodkendte produkt.  

 I sidstnævnte tilfælde indfører fabrikanten et såkaldt  

 kvalitetsstyringssystem, for hvilket der fastsat en internationale standard,  

 ISO 9002. Ved regelmæssig inspektion hos fabrikanten kontrollerer  

 godkendelsesorganet, at fabrikanten fuldt ud opfylder sine forpligtelser i  

 forbindelse med det godkendte kvalitetsstyringssystem.
Fabrikanten kan  

 endelig vælge ad 3), at indføre et endnu mere avanceret  

 kvalitetsstyringssystem jf.
ISO 9001 standarden.
I dette tilfælde skal der  

 ikke ske nogen typegodkendelse af produktet, men en godkendelse af det  

 pågældende kvalitetsstyringssystem, samt af produktets konstruktion,  

 fremstilling og egenskaber m.v. på baggrund af fabrikantens dokumentation.  

 Godkendelsesorganet kontrollerer ved regelmæssige inspektioner, at  

 fabrikanten fuldt ud opfylder sine forpligtelser i forbindelse med det  

 godkendte kvalitetssystem.
 Godkendelsesmyndigheden skal således til enhver tid have adgang til  

 fabrikations- eller lagersted og kan forlange, at den påkrævede dokumentation  

 fremlægges af fabrikanten eller dennes repræsentant.
 Det forventes, at der i de kommende direktiver vil blive fastsat afvigende  

 regler om godkendelser under hensyntagen bl.a til de særlige risici, der er  

 forbundet med anvendelsen af forskellige produkttyper.
f.
Anordninger der opfylder de væsentlige krav, bortset fra anordninger,  

 der er specialfremstillet til en bestemt patient eller er bestemt til klinisk  

 afprøvning, skal forsynes med et særligt EF-mærke (CE-mærke) efter  

 direktivet.
Direktivet indeholder en formodningsregel, hvorefter de enkelte  

 medlemslande går ud fra, at anordninger, der er forsynet med CE-mærke  

 opfylder sikkerhedsforskrifterne, og således frit kan markedsføres i alle  

 medlemslande.
Det må forventes, at det planlagte direktiv om medicinske anordninger  

 kommmer til at indeholde afvigende regler om mærkning, blandt andet under  

 hensyntagen til, at det kan være uforholdsmæssigt dyrt at mærke hvert enkelt  

 produkt, hvor der er tale om små og billige produkter der fremstilles i store  

 mængder.
I øvrigt er en generel EF-forordning om CE-mærket under  

 udarbejdelse.
g.
Der er i direktivet fastsat særlige regler for anordninger beregnet til  

 klinisk afprøvning på mennesker og for anordninger som efter en ansvarlig  

 navngiven læges anvisning er specialfremstillet til en bestemt patient.
Disse  

 anordninger skal ikke godkendes, da de ikke markedsføres.
Den speciallæge,  

 der er ansvarlig for den kliniske afprøvning af en anordning på mennesker,  

 skal forelægge nærmere dokumentation for afprøvningen for myndighederne, der  

 har mulighed for at forbyde eller eventuelt stille krav til et påtænkt  

 forsøg, såfremt hensynet til især sundhed og etik taler herfor.
h.
Efter direktivet er fabrikanten ansvarlig for at opfylde de  

 forpligtelser, som direktivet foreskriver.
Hvis fabrikanten ikke er etableret  

 i Fællesskabet, påhviler ansvaret den i Fællesskabet etablerede repræsentant  

 for fabrikanten.
Hvis fabrikanten ikke har nogen repræsentant i Fællesskabet,  

 er importøren ansvarlig efter direktivet.
i.
Reglerne i implantat-direktivet skal anvendes fra den 1. januar 1993. I  

 tidsrummet indtil den 31. december 1994 tillader medlemsstaterne  

 markedsføring og ibrugtagning af anordninger, der er i overensstemmelse med  

 de forskifter, der gælder på deres område den 31. december 1992. Da der ikke  

 i gældende lovgivning er fastsat krav til de af direktivet omfattede  

 anordninger, vil en hvilken som helst af disse anordninger kunne markedsføres  

 her i landet i denne overgangsperiode, side om side med anordninger, der  

 opfylder direktivets krav og er CE-mærkede.
 4. Det fremtidige godkendelsessystem.
I medfør af lovforslaget vil der blive fastsat regler om sikkerhedskrav  

 til medicinsk udstyr, om grundlaget for og organiseringen af  

 godkendelsessystemet samt om varsling m.v.
Ministeriet vil tilstræbe, at  

 regelfastsættelsen for godkendelsessystemet i videst muligt omfang foreligger  

 i efteråret 1991, og at de øvrige gennemførelsesbestemmelser er udarbejdet  

 omkring årsskiftet 1991/92. Det nærmere indhold af reglerne vil blive drøftet  

 med de berørte interesseorganisationer og myndigheder, som også har været  

 hørt under forberedelsen af direktivet om aktive implantable medicinske  

 anordninger og som ligeledes er medinddraget i forbindelse med den aktuelle  

 behandling af direktivforslaget om medicinsk udstyr.
Ifølge lovforslaget kan Sundhedsministeren bemyndige statslige og  

 kommunale myndigheder eller private foretagender til at udføre godkendelses-,  

 tilsyns- og kontrolforanstaltninger (godkendelsesorganer) i overensstemmelse  

 med direktivernes forskrifter.
Lovforslaget indeholder derudover bemyndigelse  

 til at opkræve betaling for godkendelse, tilsyn og kontrol m.v.
Endelig  

 foreslås en bestemmelse vedrørende straf for overtrædelse af forskrifter,  

 udstedt i medfør af loven.
Danmark er som nævnt ikke forpligtet til at have egne godkendelsesorganer,  

 men de vil være til gavn for en stor del af den danske industri, og særligt  

 de mindre virksomheder, der i modsat fald er henvist til at søge godkendelser  

 i udlandet.
Den danske industri vil ifølge foreliggende oplysninger primært  

 satse på godkendelse af kvalitetsstyringssystemer (fremstillingsmetoder), og  

 kun i mindre omfang på typegodkendelser.
Særligt de små og mellemstore  

 virksomheder er interessere i at kunne opnå de nødvendige godkendelser her i  

 landet.
De store og i vidt omfang også de mellemstore virksomheder har  

 allerede i dag kontakt til udenlandske - især engelske - godkendelsesorganer,  

 hvor de tidligere har opnået godkendelser til brug for blandt andet det  

 engelske marked.
En del af disse virksomheder forventes i begyndelsen, og  

 muligvis også på længere sigt, at søge godkendelser hos de hidtil benyttede  

 udenlandske godkendelsesorganer.
Ministeriet vil i samarbejde med Industri-  

 og Handelsstyrelsen medvirke til at sikre de nødvendige bemyndigelser af  

 private foretagender og offentlige myndigheder, der ansøger om at måtte  

 udføre godkendelser på området.
Sundhedsministeriet vil ved bemyndigelse af  

 godkendelsesorganer lægge vægt på, at disse så vidt muligt er akkrediteret af  

 Industri- og Handelsstyrelsen eller et tilsvarende udenlandsk organ.
Det overvejes i øjeblikket, hvilke private foretagender og offentlige  

 myndigheder, der kan komme på tale i forbindelse med godkendelsesproceduren,  

 herunder bl.a. i hvilket omfang Sundhedsstyrelsen/Statens Institut for  

 Strålehygiejne, Rigshospitalet og Seruminstituttet hensigtsmæssigt kan påtage  

 sig opgaver.
Sundhedsstyrelsen godkender idag visse svangerskabsforebyggende  

 midler (kondomer og okklusive pessarer af gummi) og Statens Institut for  

 Strålehygiejne godkender røntgenanlæg m.v.
Herudover udfører Demko (Danmarks  

 Elektriske Materiel Kontrol) godkendelse af elektromedicinsk udstyr.
 I det omfang der ikke er ansøgninger fra kompetente godkendelsesorganer om  

 at blive bemyndiget til eksempelvis at udføre typegodkendelser, vil danske  

 fabrikanter og importører, der foretrækker denne godkendelsesform være  

 henvist til at søge godkendelsen i et af de andre medlemslande.
 Sundhedsministeriet vil på baggrund af drøftelse med de berørte  

 myndigheder og interesseorganisationer nærmere overveje opbygningen af det  

 danske godkendelsessystem, herunder tilrettelæggelse af det i direktivet  

 forudsatte varslingssystem.
 5. Lovforslagets økonomiske og administrative konsekvenser.
 De med lovforslagets administration forbundne omkostninger vil i det  

 omfang Sundhedsstyrelsen, Seruminstituttet eller Rigshospitalet påtager sig  

 opgaver i relation til godkendelsesprocessen, dækkes ved opkrævning af  

 gebyrer fra fabrikanterne i forbindelse med behandling af de enkelte  

 godkendelsesansøgninger, laboratorieundersøgelser og prøvninger.  

 Omkostningerne i forbindelse med de administrative opgaver vedrørende  

 varsling ved forekomsten af farligt medicinsk udstyr, forventes afholdt  

 indenfor Sundhedsministeriets eksisterende budgetramme.
 Forslaget skønnes ikke at medføre forøget administration eller økonomiske  

 udgifter for amtskommuner eller kommuner.
Bemærkninger til lovforslaget Bemærkninger til forslagets enkelte bestemmelser.
Til § 1 Efter bestemmelsen bemyndiges Sundhedsministeren til at fastsætte de  

 regler, der er nødvendige for her i landet at gennemføre og anvende De  

 Europæiske Fælleskabers retsforskrifter om medicinsk udstyr.
Der henvises til  

 de almindelige bemærkninger ovenfor.
Til § 2 Bestemmelsen præciserer, at ministeren kan fastsætte regler om  

 sikkerhedskrav til medicinsk udstyr i henhold til bemyndigelsen i § 1.  

 Bestemmelserne i § 2, nr. 1-6 indeholder herudover en ikke udtømmende  

 opregning af de forhold, som ministeren vil regulere i detaljerede  

 gennemførselsforskrifter.
Den her foretagne opregning svarer i vid  

 udstrækning til bestemmelserne i kapitel 4 a i lov nr. 307 af 16. maj 1990 om  

 ændring af lov om markedsføring, der giver hjemmel til gennemførelse af  

 EF-direktiver om indbyrdes tilnærmelse af medlemsstaternes lovgivning om  

 sikkerhedskrav til legetøj og om levnedsmiddelimitationer.
Til nr. 1 Bestemmelsen bemyndiger ministeren til at fastsætte bestemmelser om forbud  

 mod eller indskrænkning i adgangen til markedsføring og ibrugtagning af  

 medicinsk udstyr.
Bestemmelsen skal ses i lyset af implantat-direktivet, der  

 pålægger medlemsstaterne at træffe de nødvendige foranstaltninger til at  

 forbyde eller indskrænke markedsføring eller ibrugtagning af anordninger, der  

 ikke opfylder de væsentlige krav.
Til nr. 2 Bestemmelsen bemyndiger ministeren til at fastsætte regler om krav  

 vedrørende typegodkendelse og godkendelse af fremstillingsmetoder samt  

 vedrørende mærkning.
Der henvises i øvrigt til de almindelige bemærkninger  

 ovenfor.
Til nr. 3 Bestemmelsen åbner mulighed for, at der opkræves betaling for arbejdet i  

 forbindelse med godkendelse, tilsyn og kontrol.
Det er tanken at overlade det  

 til de involverede organer at opkræve betaling for arbejdet i forbindelse  

 hermed.
Til nr. 4 Ifølge lovforslagets § 3 bemyndiger Sundhedsministeren statslige eller  

 kommunale myndigheder eller private foretagender til at udføre godkendelses-,  

 tilsyns- og kontrolforanstaltninger.
Det er hensigten med bestemmelsen, at et  

 sådant bemyndiget organ, med henblik på gennemførelse af godkendelse, tilsyn  

 og kontrol, uden retskendelse skal have adgang til relevante lokaliteter som  

 f.eks. fabrikations- og lagerlokaler, ligesom organet skal kunne udtage  

 prøveeksemplarer og fjerne dem med henblik på undersøgelser og afprøvninger.
Til nr. 5 Bestemmelsen giver mulighed for at fastsætte regler om udstedelse af påbud  

 for så vidt angår tilbagekaldelse fra markedet, tilbagekøb eller afhjælpning.
 Som nævnt i de almindelige bemærkninger forventes alle direktiver  

 vedrørende medicinsk udstyr at indeholde bestemmelser om, at medlemsstaterne  

 i tilfælde af risiko for menneskers sundhed og/eller sikkerhed træffer alle  

 nødvendige foranstaltninger for at inddrage det pågældende udstyr og forbyde  

 eller indskrænke markedsføring eller ibrugtagning heraf.
 Udover selve tilbagetrækningen fra markedet og det under nr. 1 omtalte  

 forbud mod markedsføring og ibrugtagning, bør det kunne påbydes den for  

 markedsføringen ansvarlige at tilbagekøbe allerede solgt udstyr til en pris,  

 der normalt ikke bør være højere end anskaffelsesprisen på et tilsvarende -  

 ikke farligt - produkt.
 Der bør endvidere være mulighed for at udstede påbud om, at det forhold  

 som er årsag til faren afhjælpes, ligesom den for markedsføringen ansvarlige  

 bør kunne pålægges at give oplysning om faren ved produktet og om hvordan den  

 eventuelt kan forebygges.
Til nr. 6 I medfør af bestemmelsen påtænkes udstedt regler om, at fabrikanten af  

 medicinsk udstyr, der er bestemt for klinisk afprøvning, skal afgive en  

 erklæring af nærmere specificeret indhold om produktet og dets  

 overensstemmelse med de væsentlige sikkerhedskrav.
Der forventes endvidere  

 fastsat regler om det videnskabsetiske komitesystems medvirken i forbindelse  

 med vurdering af projektets etiske aspekter.
Som anført i de almindelige bemærkninger forberedes en generel lovgivning  

 om et videnskabsetisk komitesystem og bio-medicinsk forskning, der bl.a. vil  

 opstille krav om godkendelse og gennemførelse af forskningsprojekter på  

 mennesker.
Der vil således ikke i medfør af nærværende lov blive fastsat  

 regler om overholdelse af Helsinki-deklarationens generelle principper i  

 forbindelse med klinisk afprøvning.
Til § 3 Ifølge lovforslaget kan Sundhedsministeren bemyndige statslige og  

 kommunale myndigheder eller private foretagender til at udføre godkendelses-,  

 tilsyns- og kontrolforanstaltninger i medfør af de her omhandlede regler.  

 Ministeren vil kunne fastsætte nærmere vilkår for bemyndigelsen, særligt  

 vedrørende sundhedsfaglige aspekter.
Implantat-direktivet indeholder forskrifter om kompetence og uvildighed  

 hos godkendelsesorganer og deres ledere og teknikere.
De europæiske  

 standardiseringsorganisationer har udarbejdet standarder herfor, jf.
EN-45000  

 serien.
 Desuden indeholder direktivet regler om sagsbehandling, herunder om  

 tavshedspligt.
 Såfremt grundlaget for bemyndigelse af et organ bortfalder, f.eks. som  

 følge af tilbagekaldelse af dets akkreditering, vil ministeren tilbagekalde  

 bemyndigelsen.
 Bestemmelsen i stk. 2 giver ministeren adgang til at bemyndige  

 godkendelsesorganer til at udstede forbud og påbud, jf. iøvrigt  

 bemærkningerne til § 2, stk. 1 og 5.
Til § 4 Bestemmelsen bemyndiger ministeren til at fastsætte regler om adgang til  

 at klage over afgørelser truffet af de organer, der efter § 3 er bemyndiget  

 til at udføre godkendelses-, tilsyns- og kontrolforanstaltninger, samt om at  

 visse afgørelser ikke kan påklages til højere administrativ myndighed.
 Det tilsigtes hermed at fastsætte regler om adgang til klage bl.a. over  

 afgørelser truffet af private godkendelsesorganer, herunder om den  

 administrative behandling af ansøgninger om godkendelse og de tilknyttede  

 procedurer.
 Afgørelser, der er baseret på en høj teknologisk indsigt, som de  

 offentlige myndigheder ikke besidder ekspertise til at vurdere, vil ikke  

 kunne påklages, efter disse regler.
Til § 5 Bestemmelsen bemyndiger ministeren, eller det organ der har bemyndigelse  

 efter § 3, til at kræve alle de oplysniger, der skønnes at være nødvendige  

 for administrationen af regler fastsat i medfør af denne lov.
Det er bl.a. hensigten at pålægge fabrikanter, importører, forhandlere af  

 medicinsk udstyr m.m. en pligt til på myndighedernes forlangende at fremlægge  

 dokumentation for, at det medicinske udstyr er fremstillet i overensstemmelse  

 med de fastsatte sikkerhedskrav.
Samtidig vil disse erhvervsgrupper tillige  

 med de professionelle brugere bliver pålagt en pligt til på eget initiativ at  

 indberette forhold af betydning for medicinske anordningers sikkerhed til et  

 på forhånd udpeget varslingsorgan i Danmark.
Det synes derudover rimeligt at lade professionelle brugere (autoriseret  

 sundhedspersonale og eventuelle andre der erhvervsmæssigt er involveret i  

 anvendelsen) være omfattet af en indberetningspligt, f.eks. for såvidt angår  

 tilfælde, hvor brugeren har begrundet mistanke om, at forværringen af en  

 patients helbredstilstand eller død kan henføres til fejl eller mangler ved  

 det medicinske udstyr eller i dets brugsvejledning.
Tilsvarende hjemmel er  

 indeholdt i § 4, stk. 3, i lov nr. 397 af 10. juni 1987 om sundhedsvæsenets  

 centralstyrelse, hvorefter Sundhedsstyrelsen efter ministerens nærmere  

 bestemmelse kan pålægge personer inden for sundhedsvæsenet at foretage  

 anmeldelser og indberetninger vedrørende deres faglige virksomhed.
 Efter bestemmelsen kan ministeren endvidere kræve alle nødvendige  

 oplysninger til brug for vurderingen af grundlaget for bemyndigelse eller  

 fortsat bemyndigelse af en offentlig myndighed eller en privat virksomhed til  

 at udføre godkendelses-, tilsyns~ og kontrolforanstaltninger efter § 3.  

 Oplysningspligten kan omfatte spørgsmål vedrørende habilitet, teknisk  

 kompetence, faglig integritet samt personale- og apparaturmæssige  

 kvalifikationer og faciliteter.
Til § 6 Bestemmelsen giver hjemmel til, at der i forskrifter, der udfærdiges i  

 henhold til loven, kan fastsættes bødestraf for overtrædelse af  

 bestemmelserne.
Direktiverne pålægger medlemsstaterne pligt til at træffe alle nødvendige  

 foranstaltninger for at sikre, at forbudene mod markedsføring m.v. af farligt  

 medicinsk udstyr overholdes.
Da kontrollen hermed bl.a. sker i form af  

 stikprøvekontrol, bør der af præventive grunde kunne reageres med bødestraf,  

 hvis det konstateres, at der handles i strid med reglerne.
 Direktiverne indeholder en formodningsregel, hvorefter medicinsk udstyr,  

 der er forsynet med CE-mærket, formodes at opfylde sikkerhedsforskrifterne.  

 Der bør derfor være adgang til at pålægge bødestraf, hvis CE-mærket er  

 uberettiget anvendt eller der ikke på kontrolmyndighedernes forlangende  

 fremlægges dokumentation for, at udstyret er fremstillet i overensstemmelse  

 med de fastsatte sikkerhedskrav.
Med henblik på at sikre kontrollens gennemførelse, bør nægtelse af at  

 medvirke hertil kunne straffes med bøde.
Endvidere bør der være adgang til at  

 pålægge bødestraf i tilfælde af, at et forbud eller påbud ikke efterleves.
Til § 7 Loven træder i kraft den 1. juli 1991.
 Reglerne i implantat-direktivet træder i kraft den 1. januar 1993. Som  

 anført under de almindelige bemærkninger, skal medlemsstaterne i tidssrummet  

 indtil den 31. december 1994 tillade markedsføring og ibrugtagning af  

 anordninger, der er i overensstemmelse med de forskifter, der gælder på deres  

 område den 31. december 1992.
 De danske gennemførelsesregler vil således for såvidt angår  

 implantat-direktivet træde i kraft den 1. januar 1993. I udkastet til det  

 kommmende direktiv om medicinske anordninger angives direktivet at træde i  

 kraft den 1. januar 1993.
Godkendelser baseres på undersøgelser og virksomhedsforanstaltninger, der  

 for en stor dels vedkommende kan tage et par år eller mere.
Regler vedrørende  

 bemydigelse af godkendelsesorganer i Danmark tilstræbes derfor gennemført  

 allerede i efteråret 1991 af hensyn til, at de danske erhvervsvirksomheder  

 kan nå at forberede de nødvendige godkendelser.
Bestemmelsen i stk. 2 indebærer en nedlæggelse af det i henhold til  

 lægemiddelloven nedsatte utensilienævn, der har til opgave at afgive  

 indstilling til Sundhedsstyrelsen i sager om godkendelse af medicinske  

 utensilier.
Forslaget er en følge af, at nævnet ikke tiltænkes opgaver i  

 forbindelse med den kommende godkendelsesordning.
 Som anført i de almindelige bemærkninger har der ikke været indført en  

 obligatorisk godkendelsesordning og Sundhedsstyrelsens frivillige ordning  

 blev ophævet i 1985-86. Under henvisning hertil har Rigsrevisionen i  

 beretning til statsrevisiorerne om den statslige lægemiddelkontrol i december  

 1990 foreslået, at utensilienævnets fremtidige virksomhed nærmere overvejes.
 Ved bestemmelsen i stk. 3, nr. 1 overføres hjemlen til at fastsætte regler  

 vedrørende røntgenanlæg, herunder regler vedrørende sikkerhedskrav,  

 godkendelse, tilsyn og kontrol m.v., til denne lov.
I røntgenlovens § 4 er fastsat: »Med hensyn til berettigelsen til at  

 udføre arbejder ved røntgenanlæg gælder de af ministeriet for offentlige  

 arbejder udfærdigede bestemmelser om godkendelse af prøver for elektriske  

 installatører, der er berettigede til at påtage sig udførelses- og  

 vedligeholdelsesarbejder ved højspændingsanlæg.« Med bestemmelsen i stk. 3, nr. 2 foreslås paragraffen ændret af hensyn til  

 tilpasningen til den teknologiske udvikling på området, der bl.a. har  

 medført, at risiko for højspændingsulykker er væsentligt nedsat, mens andre  

 forhold af betydning for sikkerheden tillægges større vægt, herunder kendskab  

 til elektronik og røntgenteknik.
Bestemmelsen kan således anvendes til  

 fastsættelse af tidssvarende uddannelseskrav til personer, der skal udføre  

 arbejde ved røntgenanlæg.
