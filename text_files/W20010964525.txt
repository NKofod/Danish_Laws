Aktieavancebeskatning   handelsværdien  

 af en minoritetsaktiepost den 19. maj 1993  

 omsættelighedsbegrænsning Den 19. december 1997 afsagde Landsskatteretten  

 følgende kendelse:
 "Der klages over Ligningsrådets afgørelse af  

 6. april 1995 i henhold til dagældende lov om bindende  

 forhåndsbesked om skattespørgsmål m.v.
 Spørgsmålet til Ligningsrådet var  

 følgende:
Kan Ligningsrådet anerkende, at kurs 1.267 for  

 aktierne i selskabet A A/S lægges til grund som handelsværdi pr.  

 19. maj 1993 ved et senere salg af aktierne? Ligningsrådet har besvaret dette  

 spørgsmål således:
Nej.
Kursen kan ansættes til 210.
 Sagen har været forhandlet med selskabets  

 repræsentant på Landsskatterettens kontor, ligesom  

 repræsentanter for selskabet har haft lejlighed til at udtale sig  

 på et retsmøde.
Registreret revisor B omdannede i januar 1984 den af ham siden 1977  

 personligt drevne revisionsvirksomhed til et selskab, Revisionsfirmaet B A/S,  

 hvori han var eneaktionær.
Revisionsfirmaet B A/S (senere  

 Aktieselskabet C) overdrog pr. 2. januar 1990 revisionsvirksomheden til et  

 nyt aktieselskab, Revisionsfirmaet D A/S, som havde en aktiekapital på  

 nom. 300.000 kr. fordelt med 20% på 5 aktionærer, herunder det  

 sælgende selskab og 4 af virksomhedens ledende medarbejdere.
Aktiekapitalen på nom. 300.000 kr. var den 19. maj  

 1993 fordelt med 20% til B - som var indtrådt som aktionær i  

 forbindelse med solvent likvidation i 1991 af Aktieselskabet C og med 20% til  

 hver af aktionærerne, E, F, G og H.
Der er kun én aktieklasse,  

 og alle aktionærer er registrerede revisorer.
 Ifølge § 4 i vedtægterne for Revisionsfirmaet D A/S har de  

 øvrige aktionærer ved overgang af aktier forkøbsret.  

 Endvidere er der mellem aktionærerne indgået en  

 aktionæroverenskomst af 20. november 1989, hvor §§ 14, 15 og 16 har  

 følgende ordlyd:
"§ 14 Såfremt der sker overdragelse af aktier eller  

 aktiviteter helt eller delvist til andre indenfor 4 år, således  

 at der opnås en højere goodwill end kurs 30 af selskabets  

 omsætning det foregående år, tilfalder differencen  

 Aktieselskabet C, således:
inden udgang af 1990 100 inden udgang af 1991 75 inden udgang af 1992 50 inden udgang af 1993 25 § 15 Såfremt en aktionær opsiger  

 nærværende aktionæroverenskomst og ophører i  

 selskabet, skal den pågældendes aktiepost tilbydes de  

 øvrige aktionærer pro rata efter følgende  

 retningslinier:
 Ved ophør inden udgangen af 1990: aktierne  

 overdrages vederlagsfrit.
 Ved ophør inden udgangen af 1991: aktierne  

 overdrages vederlagsfrit, medmindre selskabets bogførte egenkapital  

 pr. 31.12.1991 overstiger kr. 600.000, idet aktierne i så fald  

 overdrages til pari.
 Ved ophør inden udgangen af 1992: aktierne  

 overdrages vederlagsfrit, medmindre selskabets bogførte egenkapital  

 pr. 31.12.1991 overstiger kr 600.000, idet aktierne i så fald  

 overdrages til pari.
 Ved ophør i 1993 og 1994 beregnes vederlaget  

 på basis af bogførte værdier ultimo foregående  

 regnskabsår, d.v.s. på basis af afskrevne værdier på  

 maskiner, driftsmidler, inventar og goodwill.
 For alle år gælder, at såfremt blot en  

 af de tilbageværende aktionærer forlanger det, skal  

 opgørelse ske pr. udtrædelsesdagen, for at tage højde for  

 senere indtrufne omstændigheder samt den badwill, der eventuelt kan  

 opstå på grund af en aktionærs udtræden.
 Ved ophør i 1995 og senere skal vederlaget beregnes  

 efter handelsværdier.
§ 16 Ved udtræden på grund af sygdom eller  

 død skal vederlaget beregnes efter bogførte værdier til  

 og med udgangen af 1994. For så vidt angår goodwill skal  

 vederlaget dog beregnes som anført nedenfor i § 17, 2. afsnit.
Fra  

 1995 skal vederlaget for alle aktiver, herunder goodwill, beregnes efter  

 handelsværdi." Af aktionæroverenskomstens § 20 fremgår i  

 øvrigt, at såfremt den eller de parter, som ikke opsiger  

 aftalen, ikke ønsker at erhverve de udbudte aktier, eller  

 såfremt man ej heller ønsker at give samtykke til salg til  

 trediemand, og selskabet ikke ønsker at erhverve aktierne ved  

 kapitalnedsættelse, er man berettiget til at kræve selskabet  

 likvideret.
 Det er under sagens behandling for Landsskatteretten  

 vedrørende bestemmelserne i aktionæroverenskomsten oplyst, at §  

 14 skal ses i lyset af, at goodwillværdien ved overdragelsen i 1990 af  

 revisionsvirksomheden til Revisionsfirmaet D A/S alene blev fastsat til 30%  

 af det sidste års bruttohonorarindtægt mod branchekutymens  

 normale på mellem 50-75%, at B som følge af den relativt  

 begrænsede goodwillbetaling ønskede at sikre sig mod, at de nye  

 aktionærer straks realiserede deres aktier med en relativ stor  

 fortjeneste, men at han på den anden side ikke havde noget ønske  

 om at hindre de nye aktionærer i at opnå fortjeneste ved salg af  

 deres aktier, og at bestemmelsen i § 15, hvorefter de øvrige  

 aktionærer har forkøbsret til aktierne i perioden 1990 til 1994  

 til en pris, der må antages at være betydeligt lavere end  

 markedsværdien, blev indsat, fordi også de øvrige  

 aktionærer i det nye selskab ønskede, at der blev opstillet  

 begrænsninger i aktionærernes adgang til at realisere deres  

 aktier med en relativ stor fortjeneste til skade for de øvrige  

 aktionærer.
 Ifølge en under sagens behandling for  

 Ligningsrådet fremlagt vurdering af aktierne i Revisionsfirmaet D A/S,  

 som er foretaget af I Bank den 12. januar 1994, er handelsværdien pr.  

 19. maj 1993 vurderet til kurs 1.267. Handelsværdien af selskabets  

 aktier pr. 19. maj 1993 er opgjort efter kapitalværdimetoden til 4 mio.  

 kr. og efter indre-værdimetoden til 3,6 mio. kr., og  

 handelsværdien er på baggrund heraf skønnet til 3,8 mio.  

 kr. svarende til kurs 1.267.
 Skattekursen beregnet på grundlag af det regnskab,  

 som havde status pr. 31. december 1992 (skatteåret 1993/94), udgjorde  

 330 (modificeret trediedelskurs).
 Kommunen J´s skatteforvaltning har under sagens  

 behandling for Ligningsrådet udtalt, at der ikke kan bortses fra  

 aktionæroverenskomstens eksistens og indhold for så vidt  

 angår forhold, som vedrører aktiernes overdragelsesvilkår,  

 idet handelsværdien må forstås som den kurs, som kunne  

 opnås ved salg til trediemand, og at kursen pr. 19. maj 1993 efter  

 aktionæroverenskomstens § 15 på baggrund af regnskabet pr. 31.  

 december 1992 kan beregnes til 210 (regnskabsmæssig egenkapital 630.928  

 kr./300.000 kr. x 100).
 Ligningsrådet har ved afgivelsen af den  

 bindende forhåndsbesked tilsluttet sig denne opfattelse.
Det er under sagens behandling for Landsskatteretten  

 oplyst, at Revisionsfirmaet K A/S dels den 2. november 1995 erhvervede  

 aktiviteterne i Revisionsfirmaet D A/S, uden at overdragelsen omfattede  

 selskabets ejendom, dels den 30. september 1996 erhvervede aktierne i  

 Revisionsfirmaet D A/S, idet det er oplyst, at erhvervelsen af ejendommen af  

 omkostningsmæssige årsager skete således, at  

 Revisionsfirmaet K A/S erhvervede aktierne i Revisionsfirmaet D A/S fra  

 selskabets aktionærer.
Det er anført, at ses de 2 handler under  

 et, kan det udledes, at kursen på aktierne i Revisionsfirmaet D A/S pr.  

 2. november 1995 var 1.293, jf. fremlagt opgørelse udarbejdet af  

 registreret revisor B den 18. april 1997.
 Under sagens behandling for Landsskatteretten har  

 klagerens advokat begæret syn og skøn foretaget, jf.  

 skattestyrelseslovens § 30. Den af retten udmeldte syns- og skønsmand,  

 registreret revisor L, har ved  syns- og skønserklæring  

 af 31. maj 1996 besvaret nedennævnte spørgsmål 1-4  

 således:
Spørgsmål 1 Syns- og skønsmanden bedes oplyse, hvilken  

 værdi i handel og vandel aktierne i Revisionsfirmaet D A/S havde pr.  

 den 19. maj 1993.
Spørgsmål 2 Syns- og skønsmanden bedes særligt oplyse,  

 hvilken betydning han har tillagt de i aktionæroverenskomsten af den  

 20. november 1989 indeholdte bestemmelser vedrørende forkøbsret  

 samt værdiansættelse.
Spørgsmål 3 Syns- og skønsmanden bedes oplyse, hvilket  

 materiale udover det fremlagte, der har dannet grundlag for vurderingen.
Spørgsmål 4 Såfremt syns- og skønsmanden finder det  

 hensigtsmæssigt, at der afholdes et møde i sagen til afgivelse  

 af supplerende oplysninger, bedes syns- og skønsmanden med 14 dages  

 varsel indkalde sagens parter.
Svar Jeg har fastholdt, at goodwillbeløbet  

 fastsættes til 66% af omsætningen for 1992, ud fra beskrivelsen  

 af revisionsfirmaet.
Her har jeg lagt vægt på firmaets  

 fremsynethed ved indgåelse i et netværk.
 Firmaet har været bevidst om  

 brancherevisorfunktioner samt kundernes ændrede forbrugsmønster  

 i relation til overgang fra bogføringssalg til rådgivningssalg.  

 Firmaet har et rimeligt pænt stort antal kunder i forhold til  

 omsætningen.
 Ejendommen fastsættes til 3.450 tkr. (ved fejlskrift  

 anført kr. 3.450), jf. vurderingsberetninger fra  

 ejendomsmæglerfirmaet M.
 De øvrige værdier har jeg fastholdt, som de  

 er medtaget i vurderingen udarbejdet af N og O, begge ansat i I Bank.
Kursen bliver herefter 1.200 Jeg mener ikke, at de i aktionæroverenskomsten af  

 20. november 1989 indeholdte bestemmelser vedrørende forkøbsret  

 og værdiansættelse har betydning for kursfastsættelsen.
 Jeg anser derimod den massive tendens, der er hos  

 større statsautoriserede firmaer, især i Jylland, er med til at  

 underbygge kursen, da kursfastsættelsen er et udtryk for, hvad en  

 eventuel køber ville give for aktierne i handel og vandel med de  

 handelsmuligheder, der ligger fra 1995.
 Jeg har i min indledning beskrevet, hvilket yderligere  

 materiale jeg har lagt til grund for min vurdering, ligesom jeg har  

 beskrevet, at jeg ikke anser det for nødvendigt at indkalde parterne  

 til syns- og skønsmøde.
 Syns- og skønsmanden havde den 8. november 1996  

 afgivet supplerende syns- og skønserklæring på baggrund af  

 et af Told- og Skattestyrelsen stillet tillægsspørgsmål  

 (spørgsmål 5). Nedennævnte spørgsmål er  

 besvaret således:
"Spørgsmål 5 Syns- og skønsmanden bedes oplyse, til hvilken  

 værdi (kurs) en mindretalsaktionærpost i revisionsfirmaet D A/S  

 pr. den 19. maj 1993 kan ansættes til, og når bestemmelserne i  

 selskabets vedtægter § 4 samt bestemmelserne i den indgåede  

 aktionæroverenskomst § 15 iagttages.
Svar Jeg har gennemgået det i min syns- og  

 skønserklæring dateret 31.05.1996 oplistede materiale samt  

 selskabets vedtægter og kan efter bedste evne ikke skønne  

 kursværdien anderledes end i denne rapport.
Kurs 1.200.
 Jeg begrunder det med, at alle aktionærerne hver  

 især er mindretalsaktionærer pr. 19. maj 1993 og de i 1995 kan  

 afhænde aktierne til handelsværdi.
 Told- og Skattestyrelsen har under sagens  

 behandling vedrørende syns- og skønsmandens besvarelse af  

 spørgsmål 5 bemærket, at skønsmanden tilsyneladende  

 ikke har forstået spørgsmålet, idet  

 kursfastsættelsen må tage udgangspunkt i den kurs, som en  

 mindretalsaktionær ville kunne afhænde aktier til pr. 19. maj  

 1993 og ikke som anført af skønsmanden i 1995. Det beror  

 således efter styrelsens opfattelse ikke på et skøn, men  

 på en juridisk vurdering, i hvilket omfang den pr. 19. maj 1993  

 gældende aktionæroverenskomst skal have indflydelse på  

 aktiekursen pr. 19. maj 1993, jf § 19, stk. 3, i lov nr. 421 af 25. juni  

 1993.
 Selskabets advokat har principalt nedlagt  

 påstand om, at kurs 1.200 for aktierne i Revisionsfirmaet D A/S kan  

 lægges til grund som handelsværdien pr. 19. maj 1993.
 Subsidiært er der nedlagt påstand om, at  

 kursværdien for aktierne i selskabet pr. 19. maj 1993 fastsættes  

 til formueskattekursen pr. 19. maj 1993 (anført til kurs 375).
 Det er anført, at baggrunden for § 19, stk. 3, i  

 lov nr. 421 af 25. juni 1993 var at sikre at minoritetsaktionærer ikke  

 beskattes af hidtidige skattefrie kursgevinster, der var opnået inden  

 den 19. maj 1993. Ved den skattemæssige fastsættelse af aktiernes  

 handelsværdi pr. 19. maj 1993 findes der derfor at skulle tages  

 udgangspunkt i prisen ved et samlet salg af aktierne til trediemand, og  

 aktionæroverenskomstens §§ 14-16 findes ikke at have nogen betydning  

 ved fastsættelsen af handelsværdien af aktierne.
Den kurs - som ifølge aktionæroverenskomstens  

 §§ 14-16 skulle lægges til grund ved overdragelser i overgangsperioden  

 1990-1994 - svarer ikke til handelsværdien pr. 19. maj 1993, herunder  

 allerede som følge af, at der ikke medtages værdien af  

 oparbejdet goodwill.
Endvidere er værdien i handel og vandel det  

 beløb, som kan opnås ved et salg i det åbne marked, og der  

 kan ved kursfastsættelsen ikke tillægges  

 vedtægtsmæssige begrænsninger nogen betydning, da byrden  

 heraf modsvares af værdier af en tilsvarende ret til at erhverve til  

 salg udbudte aktier på tilsvarende vilkår.
Der er henvist til Østre Landsrets dom af 31.  

 januar 1997 (Skd.
Medd. 1978, hæfte 44, side 46) og cirkulære nr.  

 185 af 17. november 1982 om værdiansættelse af aktiver og  

 passiver i dødsboer m.m. og ved gaveafgiftsberegning, pkt. 2 og pkt.  

 17, samt Retssikkerhedsudvalgets bemærkninger vedrørende  

 cirkulæret i Skattepolitisk Redegørelse, juni 1994, kapitel  

 VI.6, herunder bl.a. vedrørende cirkulærets  

 anvendelsesområde side 165.
 Endelig er begrænsningerne i  

 aktionæroverenskomsten af begrænset tidsmæssig varighed,  

 således at aktierne vil være frit omsættelige fra og med  

 henholdsvis den 1. januar 1994 for så vidt angår samlet salg til  

 tredjemand, jf. § 14, henholdsvis den 1. januar 1995 ved delsalg af  

 minoritetsaktier, jf. § 15. Det vil stride mod lovgivers intentioner,  

 såfremt man lægger aktionæroverenskomstens bestemmelser til  

 grund ved opgørelsen af handelsværdien, idet man herved  

 beskatter den gevinst, som uomtvisteligt var optjent pr. 19. maj 1993.  

 Såfremt bestemmelser i aktionæroverenskomster om kursberegninger  

 ved salg tillægges betydning, åbnes endvidere mulighed for, at  

 aktionærer selv kan fastsætte den skattemæssige værdi  

 af aktier ved indgåelse af en aktionæroverenskomst, hvilket har  

 formodningen imod sig.
 Uanset om det imidlertid antages, at  

 aktionæroverenskomstens §§ 14 - 16 har indvirkning på  

 handelsværdien af den enkelte aktionærs aktiebeholdning, findes  

 dette ikke at have nogen - eller i hvert fald alene en begrænset -  

 betydning i relation til opgørelsen af værdien pr. 19. maj 1993.  

 Ved et samlet salg af aktierne til en uafhængig trediemand vil alene  

 aktionæroverenskomstens § 14 have indvirkning på  

 handelsværdien, og begrænsningerne i bestemmelsen bortfalder et  

 halvt år senere.
 Værdien af aktierne pr. 19. maj 1993 kan - uanset om  

 man i det hele bortser fra aktionæroverenskomstens bestemmelser, eller  

 der lægges vægt på disse - fastsættes til mellem kurs  

 1.200 og 1267.
 Der er herved henvist til, at der foreligger to sagkyndige  

 erklæringer, herunder en indhentet syns- og  

 skønserklæring, hvorefter handelsværdien er opgjort til  

 kurs 1.200, og vurderingen af 12. januar 1994 fra I Bank, hvorefter  

 handelsværdien er opgjort til kurs 1.267, og hvor der er taget hensyn  

 til aktionæroverenskomsten, jf. rapportens side 4. Syns- og  

 skønserklæringen, der er afgivet af en uvildig og sagkyndig  

 person, må være udtryk for handelsværdien af aktierne pr.  

 19. maj 1993 i henhold til § 19, stk. 3, således at aktierne som det  

 mindste er kurs 1.200 den 19. maj 1993.
 Specielt vedrørende syns- og skønssagens  

 spørgsmål 5 er det i øvrigt anført, at syns- og  

 skønsmanden ikke har vurderet, hvad aktierne kan afhændes for i  

 1995, men derimod har medinddraget det forhold, at aktierne er frit  

 omsættelige fra og med henholdsvis den 1. januar 1994, for så  

 vidt angår samlet salg til tredjemand, jf.  

 aktionæroverenskomstens § 14, henholdsvis den 1. januar 1995 ved  

 delsalg af minoritetsaktier eller udtræden som følge af sygdom  

 eller død, jf. aktionæroverenskomstens §§ 15 og 16.
Det er således ikke en fejl, når syns- og  

 skønsmanden begrunder værdiansættelsen med, at aktierne er  

 frit omsættelige fra 1995. Hvis aktionæroverenskomsten  

 overhovedet skal tillægges vægt ved vurderingen af  

 handelsværdien af aktierne, skal indholdet af bestemmelserne inddrages  

 ved denne vurdering.
Her er det således af betydning, at  

 begrænsningerne har begrænset tidsmæssig virkning allerede  

 den 19. maj 1993.
I den foreliggende sag er der endvidere  

 efterfølgende den 2. november 1995 sket et salg af aktiviteten i  

 selskabet, ligesom aktionærerne den 30. september 1996 solgte deres  

 aktier i selskabet.
Disse transaktioner viser, at selskabets aktier ultimo  

 1995 havde en kursværdi på ca. 1.300. Det er herved  

 anført, at betydningen af efterfølgende handler skal  

 medinddrages med betydelig bevismæssig vægt, når der henses  

 til, at der ikke i sagen er overdraget unoterede mindretalsaktier i perioden  

 op til den 19. maj 1993 til uafhængig trediemand med modstridende  

 interesser, eller for den sags skyld til andre.
Der er henvist til Ole  

 Bjørn i SR Skat 1994.110 ff. samt advokat Bente Møll Pedersen i  

 R&R 1997, nr. 1, s. 28 ff.
 Ligeledes findes der at skulle tages højde for, at  

 selskabets udvikling ikke tilsiger, at handelsværdien for aktierne er  

 steget fra kurs 210 pr. 19 maj 1993 til ca. kurs 1.300 i november 1995. Det  

 er i denne forbindelse oplyst, at størrelsen af selskabets  

 omsætning, der er grundlaget ved goodwilberegninger indenfor  

 revisorbranchen, stort set var identisk i 1993 og 1995.
 Klageren findes således i henhold til lovens  

 forarbejder at have et retskrav på at anvende syns- og  

 skønserklæringens skøn som indgangsværdi pr. 19.  

 maj 1993 som handelsværdien.
 Vedrørende den subsidiære påstand er  

 det anført, at det må antages, at skatteyderen har retskrav  

 på at anvende skattekursen.
 I forarbejderne til § 19, stk. 3, i lov nr. 421 af 25 juni  

 1993 anføres "Som aktiernes handelsværdi kan for unoterede  

 aktiers vedkommende anvendes aktiernes formueskattepligtige værdi  

 (skattekursen) den 19. maj 1993. Hvis den skattepligtige f.eks ved en  

 uvildig, sagkyndig vurdering godtgør, at aktiernes handelsværdi  

 er en anden, lægges denne til grund." Som forarbejderne er formuleret,  

 synes skatteyderen at have en ubetinget adgang til - som mindstemål -  

 at anvende aktiernes formueskattepligtige værdi (skattekursen) den 19.  

 maj 1993 som anskaffelsessum.
 Endvidere var det på tidspunktet for vedtagelsen af  

 § 19, stk. 3, det meget klare udgangspunkt, at ligningsmyndighederne  

 accepterede, at man ved overdragelser mellem interesseforbundne parter  

 anvendte skattekursen, jf. bl.a Ligningsvejledningen for 1992, afsnit S  

 F.1.2.3.3, hvor det anføres: "Såfremt overdragelseskursen er  

 opgjort i overensstemmelse med reglerne i SKD-cirkulære af 17. nov  

 1982, pkt. 17, vedrørende værdiansættelsen af aktiver og  

 passiver i dødsboer m.m. og ved gaveafgiftsberegning, vil kursen  

 bortset fra ekstreme tilfælde ikke blive kritiseret  

 skattemæssigt.
Endeligt var der frem til vedtagelse af § 19, stk. 3,  

 ingen tvivl om, at man ved værdiansættelsen af aktier skulle  

 bortse fra forkøbsretter, selv om der var en bestemt kurs, hvortil  

 salg i henhold til køberetten skulle ske, jf. herved eksempelvis  

 vedrørende salg mellem interesseforbundne parter, jf.  

 Ligningsvejledningen for 1992, afsnit S.F.1.2.3.3. sammenholdt med  

 cirkulæret af 17. november 1982, pkt 17, samt vedrørende  

 værdiansættelsen af aktier i forbindelse med  

 formueopgørelsen, jf.
Ligningsvejledningen for 1992, afsnit A.H.3.1.1.  

 Vedrørende praksis om spørgsmålet forud for den 19. maj  

 1993 er der henvist til LSRM 1971.12, LSRM 1971.113, Østre Landsrets  

 dom af 31. januar 1977 (Medd. fra SKD 1978, hæfte 44, s.46) og Skat  

 1986, s.656 (LSR) (TfS 1986,582).
For så vidt angår praksis efter den 19. maj  

 1993 er det anført, at Told- og Skattestyrelsen ved meddelelse af 29.  

 november 1993 (TfS 1993.567) tilkendegav, at den hidtidige praksis, hvorefter  

 skatteyderen som udgangspunkt kan anvende skattekurser som  

 handelsværdi, ikke længere vil blive accepteret, og at det  

 først på et senere tidspunkt blev udtrykkeligt fastslået,  

 at man ved fastlæggelsen af aktiernes handelsværdi skal tage  

 hensyn til køberetter.
Der er henvist til Ligningsvejledningen for  

 1994, S.G.2.4.4.2.5, Ligningsrådets afgørelser i TfS 1994.321,  

 TfS 1994.632, TfS 1994.773, TfS 1995.318 og TfS 1995.554 samt  

 Landsskatterettens afgørelse i TfS 1996.182.
 Det er i relation til sidstnævnte kendelse  

 bemærket, at det fremgår, at der var ikke forelagt retten en  

 anden sagkyndig prisfastsættelse. jf. bemærkningerne til § 19 i  

 lov nr. 421 af 25/6 1993, hvilket kan opfattes som et signal om, at  

 resultatet kunne have været et andet, såfremt det ved et syn og  

 skøn var dokumenteret, at handelsprisen var en anden.
 Det er i øvrigt bemærket, at  

 vedtægtsbestemmelser efter skattemyndighedernes praksis fortsat efter  

 den 19. maj 1993 ikke har betydning for aktier ved fastsættelsen af  

 aktiers værdi i relation til formuebeskatningen, jf.  

 Ligningsvejledningen 1994 og 1995, afsnit A.H.3.1.1.
 Henset til praksis forud for den 19. maj 1993 findes det  

 ud fra et forventningssynspunkt, jf. herved nærmere advokatens  

 skrivelse til Landsskatteretten af 24. april 1997, punkt 3.2., siderne 8-14,  

 tvivlsomt, hvorvidt ligningsmyndighederne har været berettiget til -  

 uden ændret lovgivning - at ændre praksis som sket.
 Told- og Skattestyrelsen har indstillet, at  

 Ligningsrådets forhåndsbesked stadfæstes.
 Landsskatteretten kan i overensstemmelse med Ligningsrådets  

 opfattelse tiltræde, at handelsværdien af aktierne i  

 Revisionsfirmaet D A/S den 19. maj 1993 ansættes til kurs 210.
 Det bemærkes herved, at der i relation til  

 værdiansættelsen af aktierne i selskabet pr. 19. maj 1993 ikke  

 findes at kunne bortses fra den mellem aktionærerne i henhold til  

 vedtægterne og aktionæroverenskomsten gældende  

 forkøbsret, og at opgørelsesmetoden i  

 aktionæroverenskomstens § 15 pr. 19. maj 1993 ville have givet kurs  

 210. Endvidere bemærkes, at det må lægges til grund, at de  

 øvrige aktionærer i selskabet ved en aktionærs  

 udtræden pr. denne dato ville have udnyttet denne  

 forkøbsret.
Kurs 210 må herefter anses som udtryk for aktiernes  

 handelsværdi pr. 19. maj 1993, og der findes ikke ved  

 fastsættelsen af handelsværdien pr. 19. maj 1993 i relation til  

 bestemmelsen i § 19, stk. 3, i lov nr. 421 af 2. juni 1993 grundlag for ud  

 fra et forventningssynspunkt som mindstekurs at anvende en kurs svarende til  

 skattekursen." Herefter stadfæstede Landsskatteretten  

 Ligningsrådets bindende forhåndsbesked.
 For Landsretten påstod sagsøgerne  

 Skatteministeriet tilpligtet at anerkende kurs 1.200, subsidiært en  

 lavere kurs, dog mindst formueskattekursen 330, og mere subsidiært, at  

 sagen hjemvistes til Ligningsrådet til fornyet ansættelse af  

 handelsværdien med tilkendegivelse af, at kursen ikke kunne  

 ansættes lavere end skattekursen pr. 19 maj 1993.
 For Landsretten blev en del af  

 aktionæroverenskomstens yderligere bestemmelser fremhævet.
Af aktionæroverenskomsten fremgik det således  

 bl.a., i at udvidelse af aktionærkredsen krævede  

 tiltræden fra alle aktionærer, i at nye aktionærer skulle godkendes af de andre  

 aktionærer, i at alle aktionærer var medlem af bestyrelsen, i at alle aktionærer skulle stille deres fulde  

 arbejdskraft til rådighed for selskabet, i at ingen af aktionærerne, bestyrelsen eller  

 direktionen var berettiget til at pådrage selskabet forpligtelser, som  

 ikke udspringer af den normale drift, i at overenskomsten kunne bringes til ophør med seks  

 måneders varsel, hvorefter den opsigende aktionær var pligtig at  

 afhænde sine aktier i selskabet og tilbyde dem til de øvrige  

 aktionærer i overensstemmelse med vedtægternes forkøbsret  

 og køberetsregler samt i at udtræden på grund af sygdom eller  

 død ville betyde, at vederlaget skulle beregnes efter bogførte  

 værdier til og med udgangen af 1994, og at vederlaget fra 1995 skulle  

 beregnes efter handelsværdier.
 Af vedtægternes § 4 fremgår  

 følgende:
"Ved overgang af aktier har de øvrige  

 aktionærer forkøbsret i forhold til deres besiddelse af aktier i  

 selskabet til kurs svarende til aktiens indre værdi.
I mangel af  

 enighed om den indre værdi fastsættes denne af to af Foreningen  

 af Registrerede Revisorer udpegede uvildige registrerede revisorer.
Tilbuddet og forkøbsretten fremsendes gennem  

 selskabets bestyrelse, som er pligtig straks skriftligt af viderebefordre  

 tilbudet til de pågældende aktionærer.
Disse skal 3 uger  

 fra tilbudets modtagelse gøre forkøbsretten gældende.
 Købesummen erlægges straks kontant.
..." Af vedtægterne fremgår i øvrigt bl.a.  

 følgende:
"§ 11 De på generalforsamlingen behandlede anliggender  

 afgøres ved almindelig stemmeflerhed af de tilstedeværende  

 stemmer.
Dog kræves til beslutning om vedtægtsændringer  

 eller opløsning af selskabet, at hele aktiekapitalen er  

 repræsenteret på generalforsamlingen, og at beslutningen vedtages  

 med 4/5 af de afgivne stemmer.
 ...
§ 16 Selskabet tegnes af den samlede bestyrelse eller af  

 bestyrelsesformanden i forening med et andet medlem af bestyrelsen eller af  

 direktøren i forening med et bestyrelsesmedlem.
Bestyrelsen kan  

 meddele prokura enkel eller kollektiv..." I selskabets årsregnskab for 1992 er det  

 anført, at goodwill, der er bogført til 1.050.000 kr.,  

 afskrives over 10 år.
 Egenkapitalen er opgjort til i alt 630.928 kr.
 For Landsretten blev der mere udførligt redegjort  

 for den af I Bank den 12. januar 1994 foretagne vurdering af aktiernes  

 handelsværdi pr. 19. maj 1993. Kursen blev af banken fastsat til  

 1.267.
 I et brev af 5. oktober 1994 fra Revisionsfirmaet D A/S  

 til Told- og Skatteregionen står der bl.a.:
 "...Med henvisning til vort selskabs  

 aktionæroverenskomst § 14 og § 15 bemærkes, at disse paragraffer  

 alene har haft til formål at forhindre enkeltaktionærers  

 spekulation i og interesse for at realisere gevinst i selskabets  

 første år.
 Ved et samlet salg af aktierne til 3. mand falder  

 begrænsningerne i aktionæroverenskomstens § 15 væk.
 Særreglen i aktionæroverenskomsten § 14 er  

 bortfaldet ved udgangen af 1993.
..." Revisionsfirmaet D A/S blev købt af  

 Revisionsfirmaet K A/S med overtagelse pr. 2. januar 1996. Kursen pr. 9.  

 november 1995 opgjort på grundlag af salget af revisionsvirksomheden  

 var 1.293.
Registreret revisor B har bl.a. forklaret, at de 4  

 partnere i selskabet kun betalte kurs 30 for goodwill, fordi de selv havde  

 været med til at oparbejde denne.
Initiativet til  

 aktionæroverenskomstens §§ 14 og 15 kom fra ham.
Han ønskede med § 14 at gardere sig, såfremt  

 der f.eks. var aktionærer, der ikke kunne stå til disposition  

 fuldt ud, eller hvis der skulle indtræde ny/nye partner(e), eller  

 virksomheden skulle sælges.
Inden for rammerne af § 14 gjaldt  

 således handelsværdien af aktierne med fradrag for goodwill som  

 fastsat i bestemmelsen.
 § 15 tager alene sigte på en aktionærs udtræden af  

 selskabet i tilfælde af uenighed mellem aktionærerne. 5 års  

 perioden var valgt ud fra det synspunkt, at firmaet herefter måtte  

 påregnes at være "kørt ind". Det viste sig imidlertid, at  

 der overhovedet ikke var stridigheder partnerne imellem.
Han havde i perioden 1990 til 1995 hele tiden et  

 vågent øje for salg af selskabet.
Baggrunden herfor var bl.a.,  

 at han imødeså omfattende udvikling inden for edb, og at  

 selskabet, bortset fra vidnet, ikke havde personale, der kunne forestå  

 den administrative drift af selskabet.
B, der er født i 1935, havde gennemgået en  

 større operation og nærmede sig i øvrigt pensionsalderen.  

 Et salg skulle helst finde sted, før han gik på pension.
Det var  

 baggrunden for, at selskabet søgte forhåndsbesked.
Han tog i august 1991 på eget initiativ kontakt til  

 3 statsautoriserede revisorer med henblik på disses eventuelle  

 køb af selskabet.
I oktober 1992 havde selskabet endvidere kontakt til  

 et statsautoriseret revisionsfirma, P, der var nystartet i  

 lokalområdet.
Drøftelserne vedrørte et delsalg, hvilket  

 vidnet var indstillet på.
Det var imidlertid dengang ikke muligt som  

 registreret revisor at drive virksomhed i sameje med en statsautoriseret  

 revisor.
B henvendte sig yderligere til 2 registrerede  

 revisionsfirmaer i lokalområdet med henblik på en fusion for at  

 gøre virksomheden større.
Kravene til de registrerede revisorer  

 øgedes, og vidnet måtte således bruge mange penge på  

 ekstern bistand.
Heller ikke forhandlingerne med disse førte til  

 noget.
I 1995 henvendte statsautoriseret revisor Q sig til  

 vidnets ægtefælle, advokat R, med en forespørgsel om  

 advokatfirmaets eventuelle kendskab til et revisionsfirma, der ønskede  

 at sælge.
Overtagelsesforhandlingerne forløb meget hurtigt og  

 gav ikke anledning til problemer.
De 5 partnere havde hver deres kunder, som de betjente.
F  

 og G havde således specialiseret sig i tankstationer, mens B og de 2  

 øvrige aktionærer navnlig tog sig af gartnerier.
Der var ingen  

 af de øvrige ansatte, der havde partnerstatusformat.
Hvis en af de 5 aktionærer havde ønsket at  

 udtræde, måtte der således findes en udefra kommende, hvis  

 den pågældende skulle optages som partner i selskabet.
En  

 sådan situation ville være omfattet af overenskomstens § 14. B  

 har opsagt sin stilling i K A/S pr.1. juli 1999. De øvrige partnere er  

 fortsat ansat i dette selskab.
Registreret revisor F har forklaret for  

 Landsretten, at § 14 og § 15 i aktionæroverenskomsten blev indsat for  

 at undgå, at aktionærerne skulle fristes til at realisere deres  

 aktier med en relativ stor fortjeneste.
Ved optagelse af nye partnere var det  

 § 14, der skulle finde anvendelse, det samme gjaldt, såfremt der var  

 partnere, man ønskede at komme af med.
F har med hensyn til salgsbestræbelserne og  

 baggrunden herfor forklaret i nøje overensstemmelse med B.
Det er  

 hendes opfattelse, at selskabet ville være levedygtigt uden salg helt  

 eller delvist.
B indtog en central, men ikke dominerende rolle i selskabet.  

 Ingen af de 4 øvrige partnere havde dog erfaring i administration og  

 nærede ikke noget ønske om at forestå  

 administrationen.
Statsautoriseret revisor S har forklaret for  

 Landsretten, at han på B´s initiativ havde en drøftelse med B og  

 dennes partnere om at indgå i S´ selskab.
De havde i alt 3 møder  

 i oktober/november 1992. Der var tale om seriøse forhandlinger om  

 sammenlægning af de 2 revisionsfirmaer i form af S´ køb af  

 aktierne i selskabet.
Han kan ikke huske, om man drøftede nogen pris, der  

 har dog nok været nævnt en kurs.
Statsautoriserede  

 revisionsfirmaer blev handlet til en pris svarende til 60-70 % af  

 omsætningen de 3 foregående år.
Registrerede  

 revisionsfirmaer havde en højere kurs.
B´s motiv til at sælge var nok et kommende  

 generationsskifte samt en vision om en større enhed i  

 nærområdet.
Forhandlingerne førte ikke til noget, dels  

 fordi de 4 øvrige partnere i selskabet kun havde haft denne status  

 kortvarigt, dels fordi lovgivningen ikke tillod registrerede revisorer at  

 være medejere af et statsautoriseret revisionsfirma.
 Der var således mere tale om  

 følelsesmæssige end forretningsmæssige barrierer.  

 Drøftelserne vedrørte salg såvel helt som delvist med  

 hovedvægten lagt på et fuldstændigt salg.
Statsautoriseret revisor T har forklaret for  

 Landsretten, at han er ansat i selskabet K.
I efteråret 1995 tog han  

 kontakt til advokat R og spurgte, om hun var bekendt med revisionsfirmaer,  

 der ønskede at sælge.
Det førte til et møde med B  

 og partnere i oktober 1995. Disse kom med et udspil til goodwill  

 værdien, som man hurtigt blev enige om.
Sædvanligvis udgør den 60-70% af selskabets  

 omsætning.
Hvis B var udtrådt, måtte man nok se sig om  

 efter en anden leder.
Sagsøgerne har i Landsretten til  

 støtte for den principale påstand gjort gældende, at der  

 ved den skattemæssige fastsættelse af aktiernes  

 handelsværdi den 19. maj 1993 skal tages udgangspunkt i prisen ved et  

 samlet salg af aktierne til tredjemand, og at forkøbsrettighederne i  

 aktionæroverenskomstens § 15 og vedtægternes § 4 derfor ikke kan  

 tillægges nogen betydning.
Den værdi, som aktionærerne kan  

 anvende som anskaffelsessum i henhold til lov nr. 421 af 25. juni 1993 § 19,  

 stk. 3, er aktiernes handelsværdi pr. 19. maj 1993.
Da udtrykket handelsværdi ikke er defineret i lovens  

 tekst, må dette forstås i overensstemmelse med lovens forarbejder  

 samt praksis og teori.
Det fremgår af forarbejderne til loven, at  

 aktierne i et selskab skal værdiansættes samlet ved  

 opgørelsen af handelsværdier pr. 19. maj 1993, ligesom det  

 fremgår, at en aktionær kan anvende formueskattekursen - som er  

 udtryk for en samlet kursfastsættelse - som udtryk for værdien  

 Der er da heller ikke i relation til opgørelse af formueskattekursen  

 tidligere i praksis tillagt omsætningsbegrænsende klausuler  

 betydning.
Sagsøgerne har herved henvist til de i proceduren  

 for Landsskatteretten nævnte eksempler.
Den kurs, som ifølge  

 aktionæroverenskomstens § 15 skulle lægges til grund ved  

 overdragelse i perioden 1990-1994, og som er beregnet til kurs 210, svarer  

 ikke til handelsværdien pr. 19. maj 1993.
 Hvis således værdien af den samlede  

 aktieportefølje uden hensyn til forkøbsrettighederne - for  

 eksempel 3.6 mio kr.- overstiger summen af værdien af de enkelte  

 aktionærers aktieporteføljer under hensyntagen til  

 forkøbsrettighederne - for eksempel 600.000 kr.- i overensstemmelse  

 med Landsskatterettens antagelse, sker der ved senere afståelser en  

 beskatning af 3 mio. kr., der reelt var til stede den 19. maj 1993.
At der ikke kan tillægges  

 vedtægtsmæssige begrænsninger nogen betydning,  

 følger endvidere af, at byrden herved modsvares af en ret til at  

 erhverve aktier, der er udbudt til salg, på tilsvarende vilkår.  

 Sagsøgerne har herved henvist til cirkulære nr. 185 af 17.  

 november 1982 om værdiansættelse af aktiver og passiver i  

 dødsboer m.m og ved gaveafgiftsberegning, pkt. 2 og pkt. 17, og til  

 det i proceduren for Landsskatteretten nævnte eksempel fra praksis,  

 samt til Retssikkerhedsudvalgets bemærkninger vedrørende  

 cirkulæret i Skattepolitisk redegørelse, juni 1994, kap.
VI.6.,  

 hvori det udtales, at cirkulæret har et bredere  

 anvendelsesområde, end dets titel angiver.
Sagsøgerne har yderligere anført, at en  

 række love på formueskatterettens område støtter  

 sagsøgernes opfattelse.
Værdien af aktierne må derfor -  

 som fastslået af skønsmanden - uanset om  

 forkøbsrettighederne tillægges betydning - fastsættes til  

 kurs 1.200.
Der er ikke holdepunkter for at tilsidesætte  

 erklæringen som påstået af skattemyndighederne.  

 Skattemyndighederne burde således have stillet supplerende  

 spørgsmål til skønsmanden for at få uddybet dennes  

 erklæring, hvis sagsøgte ikke anså erklæringen for  

 tilstrækkeligt begrundet, og sagsøgtes passivitet i så  

 henseende må tillægges processuel skadevirkning.
Værdien  

 blev da også af I Bank fastsat til kurs 1.267, ligeledes uanset om  

 forkøbsrettighederne blev tillagt betydning.
 Det blev endvidere ved det samlede salg i november 1995  

 fastslået, at værdien af aktierne svarede til kurs 1293. Dette  

 efterfølgende salg kan der ikke bortses fra ved  

 værdiansættelsen.
 Sagsøgerne anførte endvidere:
Såfremt Landsretten ikke kan følge  

 sagsøgerne i disse betragtninger, har sagsøgerne gjort  

 gældende, at det i så fald er bestemmelsen i  

 aktionæroverenskomstens § 14, der skal finde anvendelse ved  

 kursfastsættelsen.
Denne bestemmelse omfatter såvel et samlet  

 salg til en udenforstående som en række tilfælde af interne  

 overdragelser.
Det må efter de af B og F afgivne forklaringer  

 lægges til grund, at et samlet salg var det eneste aktuelle.
Told- og Skatteregionen, der har anvendt bestemmelsen i  

 sit udkast til forhåndsbesked, har fastsat kursen til 800. Der er  

 imidlertid fejl i beregningen, bl.a. med hensyn til ejendomsværdien og  

 goodwill.
Denne kurs kan derfor ikke anvendes, og sagen må derfor i  

 overensstemmelse med sagsøgerens mere subsidiære påstand  

 hjemvises til ligningsmyndighederne til fornyet ansættelse af  

 kursværdien.
 Til støtte for den subsidiære påstand  

 har sagsøgerne anført, at sagsøgerne under alle  

 omstændigheder har et retskrav på at anvende formueskattekursen  

 som aktiernes værdi pr. 19. maj 1993. Dette fremgår af  

 forarbejderne til lov nr. 421 af 25. juni 1993, særligt  

 bemærkningerne til lovforslagets § 15, stk. 3, samt Skatteministerens  

 skrivelse til Folketingets Skatteudvalg af 13. juni 1993, hvori ministeren  

 udtrykkeligt tager stilling til rækkevidden af udtalelsen i  

 bemærkningerne til lovforslagets § 19, stk 3.
Det fremgår sidstanførte sted, at alene hvor  

 formueskattekursen er gjort unaturligt høj, kan formueskattekursen  

 tilsidesættes.
Dette er ikke tilfældet i nærværende  

 sag.
Der henvises endvidere til den pr. 19. maj 1993 gældende praksis,  

 hvorefter formueskattekursen kunne anvendes som handelsværdi f.eks. ved  

 overdragelser mellem interesseforbundne parter, jf.
Ligningsvejledningen  

 1993, afsnit S.F.1.2.3.3., bortset fra ekstreme tilfælde.
 Såfremt retten lægger til grund, at  

 handelsværdien er kurs 210, er afvigelsen mellem formueskattekursen  

 (330) og handelsværdien (kurs 210) ikke ekstrem, hvorfor  

 sagsøgerne efter den dagældende praksis er berettiget til at  

 anvende formueskattekursen som aktiernes værdi pr. 19. maj 1993.
 I Landsretten anførte skattemyndighederne  

 bl.a. følgende:
 Der er ikke grundlag for at tilsidesætte den  

 værdiansættelse, som Ligningsrådet har lagt til grund i sin  

 bindende forhåndsbesked, og som Landsskatteretten har tiltrådt.  

 Værdiansættelsen er med rette foretaget under hensyn til  

 bestemmelserne i selskabets aktionæroverenskomst og  

 vedtægter.
Sagsøgerne har endvidere ikke noget retskrav  

 på, at værdien - som minimum - ansættes til  

 formueskattekurser.
Til støtte for hjemvisningspåstanden har  

 skattemyndighederne anført, at en tilsidesættelse af den  

 omtvistede kurs må udløse et fornyet skøn over  

 kursværdien.
Et sådant skøn skal efter praksis  

 udøves af ligningsmyndigheden og ikke af landsretten.
 Det afgørende ved fastsættelsen af den  

 handelsværdi, som en skattepligtig kan anvende i stedet for  

 anskaffelsessummen ved opgørelsen af fortjeneste eller tab ved en  

 eventuel afståelse af unoterede aktier, er det beløb, som den  

 enkelte skattepligtige aktionær ville kunne have afstået sine  

 aktier for den 19. maj 1993.
Dette følger af ordlyden af  

 Aktieavancebeskatningslovens § 19, stk. 3. Det er således uden  

 betydning, til hvilket beløb selskabet kunne være solgt under  

 ét, og det gør i så henseende ingen forskel, at de 5  

 aktionærer har optrådt samlet i forbindelse med anmodninger om  

 forhåndsbesked.
Udgangspunktet vil være formueskattekursen, men  

 hvis handelsværdien ikke svarer hertil, er det handelsværdien,  

 der er afgørende.
Dette følger af cirkulære nr. 137 af 19. juli  

 1994 om beskatning ved afståelse af aktier.
Det siges heri under pkt.  

 3.3 3. udtrykkeligt, at skattemyndighederne i tilfælde, hvor  

 skattekursen må betragtes som værende så høj, at den  

 ikke svarer til handelsværdien, kan fravige denne kurs.
Der kan endvidere, når skatteyderen er  

 mindretalsaktionær, og der gælder begrænsninger med hensyn  

 til omsætteligheden af dennes minoritetsaktiepost eller andre  

 rettighedsbegrænsninger, som påvirker aktiepostens værdi,  

 ikke ses bort fra disse indskrænkninger.
Værdien i handel og  

 vandel fastsættes på grundlag af en nøje bedømmelse  

 af de konkrete omstændigheder for den enkelte aktionær.
Dette synspunkt støttes af såvel lovens  

 forarbejder, som af retspraksis jf. herved Østre Landsrets domme af  

 15. april 1998 og 23. august 1999, og af administrativ praksis.
De  

 principper, der finder anvendelse ved værdiansættelse i  

 dødsboer og ved beregning af gaveafgift, er ikke relevante ved  

 opgørelse af en aktieavance.
 Dette synspunkt har således også fundet udtryk  

 i Ligningsvejledningen for 1996, hvori det udtrykkeligt fastslås, at  

 unoterede aktier medregnes i formuen til en af Told- og Skattestyrelsen  

 beregnet kurs.
Denne sag vedrører som anført  

 spørgsmålet om at fastsætte kursen på en aktiepost  

 på 20 pct. af aktiekapitalen i selskabet.
Den i  

 aktionæroverenskomsten indeholdte bestemmelse i § 14 er i så  

 henseende uden betydning, idet der ikke fra aktionærernes side var tale  

 om at overdrage aktierne til udenforstående, ligesom salg af hele  

 selskabet ikke kom på tale.
Det er derfor overenskomstens § 15, der er  

 afgørende.
De 5 partnere havde lovet hinanden at holde sammen i 5  

 år, og de havde endvidere en arbejdsforpligtelse i selskabet og var  

 afhængige af den enkeltes arbejdskraft.
Der var således ingen,  

 der havde interesse i, at en enkelt trådte ud.
Forholdet mellem dem minder derfor meget om forholdet  

 mellem interessenter i et interessentskab.
Ingen af aktionærerne havde  

 endvidere interesse i at opnå eneaktionærstatus.
Heraf må  

 nødvendigvis følge, at køberkredsen var yderst  

 begrænset, idet det var udelukket at afstå aktier til personer,  

 der ikke kunne leve op til de krav, der stilledes til den enkelte, ligesom  

 aktionærerne i henhold til overenskomstens §§ 2 og 4 havde vetoret.
Ifølge de klausuler, der er indeholdt i  

 aktionæroverenskomstens § 15 ville en aktionær således  

 være bundet af forkøbsretten for de øvrige til den i  

 klausulen fastsatte kurs.
Der kan ikke være tvivl om, at de  

 øvrige aktionærer i givet fald ville udnytte den fordel, som  

 klausulen indebærer for dem, og ingen aktionær ville derfor reelt  

 have mulighed for at opnå en højere pris end den i klausulen  

 fastsatte, hvis vedkommende ønskede at sælge sin aktiepost den  

 19. maj 1993.
 Landsrettens flertal fandt, at et eksternt samlet  

 salg var eneste aktuelle mulighed, og at sagsøgerne derfor kunne have  

 solgt aktierne til en kurs, der væsentligt oversteg 210.
 Landsretten fandt ikke at kunne tage selskabets påstand, der  

 støttedes på skønsmandens vurdering, til følge,  

 allerede som følge af, at der ved kursfastsættelsen var bortset  

 fra klausulen i aktionæroverenskomstens § 14. Kursen måtte  

 fastsættes med udgangspunkt i aktionæroverenskomstens § 14.
 Landsrettens hjemviste herefter sagen til  

 skattemyndighederne til et fornyet skøn, hvori bl.a. skulle  

 indgå kursen ved det realiserede salg, skattekursen og de vurderinger,  

 der var foretaget til brug for sagen.
 Ligningsrådet udtalte følgende:
 Fastlæggelsen af aktiernes handelsværdi den  

 19. maj 1993 må tage udgangspunkt i Højesterets dom af 27. juni  

 2000.
 Højesteret udtalte i præmisserne til dommen,  

 at "aktiernes handelsværdi" i § 19, stk. 3 i lov nr. 421 af 25. juni  

 1993, må forstås som handelsværdien af den enkelte  

 aktionærs aktier den 19. maj 1993.
 Højesteret bemærkede, at handelsværdien  

 kan være påvirket af begrænsninger i aktiernes  

 omsættelighed i henhold til aktionæroverenskomst eller  

 vedtægter.
Afgørelsen af, hvilken betydning  

 omsættelighedsbegrænsninger skal have ved ansættelsen af  

 handelsværdien efter § 19, stk. 3, beror ifølge  

 Højesteret på en konkret vurdering.
Højesteret  

 understregede i præmisserne, at værdiansættelsen skal ske  

 uden sigte på en bestemt af flere mulige afståelsessituationer,  

 og at mulighederne for den enkelte aktionærs salg til en højere  

 kurs, herunder ved et samlet salg af alle aktionærers aktier, kan  

 indgå i vurderingen, medmindre sådanne muligheder måtte  

 anses for urealistiske.
 Når det for den enkelte aktionær ikke var  

 urealistisk at påregne, at aktierne eventuelt senere ville kunne  

 afstås uden begrænsninger, skal der ifølge  

 Højesteret ikke ses bort fra eventuelle merværdier i selskabet.  

 Fastsættelsen af handelsværdien indebærer herefter et  

 skøn, herunder et skøn over indtjeningsevnen, som skal  

 udøves af ligningsmyndighederne.
 Højesteret gør det således klart, at  

 hidtidig praksis for værdiansættelse af aktier med  

 omsættelighedsbegrænsninger pr. 19. maj 1993 ikke længere  

 kan opretholdes.
 Højesteretsdommen slår fast, at  

 handelsværdien ikke nødvendigvis er den opnåelige  

 salgspris af en minoritetsaktiepost den 19. maj 1993. Handelsværdien  

 må vurderes mere nuanceret.
 Den mere nuancerede bedømmelse består i, at  

 der også skal tages hensyn til de mulige salgspriser ved  

 afståelse af aktierne på senere tidspunkter, når blot  

 sådanne afståelser dog ikke fremstod som urealistiske muligheder  

 den 19. maj 1993.
 Der er ikke tale om en enten-eller situation, men derimod  

 en helhedsbedømmelse af de konkrete forhold.
 Der må foretages en vurdering af mulighederne for  

 afståelse til andre priser, og denne vurdering skal foretages på  

 baggrund af alle oplysninger og realistiske forventninger til selskabets  

 fremtid samt bestemmelserne om omsættelighedsbegrænsninger i  

 vedtægter og aktionæroverenskomst.
Henset til de konkrete forhandlinger forud for den 19. maj  

 1993 om salg af selskabet, måtte en samlet afståelse af aktierne  

 anses for en meget realistisk mulighed for den enkelte aktionær.
De  

 realistiske forventninger til denne afståelsesmulighed bevirkede  

 således, at handelsværdien af en minoritetsaktiepost i selskabet  

 kun i ringe grad var påvirket af  

 omsættelighedsbegrænsningerne, da disse ville være uden  

 betydning ved en samlet afståelse.
 Handelsværdien af en minoritetsaktiepost i selskabet  

 var derfor meget tæt på den kurs, som aktionærerne den 19.  

 maj 1993 ville få for deres aktieposter ved en samlet afståelse.  

 Denne kurs er ved syn og skøn vurderet til 1.200.
 På denne baggrund finder Ligningsrådet, at  

 handelsværdien af en minoritetsaktiepost i selskabet den 19. maj 1993  

 var kurs 1.100.
