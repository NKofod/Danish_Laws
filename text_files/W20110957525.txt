Ophævelse af påbud om brug af arbejdsmiljørådgiver - Problemet var løst tidligere ved brug af faldsikringsudstyr Resumé Arbejdstilsynet konstaterede, at ansatte fra en virksomhed arbejdede på et fladt tag i 7 meters højde, hvor der ikke var opstillet rækværksstillads.
De ansatte oplyste, at bygningsmuren havde en højde på 0,5 m, og at alt arbejde uden sele foregik mere end 2 m fra kanten.
En af medarbejderne anvendte line.
Virksomheden oplyste, at det nødvendige sikkerhedsudstyr var til stede på byggepladsen.
 Arbejdstilsynet afgav påbud om at sikre arbejdet på taget og påbud om at bruge autoriseret arbejdsmiljørådgiver til at bistå virksomheden med at forebygge, at overtrædelsen gentager sig.
 Det fremgår af § 6, i bekendtgørelsen om brug af autoriserede arbejdsmiljørådgivere, at arbejdsgiveren skal have påbud om brug af autoriseret arbejdsmiljørådgiver, når Arbejdstilsynet afgiver afgørelse om overtrædelser af arbejdsmiljølovgivningen vedrørende et komplekst og alvorligt arbejdsmiljøproblem, der indebærer risiko for sikkerhed og sundhed.
 Efter samme regel skal der dog ikke afgives påbud om brug af autoriseret arbejdsmiljørådgiver, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Arbejdsmiljøklagenævnet ophævede Arbejdstilsynets påbud om, at virksomheden skulle bruge arbejdsmiljørådgiver, idet 6 af nævnets 11 stemmeberettigede medlemmer fandt, at virksomheden havde løst et identisk arbejdsmiljøproblem på samme arbejdssted, og løsningen umiddelbart kan overføres.
 Flertallet lagde desuden vægt på, at Arbejdstilsynet ikke har forholdt sig til, om det af virksomheden oplyste nødvendige sikkerhedsudstyr havde været anvendt til løsning af et identisk arbejdsmiljøproblem på stedet, og om det faldsikringsudstyr, som var til stede og faktisk blev anvendt af en af de ansatte, var en løsning, som umiddelbart kunne overføres til løsning af det konkrete arbejdsmiljøproblem.
 Et mindretal på 5 af nævnets medlemmer fandt ikke, at der er grundlag for at fravige kravet om brug af autoriseret arbejdsmiljørådgiver, da det i forhold til påbuddets indhold og arbejdsmiljøproblemets karakter, ikke ses, at virksomheden har løst et identisk arbejdsmiljøproblem på samme arbejdssted, og at løsningen i øvrigt ikke alene er brug af faldsikringsudstyr.
[Adressat udeladt] Arbejdsmiljøklagenævnet har på møde den 27. september 2011 behandlet [Navn udeladt]s klage over Arbejdstilsynets afgørelse af 13. august 2010 med påbud om at bruge autoriseret arbejdsmiljørådgiver til at bistå sig med at forebygge, at overtrædelsen om nedstyrtningsfare den 12. august 2010 på byggepladsen [Navn udeladt], og som Arbejdstilsynet afgav strakspåbud om at sikre, gentager sig.
A F G Ø R E L S E Arbejdsmiljøklagenævnet ophæver Arbejdstilsynets påbud om, at [Navn udeladt] skal bruge autoriseret arbejdsmiljørådgiver til at bistå sig med at forebygge, at overtrædelsen vedrørende nedstyrtningsfare gentager sig Det betyder, at virksomheden ikke skal efterkomme Arbejdstilsynets påbud om brug af autoriseret arbejdsmiljørådgiver.
B E G R U N D E L S E Et flertal af nævnets medlemmer finder, at virksomheden inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Flertallet lægger vægt på, at ansatte fra virksomheden arbejdede på et fladt tag i 7 meters højde uden sikkerhedsforanstaltninger, men at en af virksomhedens ansatte anvendte line, og at virksomheden i øvrigt har oplyst, at det nødvendige sikkerhedsudstyr var til stede på pladsen.
Flertallet lægger i den forbindelse vægt på, at Arbejdstilsynet ikke har forholdt sig til, om det af virksomheden oplyste nødvendige sikkerhedsudstyr ikke har været anvendt til løsning af et identisk arbejdsmiljøproblem på stedet.
Endvidere at det faldsikringsudstyr, som faktisk blev anvendt, ikke var en løsning, som umiddelbart kunne overføres til løsning af arbejdsmiljøproblemet.
Flertallet lægger til grund, at Arbejdstilsynet den 12. august 2010 under besøget på byggepladsen [Navn udeladt] i [Navn udeladt] konstaterede, at virksomhedens ansatte arbejdede på et fladt tag i 7 meters højde, og der ikke var opstillet rækværksstillads.
De ansatte oplyste, at bygningsmuren havde en højde på 0,5 m, og at alt arbejde uden sele foregik mere end 2 m fra kanten.
 Virksomheden fik på denne baggrund påbud om at sikre arbejdet på taget, samt om at bruge autoriseret arbejdsmiljørådgiver til at bistå sig med at forebygge at overtrædelsen gentager sig.
 Det fremgår af reglerne om brug af autoriserede arbejdsmiljørådgivere, at arbejdsgiveren skal have påbud om brug af autoriseret arbejdsmiljørådgiver, når Arbejdstilsynet afgiver afgørelse om overtrædelser af arbejdsmiljølovgivningen vedrørende et komplekst og alvorligt arbejdsmiljøproblem, der indebærer risiko for sikkerhed og sundhed.
 Der skal dog ikke afgives påbud om brug af autoriseret arbejdsmiljørådgiver, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Flertallet finder på denne baggrund, at undtagelsen i reglerne om rådgiverpåbud finder anvendelse, således at [Navn udeladt] ikke skal bruge autoriseret arbejdsmiljørådgiver til at bistå med at forebygge, at overtrædelsen vedrørende nedstyrtningsfare gentager sig.
 Arbejdsmiljøklagenævnets afgørelse er truffet af et flertal på 6 af nævnets 11 stemmeberettigede medlemmer.
R E G L E R Ved afgørelsen er der anvendt disse regler:
 Om Arbejdstilsynets hjemmel til at give påbud om brug af autoriseret arbejdsmiljørådgiver:
  § 77a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer der følger af lov nr. 175 af 27. februar 2007 og lov nr. 1395 af 27. december 2008.
 Om brug af autoriseret arbejdsmiljørådgiver:
  § 6, § 23, §§ 37-38, §§ 42-45 og § 49, stk. 1, 2, 4 og 6, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
M I N D R E T A L S U D T A L E L S E Et mindretal på 5 medlemmer finder ikke, at der er grundlag for at fravige kravet om brug af autoriseret arbejdsmiljørådgiver, da det i forhold til påbuddets indhold og arbejdsmiljøproblemets karakter, ikke ses, at virksomheden har løst et identisk arbejdsmiljøproblem på samme arbejdssted, og at løsningen i øvrigt ikke alene er brug af faldsikringsudstyr.
På klagenævnets vegne [Navn udeladt] Kopi til [Navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007, lov nr. 1395 af 27. december 2008 og lov nr. 482 af 12. juni 2009 Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det fysiske område § 23. Nedstyrtningsfare eller fare for sammenstyrtning ved arbejde på tage og konstruktioner samt i bygninger.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
1) hvordan rådgivningspåbuddet og den eller de afgørelser, der førte til rådgivningspåbuddet, er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, 3) hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og 4) resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
