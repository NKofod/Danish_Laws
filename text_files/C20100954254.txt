Bilag 1 Skrivelse om revision af bekendtgørelse om magtanvendelse over for børn og unge, der er anbragt uden for hjemmet (Samtlige kommuner, regioner m.fl.) Bekendtgørelsen om magtanvendelse over for børn og unge, der er anbragt uden for hjemmet er blevet revideret som konsekvens af følgende lovændringer:
  Lov nr. 551 af 26. maj 2010 om ændring af lov om social service og lov om rettens pleje (Styrkelse af indsatsen over for kriminalitetstruede børn og unge).
  Lov nr. 627 af 11. juni 2010 om ændring af lov om ændring af lov om social service (Skærpelse af reaktionsmulighederne over for kriminalitetstruede børn og unge).
  Lov nr. 711 af 25. juni 2010 om ændring af lov om ændring af straffeloven, retsplejeloven og lov om erstatning fra staten til ofre for forbrydelser (Ungdomskriminalitet).
 Revisionen omfatter følgende ændringer:
1. Kommunerne får mulighed for at etablere delvist lukkede døgninstitutioner målrettet 12-17-årige børn unge, hvor der i perioder kan ske tilbageholdelse i form af aflåsning af yderdøre og fysisk fastholdelse.
Private opholdssteder kan ikke godkendes som delvist lukket døgninstitution.
Børn og unge-udvalget træffer afgørelse om anbringelse på en delvist lukket døgninstitution, mens kommunalbestyrelsen træffer afgørelse om rammer og vilkår for anbringelsen.
2. Børn og unge-udvalget kan træffe afgørelse om, at børn og unge på ikke sikrede døgninstitutioner, herunder delvist lukkede døgninstitutioner og opholdssteder kan tilbageholdes i op til 14 dage i starten af en anbringelse.
Kommunalbestyrelsen træffer afgørelse om, hvor mange dage tilbageholdelsen skal vare inden for de første 14 dage.
 3. Der gives mulighed for, at der på ikke sikrede døgninstitutioner, delvist lukkede døgninstitutioner og opholdssteder kan foretages undersøgelse af personer og opholdsrum.
 4. Der gives mulighed for, at også opholdssteder kan foretage kontrol med brevveksling, telefonsamtaler og anden kommunikation, hvis børn og unge-udvalget har truffet afgørelse om dette.
 5. Børn og unge på sikrede afdelinger skal tilbydes en psykiatrisk screening.
 6. Lempelse af kriterierne for at anbringe børn og unge på sikrede afdelinger af sociale årsager.
 7. Længstetiden for, hvor længe børn og unge kan være anbragt på sikrede afdelinger af sociale årsager, udvides fra 2 til 3 måneder og den samlede tid udvides fra 6 til 9 måneder.
 8. Kommunerne skal betale en fast takst for unge, der er varetægtsfængslede eller afsoner en dom og opholder sig på sikrede afdelinger eller i Kriminalforsorgens regi.
 Herudover er der, som led i nedsættelsen af den kriminelle lavalder fra 15 til 14 år, foretaget konsekvensændringer i relevante paragraffer samt foretaget mindre redaktionelle ændringer.
Socialministeriet, den 29. september 2010 Lars Møller Christiansen Bilag 1 Bekendtgørelse om magtanvendelse over for børn og unge, der er anbragt uden for hjemmet Bilag 1 indeholder bekendtgørelse nr. 1093 af 21. september 2010 om magtanvendelse over for børn og unge, der er anbragt uden for hjemmet.
Bekendtgørelsen udelades her, da den har været offentliggjort i Lovtidende og findes i retsinformation.
