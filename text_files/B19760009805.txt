 I henhold til § 12 og § 16 i lov nr. 318 af 13. juni 1973 om sterilisation  

 og kastration, som ændret ved § 4 i lov nr. 254 af 12. juni 1975 om ændring  

 af forskellige lovbestemmelser om mødrehjælpens virksomhed, fastsættes:
 Anmodning om sterilisation.
 § 1.  Anmodning om sterilisation indgives til en læge  

 eller et amtskommunalt socialcenter (i København magistraten og på  

 Frederiksberg det sociale udvalg) af den, på hvem indgrebet skal foretages.  

 Anmodningen skal indeholde oplysning om ansøgerens navn, personnummer og  

 bopæl.
 Stk. 2.  Anmodning fra personer, der er omfattet af  

 lovens § 6, stk. 2, eller § 7, og som opholder sig på eller er under tilsyn  

 fra et statshospital, eller som modtager hjælp i henhold til lovgivningen om  

 forsorgen for åndsvage eller andre særligt svagt begavede, indgives dog til  

 vedkommende overlæge (institutionsleder).
 Stk. 3.  Anmodningen skal underskrives af ansøgeren.
§ 2.  Er den, på hvem indgrebet skal foretages, på  

 grund af sindssygdom, åndsvaghed eller af anden grund varigt eller for  

 længere tid ude af stand til at forstå betydningen af indgrebet, fremsættes  

 anmodningen af en særligt beskikket værge.
Har ansøgeren en fast værge, kan  

 denne beskikkes, hvis det findes hensigtsmæssigt.
Værgebeskikkelse sker efter  

 de almindelige regler herom, og der skal fortrinsvis søges beskikket en  

 person, som ved slægtskab, svogerskab eller venskab er nært knyttet til  

 ansøgeren.
 Stk. 2.  Anmodningen skal underskrives af værgen.
§ 3.  I tilfælde, hvor anmodningen skal tiltrædes af  

 forældremyndighedens indehaver eller værgen, jfr. lovens § 7, skal  

 tiltrædelsen være skriftlig.
Ansøgerens faste værge, men ikke en  

 tilsynsværge, kan tiltræde ansøgningen uden særlig beskikkelse.
Har ansøgeren  

 ingen fast værge, eller taler særlige omstændigheder imod, at denne tiltræder  

 ansøgningen, beskikkes en særlig værge efter § 2, stk. 1, 3. pkt.
 Vejledning.
§ 4.  Inden indgrebet foretages, skal den læge, der  

 foretager vejledningen efter lovens § 9, stk. 3, og den, på hvem indgrebet  

 skal foretages, ved deres underskrift bekræfte, at vejledningen har fundet  

 sted.
Det samme gælder den, der skal fremsætte anmodningen efter lovens § 6,  

 stk. 2, eller tiltræde anmodningen efter lovens § 7.
 Klage over afslag.
 § 5.  Klage over samrådets afgørelse kan indgives  

 mundtligt eller skriftligt til socialcentret (magistraten eller det sociale  

 udvalg).
 Anmodning om kastration.
 § 6.  Anmodning om kastration indgives til  

 justitsministeriet. § 1, stk. 3, og §§ 2-4 finder tilsvarende anvendelse.
 Ikrafttrædelsesbestemmelser m.v.
 § 7.  Bekendtgørelsen træder i kraft den 1. april  

 1976.
 Stk. 2.  Behandlingen af sager, som ikke er  

 færdigbehandlede af mødrehjælpsinstitutionerne ved bekendtgørelsens  

 ikrafttræden, tilendebringes af de amtskommunale socialcentre (magistraten  

 eller det sociale udvalg).
 Stk. 3.  Justitsministeriets bekendtgørelse nr. 342 af  

 21. juni 1973 om sterilisation og kastration ophæves.
 Justitsministeriet, den 12. marts 1976.
 Orla Møller.
/K.
Hjorth.
