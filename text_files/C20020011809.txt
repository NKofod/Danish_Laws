 Cirkulære om morarente ved forsinket  

 betaling af løn, pension mv.
(Til samtlige ministerier mv.) Opmærksomheden henledes på, at renteloven er ændret  

 således, at morarenten for krav, der forfalder den 1. august 2002 eller  

 senere, svarer til den af Nationalbanken fastsatte udlånsrente pr.  

 henholdsvis 1. januar og 1. juli det pågældende år med et  

 tillæg på 7 pct., jf. § 5, stk. 1, i Lbkg. nr. 743 af  

 4. september 2002 om renter ved forsinket betaling m.v.
 For krav, der er forfaldet før dette tidspunkt,  

 svarer morarenten fortsat til diskontoen med et tillæg, der fra 1.  

 januar 1991 udgør 5 pct.
 Nationalbankens rentesatser findes på bankens  

 hjemmeside (www.Nationalbanken.dk).
 Ministerier og styrelser anmodes som hidtil om at  

 følge rentelovens regler om rente af pengekrav på formuerettens  

 område ved forsinket betaling af ydelser, der udspringer af  

 ansættelsesforhold i staten, folkekirken mv., således at der ydes  

 morarente ved forsinket betaling af løn, pension mv. til såvel  

 tjenestemænd som overenskomstansatte og personer ansat på andre  

 vilkår.
 Der henvises i øvrigt til Personaleadministrativ  

 Vejledning, kap. 45.
 Cirkulæret har virkning fra 1. august 2002. Samtidig  

 ophæves Finansministeriets cirkulære nr. 107 af 29. juni 1981 om  

 morarente ved forsinket betaling eller tilbagebetaling af løn, pension  

 mv.
