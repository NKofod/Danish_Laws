 1. Forsvarsministeriet fastsætter herved følgende  

 bestemmelser for virksomheden ved Forsvarets Forskningstjeneste, der  

 etableres den 1.november 1970, og ved Forsvarets Forskningsråd:
I.
BESTEMMELSER FOR FORSVARETS FORSKNINGSTJENESTE.
A.
FORMÅL.
 Forsvarets Forskningstjeneste bistår forsvarets myndigheder og  

 institutioner m.fl. ved løsning af problemer af forskningsmæssig karakter og  

 varetager forsvarets interesser i nationalt og internationalt  

 forskningsarbejde.
B.
ORGANISATION.
 1. Forsvarets Forskningstjeneste er underlagt  

 Forsvarskommandoen.
2. Chefen for tjenesten ansættes af  

 Forsvarsministeren.
Ansættelsen er åremålsbestemt, idet genansættelse kan  

 finde sted.
C.
VIRKSOMHED.
 1. Forsvarets Forskningstjeneste varetager forsvarets  

 interesser i nationalt såvel som internationalt samarbejde med andre  

 forskningsinstitutioner m.fl.
 Tjenesten yder forsvarets myndigheder og institutioner m.fl. bistand ved  

 løsningen af problemer af forskningsmæssig karakter, herunder blandt andet  

 ved løsning af analytiske opgaver af operativ og teknisk karakter.
 Tjenesten kan med Forsvarskommandoens bemyndigelse påtage sig  

 forskningsopgaver for institutioner, virksomheder m.v. uden for forsvaret,  

 hvortil tjenesten må anses for særligt egnet.
 Tjenesten skal koordinere væsentlige forsknings- og udviklingsaktiviteter  

 ved forsvarets myndigheder og institutioner m.fl.
 Ved tjenesten indsamles, registreres, bearbejdes og videregives sådanne  

 forskningsdata og forskningsresultater, som skønnes af betydning.
 2. I forbindelse med planlægning og gennemførelse af  

 forskningsopgaver for forsvaret kan tjenesten deltage i udvalgsarbejde eller  

 oprette kontaktgrupper for at tilsikre det nødvendige samarbejde om  

 opgavernes løsning.
 Tjenesten bør, såfremt det skønnes hensigtsmæssigt, lade arbejdsopgaver  

 udføre ved andre forskningsinstitutioner o.lign.
 3. Forsvarets myndigheder m.fl. kan løbende fremsætte  

 forslag om optagelse af forskningsopgaver på tjenestens arbejdsprogram.  

 Myndigheden kan rådføre sig med tjenesten, inden fremsættelse finder sted.  

 Forslagene fremsendes til tjenesten gennem Forsvarskommandoen, der tilføjer  

 forslagene en prioritering.
Forskningstjenesten udarbejder årligt forslag til arbejdsprogram for et  

 kortere åremål.
Forslaget forelægges Forsvarets Forskningsråd og fremsendes  

 til Forsvarskommandoen til godkendelse.
 Årlig beretning om tjenestens virksomhed fremsendes af tjenesten til  

 Forsvarsministeriet gennem Forsvarskommandoen og via Forsvarets  

 Forskningsråd.
 4. Tjenesten varetager de administrative forretninger  

 for Forsvarets Forskningsråd, herunder sekretariats- og regnskabsvirksomhed.
 De ved tjenesten opnåede forskningsresultater og frembragte værker  

 tilhører forsvaret og kan kun offentliggøres, udnyttes, patentanmeldes eller  

 videregives uden for forsvaret med tjenestens samtykke.
II.
BESTEMMELSER FOR FORSVARETS FORSKNINGSRÅD.
A.
FORMÅL.
 Forsvarets Forskningsråd er rådgivende for Forsvarsministeriet,  

 Forsvarskommandoen og Forsvarets Forskningstjeneste på det videnskabelige og  

 forskningsmæssige område.
B.
ORGANISATION.
 Forsvarets Forskningsråd henhører under Forsvarsministeriet og  

 sammensættes af repræsentanter for teknisk-videnskabelige områder af særlig  

 betydning for forsvaret samt af repræsentanter for forsvaret.
Rådets formand og øvrige medlemmer udpeges af Forsvarsministeren efter  

 indstilling fra rådet, for militære medlemmers vedkommende dog efter  

 indstilling fra Forsvarskommandoen.
Udpegningen gælder normalt for en periode  

 af 3 år, idet genudpegning kan finde sted.
C.
VIRKSOMHED.
 1. Forsvarets Forskningsråd skal virke til fremme af  

 samarbejdet mellem den militære og den civile forskning og herunder formidle  

 støtte fra civile forskningsorganer til forsvarets forskningsvirksomhed.
 Rådet skal have indseende med den forskningsmæssige virksomhed i forsvaret  

 og i tilslutning hertil støtte og vejlede Forsvarets Forskningstjeneste med  

 henblik på udnyttelse af den i øvrigt i landet stedfindende  

 forskningsvirksomhed.
 2. Rådet kan til støtte for sin virksomhed søge  

 bistand hos civile og militære myndigheder.
 3. Emner af forskningsmæssig karakter kan forelægges  

 rådet til udtalelse, ligesom rådet selv kan tage initiativ på  

 forskningsmæssige områder, der skønnes af betydning for forsvaret.
Forsvarets Forskningstjenestes forslag til arbejdsprogram forelægges rådet  

 med henblik på en faglig vurdering af forskningsvirksomheden.
Endvidere  

 fremsendes tjenestens årsberetning til Forsvarsministeriet gennem Forsvarets  

 Forskningsråd.
4. Rådet fastsætter selv sin forretningsorden.
Chefen  

 for Forsvarets Forskningstjeneste deltager normalt i rådets møder.
 Fornøden sekretærbistand, kontorhjælp m.v. stilles til disposition for  

 rådet af Forsvarets Forskningstjeneste.
 Rådet er underkastet de for forsvaret gældende sikkerhedsbestemmelser.
2. KFF B. 22-1956, B. 10-1960, pkt. 4., og B. 21-1967,  

 pkt. 2.b., sættes herved ud af kraft.
