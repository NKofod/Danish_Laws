Lov om Forholdene ved Kolindsund.*) Vi Christian den Tiende, af Guds Naade Konge til  

 Danmark og Island, de Venders og Goters, Hertug til Slesvig, Holsten,  

 Stormarn, Ditmarsken, Lauenborg og Oldenborg, Gøre vitterligt: Rigsdagen har vedtaget og  

 Vi ved Vort Samtykke stadfæstet følgende Lov:
 § 1.
 Til Gennemførelse af en Udvidelse, Fornyelse og  

 Hovedistandsættelse af de under Kolindsund Lodsejerlag hørende  

 Pumpeanlæg, Diger og Kanaler m. v., overensstemmende med den i  

 Kommissionsbetænkningen af 28. Oktober 1933, Bilag 2, angivne Plan, er  

 Landbrugsministeren bemyndiget til af det ved Lov Nr. 106 af 31. Marts 1933  

 bevilgede Beløb at stille 450 000 Kr. til Raadighed for Ejerlaget som  

 Laan og Tilskud overensstemmende med Reglerne i nævnte Lovs § 7, dog at  

 den i nærværende Lovs § 3 omhandlede Kommission træder i  

 Kommunens Sted.
 § 2.
 Forpligtede til Deltagelse i Udgifterne ved de i § 1  

 omhandlede Foranstaltninger samt i de efter Fuldførelsen deraf  

 fremkomne samlede Drifts- og Amortiseringsudgifter m. v. er ikke blot de  

 hidtil under Ejerlaget hørende Lodder, men ogsaa de øvrige  

 Lodder, der er interesserede i Tørholdelsen, men som hidtil ved  

 særlige Overenskomster har været fritaget for at yde Bidrag.  

 Disse hidtil afgiftsfrie Lodder deltager dog kun i Nyanlæggene og i de  

 kommende Driftsudgifter m. v. i Forhold til den Interesse, de har i den  

 Forøgelse af henholdsvis Anlægs- og Driftsudgifter, som  

 foraarsages af, at Afvandingsvilkaarene forbedres i Forhold til de  

 Afvandingsvilkaar, der var forudsat for Afvandingsanlægget paa det  

 Tidspunkt, da Overenskomsterne med Ejerne af de hidtil afgiftsfrie Lodder  

 blev indgaaet.
 § 3.
 Efter Bestemmelserne i Lov Nr. 106 af 31. Marts 1933 § 7,  

 Stk. 3, nedsættes der en Kommission, der skal træffe Bestemmelse  

 om Gennemførelse af de i § 1 omhandlede Foranstaltninger og om  

 Lodsejerlagets Organisation som Pumpelag i Henhold til Lov Nr. 347 af 2. Juni  

 1917.
 Kommissionen foretager ny Partsfordeling saavel for de  

 hidtil bidragydende som for de hidtil bidragsfrie Lodder og fastsætter  

 det Forhold, hvorefter de sidstnævnte Lodder skal bidrage dels med  

 Hensyn til Forrentningen og Tilbagebetalingen af det i § 1 omhandlede Laan,  

 jfr. § 2, dels med Hensyn til de øvrige i § 2 hjemlede  

 Forpligtelser.
 Anlæggets Gennemførelse forestaas i  

 øvrigt af Lodsejerlagets Bestyrelse under Ansvar over for  

 Kommissionen.
 Naar Anlægget er fuldført og Pumpelaget  

 traadt i Virksomhed, ophæves og aflyses den paa de til  

 Tørholdelsen af Kolindsund bidragspligtige Ejendomme tinglyste  

 Deklaration af 18. Januar 1887 og de for Kolindsund Lodsejerlag vedtagne Love  

 af 4. April 1921.
 § 4.
 De i § 3 omhandlede Partsfordelinger kan indankes for en  

 Overlandvæsenskommission.
 Med Hensyn til Sagens Indankning for  

 Overlandsvæsenskommissionen og dens Behandling for samme forholdes i  

 Overensstemmelse med Reglerne i Loven af 30. December 1858.
 § 5.
 For Bidrag til Tørholdelsen haves Udpantningsret og  

 Fortrinsret forud for Ejendomsskatter, og Bidragene indkræves sammen  

 med disse i Overensstemmelse med § 4 i Lov Nr. 347 af 2. Juni 1917.
 § 6.
 Bortset fra Skatter til Stat og Kommune samt Pumpeafgiften  

 kan der for Tiden indtil Udgangen af Aaret 1936 ikke gøres Arrest,  

 Udlæg eller Udpantning i eller afholdes Tvangsauktion over de under  

 Lodsejerlaget hørende Ejendomme, lige saa lidt som disse Ejendomme i  

 det nævnte Tidsrum kan inddrages under ejerens Konkursbo.
 Denne Bestemmelse kommer dog ikke til Anvendelse med  

 Hensyn til de under Lodsejerlaget hørende Parceller, der er pantsat  

 sammen med Ejendomme, der ikke henhører under Lodsejerlaget.
 § 7.
 Den Lov træder straks i kraft.
 Hvorefter alle vedkommende sig have at rette.
*) Udfærdiget gennem Landbrugsministeriet,. Se  

 Rigsdagstidende for 1933-34: Folket.
Tid.
Sp. 2606, 2667, 4763, 4820; Landst.  

 Tid.
Sp. 1115, 1161, 1203; Till.
A.
Sp. 3073; Till.
B.
Sp. 1377; Till.
C.
Sp.  

 1133, 1249.
