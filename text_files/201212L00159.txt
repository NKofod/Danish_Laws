Fremsat den 27. februar 2013 af social- og integrationsministeren (Karen Hækkerup) Forslag til Lov om ændring af lov om Udbetaling Danmark, lov om social pension, lov om højeste, mellemste, forhøjet almindelig og almindelig førtidspension m.v. og forskellige andre love (Overførsel af Pensionsstyrelsens opgaver til Udbetaling Danmark) Social- og Integrationsministeriet § 1 I lov nr. 324 af 11. april 2012 om Udbetaling Danmark foretages følgende ændringer:
 1. I § 1, stk. 1, indsættes som nr. 9, 10 og 11:
 »9) Repatrieringsloven.
 10) Lov om aktiv socialpolitik.
11) Lov om retssikkerhed og administration på det sociale område.« 2. I § 13, stk. 1, indsættes efter »borgere«: »samt virksomheder«.
 3. I § 13, stk. 2, indsættes efter »borgere«: »og virksomheder«.
 4. § 25, stk. 1, 2. pkt., ophæves og i stedet indsættes:
»Bidragene skal kunne afholdes inden for bevillingen til opgaven på finansloven for det år, som bidragene skal dække.
Bestyrelsen for Udbetaling Danmark fastsætter størrelsen af bidragene.« 5. § 25, stk. 2, ophæves.
 Stk. 3-5 bliver herefter stk. 2-4.
 6. § 25, stk. 3, der bliver stk. 2, affattes således:
»Stk. 2. Udbetaling Danmark meddeler til det enkelte ressortministerium, der har overført statslige opgaver til Udbetaling Danmark, et skøn over det kommende års administrationsbidrag senest den 1. august.
Når det kommende års finanslov er vedtaget, fastsætter bestyrelsen for Udbetaling Danmark endeligt administrationsbidraget.« 7. I § 25, stk. 5, der bliver stk. 4, ændres »jf. stk. 1-4« til: »jf. stk. 1-3«.
 8. § 25, stk. 5, 2. pkt., der bliver § 25, stk. 4, 2. pkt., ophæves.
 9. I § 32, stk. 2, ændres »75 mio. kr.« til: »80 mio. kr.«.
 10. I § 32, stk. 2, indsættes som 3. pkt.:
»Lånet skal afvikles hurtigst muligt og senest i løbet af de to efterfølgende budgetår ved optagelse af lån til varetagelse af kommunale opgaver og senest i løbet af det efterfølgende budgetår ved optagelse af lån til varetagelse af statslige opgaver.« § 2 I lov nr. 1594 af 22. december 2010 om etablering af den selvejende institution Udbetaling Danmark, som ændret ved lov nr. 324 af 11. april 2012 og § 8 i lov nr. 326 af 11. april 2012, foretages følgende ændringer:
 1. I § 8, stk. 1, indsættes efter »Arbejdsmarkedets Tillægspension overtager ved overførsel af opgaverne, jf. § 2,«: »i perioden den 1. oktober 2012-1. marts 2013,«.
 2. Efter § 10 indsættes før Kapitel 6:
»§ 10 a.
Arbejdsmarkedets Tillægspension overtager fra tidspunktet for overflytningen af opgaver fra Pensionsstyrelsen til Udbetaling Danmark alle medarbejdere, der er ansat i Pensionsstyrelsen eller med tjenestested i Pensionsstyrelsen i henhold til kollektiv overenskomst, bestemmelser om løn- og arbejdsforhold, der er fastsat eller godkendt af offentlig myndighed, eller som er ansat efter individuel aftale, jf. dog stk. 2. Lov om lønmodtageres retstilling ved virksomhedsoverdragelse finder tilsvarende anvendelse ved overdragelse af personalet.
 Stk. 2. Medarbejdere, der overvejende er beskæftiget med opgaver, der forbliver statslige, er ikke omfattet af stk. 1.
 Stk. 3. Tjenestemænd, som er ansat i Pensionsstyrelsen eller med tjenestested i Pensionsstyrelsen, bevarer fra tidspunktet for overflytningen af opgaverne deres tjenestemandsansættelse i staten på vilkår, der svarer til de hidtidige vilkår og er forpligtet til at gøre tjeneste i Arbejdsmarkedets Tillægspension.
Kapitel 5 a Håndtering af aktiver ved overflytning af myndighedsopgaver fra Social- og Integrationsministeriet § 10 b.
Social- og integrationsministeren kan i forbindelse med overdragelse af opgaver fra staten til Udbetaling Danmark bestemme, at staten beholder ejerskabet til aktiver, der er knyttet til administration af de opgaver, der overflyttes fra Pensionsstyrelsen til Udbetaling Danmark.
Træffer ministeren beslutning om at beholde ejerskabet til aktiverne, skal Arbejdsmarkedets Tillægspension leje aktiverne, indtil aktiverne er endeligt afskrevne.
Lejen svarer til afdragsprofilen for de erhvervede aktiver.
Når aktiverne er endeligt afskrevne, kan ministeren og Arbejdsmarkedets Tillægspension aftale, at aktiverne overdrages til Arbejdsmarkedets Tillægspension.« § 3 I lov om social pension, jf. lovbekendtgørelse nr. 783 af 9. juli 2012, som ændret ved lov nr. 1386 af 28. december 2011, § 1 i lov nr. 326 af 11. april 2012, § 7 i lov nr. 928 af 18. september 2012, lov nr. 1380 af 23. december 2012 og lovforslag nr.
L 103 (Frivillig overgang til førtidspension efter lov om social pension), foretages følgende ændringer:
 1. I § 3, stk. 4, ændres »direktøren for Pensionsstyrelsen« til: »Udbetaling Danmark«.
 2. I § 46 b, 2. pkt., ændres »Pensionsstyrelsen« til: »Udbetaling Danmark«.
 3. § 62, stk. 1, affattes således:
»Udbetaling Danmark udøver de beføjelser, som kommunerne har efter denne lov vedrørende pension, der skal ydes til personer med fast bopæl i udlandet efter denne lov, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.« 4. I § 62, stk. 3, udgår », herunder regler om overførsel af kommunernes kompetence til Pensionsstyrelsen«.
§ 4 I lov om lov om højeste, mellemste, forhøjet almindelig og almindelig førtidspension m.v.,  jf. lovbekendtgørelse nr. 1006 af 19. august 2010, som ændret ved § 2 i lov nr. 326 af 11. april 2012, § 8 i lov nr. 928 af 18. september 2012 og lovforslag nr. 103 (Frivillig overgang til førtidspension efter lov om social pension), foretages følgende ændringer:
 1. I § 3, stk. 3, ændres »direktøren for Pensionsstyrelsen« til: »Udbetaling Danmark«.
 2. I § 45 b, 2. pkt., ændres »Pensionsstyrelsen« til: »Udbetaling Danmark«.
 3. § 56, stk. 1, affattes således:
»Udbetaling Danmark udøver de beføjelser, som kommunerne har efter denne lov vedrørende pension, der skal ydes til personer med fast bopæl i udlandet efter denne lov, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.« 4. I § 56, stk. 3, udgår », herunder regler om overførsel af kommunernes kompetence til Pensionsstyrelsen«.
§ 5 I repatrieringsloven, jf. lovbekendtgørelse nr. 871 af 29. august 2012 foretages følgende ændringer:
 1. I § 10, stk. 5, og § 10 a stk. 3 og 4, ændres »Pensionsstyrelsen« til: »Udbetaling Danmark«.
 2. I § 12, stk. 3, ændres »Pensionsstyrelsens« til: »Udbetaling Danmarks«.
§ 6 I lov om retssikkerhed og administration på det sociale område, jf. lovbekendtgørelse nr. 930 af 17. september 2012, som ændret ved § 7 i lov nr. 326 af 11. april 2012 og § 13 i lov nr. 1380 af 23. december 2012, foretages følgende ændringer:
 1. I § 2, stk. 1, udgår », Pensionsstyrelsen«.
 2. I § 11 a, stk. 6, udgår »og ved behandling af sager i Sikringsstyrelsen«.
 3. I § 11 a, stk. 6, indsættes som 2. pkt.:
»Tilsvarende gælder ved Udbetaling Danmarks behandling af sager efter lov om social pension og lov om højeste, mellemste, forhøjet almindelig og almindelig førtidspension m.v. for personer med bopæl i udlandet.« 4. Overskriften til kapitel 8 affattes således:
»Kapitel 8 Udbetaling Danmark«.
 5. § 48 affattes således:
 »§ 48. Social- og integrationsministeren kan fastsætte regler om, at Udbetaling Danmark er kompetent institution i forhold til hvilket lands lovgivning om social sikring, der skal anvendes efter EU-reglerne og aftaler om social sikring.
Stk. 2. Social- og integrationsministeren kan fastsætte regler om, hvordan Udbetaling Danmark skal yde faglig bistand til varetagelse af opgaver vedrørende international social sikring.« 6. I § 49 ændres »Pensionsstyrelsen« til: »Udbetaling Danmark«.
 7. I § 62 ændres »Pensionsstyrelsens« til: »Udbetaling Danmarks« og »Pensionsstyrelsen« til: »Udbetaling Danmark«.
 8. § 64 ophæves.
 9. I § 64 a indsættes som stk. 2:
»Stk. 2. Tilsvarende gælder for 1) afgørelser om hjælp til danskere i udlandet efter § 6 i lov om aktiv socialpolitik, 2) afgørelser om efterlevelseshjælp til personer, som efter EF-forordning om koordinering af de sociale sikringsordninger er omfattet af dansk lovgivning om social sikring, jf. § 85 a, stk. 8, i lov om aktiv socialpolitik, og 3) afgørelser om, hvilket lands lovgivning om social sikring der skal anvendes, som er truffet af Udbetaling Danmark i medfør af regler udstedt efter § 48, stk. 1.« § 7 I lov nr. 326 af 11. april 2012 om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.) foretages følgende ændringer:
 1. § 1, nr. 40, affattes således:
 »I kapitel 10 efter overskriften »Administration mv.« indsættes før § 57:
»§ 56 a.
Udbetaling Danmark varetager opgaverne vedrørende folkepension, varmetillæg, petroleumstillæg, opsat pension, supplerende pensionsydelse og øvrige tillæg efter kapitel 11. Udbetaling Danmark varetager endvidere opgaver om ret til at medtage en tilkendt folkepension eller førtidspension ved fast bopæl i udlandet og opgaver om ret til at modtage folkepension ved fast bopæl i udlandet.
Desuden varetager Udbetaling Danmark alle opgaver vedrørende beregning og udbetaling af førtidspension.
 Stk. 2. Udbetaling Danmark træffer afgørelse om størrelsen af den personlige tillægsprocent og den likvide formue.
Stk. 3. Kommunalbestyrelsen varetager opgaverne vedrørende personligt tillæg og helbredstillæg til folkepensionister.
Desuden varetager kommunalbestyrelsen de opgaver vedrørende førtidspension, som ikke er nævnt i stk. 1 og 2.
Stk. 4. Kommunalbestyrelsen i opholdskommunen skal, uden at borgeren indgiver ansøgning herom, vurdere, om borgeren har ret til anden hjælp fra kommunen, når Udbetaling Danmark giver afslag på pension på grund af regler om optjening eller tilkender en brøkpension.
Kommunalbestyrelsen i opholdskommunen skal tilbyde at give vejledning efter § 5 i lov om retssikkerhed og administration på det sociale område, når en førtidspensionist overgår til folkepension.
Udbetaling Danmark skal give meddelelse til kommunen om personer, der er omfattet af situationerne nævnt i 1. og 2. pkt.«« 2. § 1, nr. 44, ophæves.
 3. § 2, nr. 32, affattes således:
 »I kapitel 10 efter overskriften »Administration m.v.« indsættes før § 53:
»§ 52 b.
Udbetaling Danmark varetager opgaverne vedrørende beregning og udbetaling af førtidspension, bistandstillæg, plejetillæg, invaliditetsydelse og tillæg efter kapitel 11 og alle opgaver vedrørende varmetillæg og petroleumstillæg.
Udbetaling Danmark varetager endvidere opgaver om ret til at medtage en tilkendt førtidspension ved fast bopæl i udlandet.
 Stk. 2. Udbetaling Danmark træffer afgørelse om størrelsen af den personlige tillægsprocent og den likvide formue.
 Stk. 3. Kommunalbestyrelsen varetager de opgaver efter loven, som ikke er henlagt til Udbetaling Danmark, jf. stk. 1 og 2.
Stk. 4. Kommunalbestyrelsen i opholdskommunen skal tilbyde at give vejledning efter § 5 i lov om retssikkerhed og administration på det sociale område, når en førtidspensionist eller modtager af invaliditetsydelse overgår til folkepension.
Udbetaling Danmark skal give meddelelse til kommunen om personer, der er omfattet af situationen nævnt i 1. pkt.«« 4. § 2, nr. 37, ophæves.
Beskæftigelsesministeriet § 8 I lov om aktiv socialpolitik, jf. lovbekendtgørelse nr. 190 af 24. februar 2012, som senest ændret ved lov nr. 1399 af 23. december 2012, foretages følgende ændring:
 1. I § 6, stk. 1, ændres »Pensionsstyrelsen« til: »Udbetaling Danmark«.
Skatteministeriet § 9 I ligningsloven, jf. lovbekendtgørelse nr. 1017 af 28. oktober 2011, som senest ændret ved § 3 i lov nr. 1395 af 23. december 2012, foretages følgende ændringer:
 1. I § 7, nr. 22, 1. pkt., ændres »beskæftigelsesministeren« til: »told- og skatteforvaltningen«.
 2. I § 7, nr. 22, indsættes som 3. pkt.:
»Told- og skatteforvaltningen offentliggør hvert år en liste over de fonde, stiftelser, foreninger m.v., som er blevet godkendt.
Told- og skatteforvaltningen kan fastsætte en frist for, hvornår en ansøgning m.v. om godkendelse senest skal være modtaget, for at fonden, stiftelsen, foreningen m.v. kan optages på listen for det pågældende år.« Økonomi- og Indenrigsministeriet § 10 I lov om Det Centrale Personregister, jf. lovbekendtgørelse nr. 5. af 9. januar 2013, foretages følgende ændring:
 1. I § 33, stk. 3, ændres »Social- og Integrationsministeriets« til: »Udbetaling Danmarks«.
Ikrafttrædelses- og overgangsbestemmelser § 11 Stk. 1. Loven træder i kraft den 1. juni 2013.
Stk. 2. Udbetaling Danmark færdigbehandler sager på sagsområder, der som følge af denne lovs §§ 3-7 overføres til behandling i Udbetaling Danmark, og som ikke inden lovens ikrafttræden er endelig afsluttet af Pensionsstyrelsen.
Told- og skatteforvaltningen færdigbehandler sager, der som følge af denne lovs § 8 overføres til behandling i told- og skatteforvaltningen, hvis de ikke er blevet afgjort af Pensionsstyrelsen på tidspunktet for lovens ikrafttræden.
 Stk. 3. Udbetaling Danmark kan behandle sager uden fornyet samtykke i sager, der som følge af denne lovs §§ 3-7 overføres til behandling i Udbetaling Danmark, hvis borgeren har givet samtykke til Pensionsstyrelsen efter § 11 a, stk. 1, i lov om retssikkerhed og administration på det sociale område.
 Stk. 4. Udbetaling Danmark overtager Pensionsstyrelsens krav mod borgeren og borgerens krav mod Pensionsstyrelsen, der måtte foreligge ved lovens ikrafttræden, i sager, der som følge af denne lovs §§ 3-5 og 7 overføres til Udbetaling Danmark.
Bemærkninger til lovforslaget Almindelige bemærkninger 1. Indledning og lovforslagets hovedelementer Regeringen ønsker at udvise en ansvarlig økonomisk politik og understøtter nye muligheder for at effektivisere administrationen i det offentlige velfærdssystem.
Med det fremsatte lovforslag foreslås det at overføre administrationen og myndighedsansvaret for en række statslige opgaver, som i dag varetages i regi af Social- og Integrationsministeriet i den nuværende Pensionsstyrelse, til Udbetaling Danmark, idet der herved kan høstes både faglige synergieffekter og yderligere stordriftsfordele ved administrationen.
Det foreslås at opgaverne overflyttes pr. 1. juni 2013. I lovforslaget omtales de opgaver, der foreslås overflyttet fra staten, som »opgaver, der administreres i Pensionsstyrelsen« eller »Pensionsstyrelsens opgaver« eller lignende.
2. Baggrunden for lovforslaget Udbetaling Danmark er ved lov om etablering af den selvejende institution Udbetaling Danmark af 22. december 2010 etableret som en ny myndighed, der har status som en offentlig reguleret selvejende institution, der er omfattet af forvaltningsloven og offentlighedsloven.
De nærmere vilkår for Udbetaling Danmark som myndighed fremgår af lov nr. 324 om Udbetaling Danmark af 11. april 2012, der fastsætter de nærmere regler om Udbetaling Danmarks sagsbehandling og administration (i det følgende kaldet Udbetaling Danmark-loven).
 Udbetaling Danmark har fået overført en række opgaver ved lov nr. 326 af 11. april 2012 om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v.
Udbetaling Danmark vil pr. 1. marts 2013 hovedsageligt skulle administrere opgaver, som overføres fra kommunerne.
Der er således i dag alene overført en meget lille del af administrationen fra staten: udbetaling af børne- og ungeydelsen »(børnechecken«), som SKAT tidligere havde ansvaret for.
Samlingen af opgaverne i Udbetaling Danmark forventes at reducere kommunernes omkostninger til administration på de overførte områder.
 Arbejdsmarkedets Tillægspension leverer teknisk og administrativ bistand til Udbetaling Danmark på omkostningsdækket basis.
Staten fik i 1994 overført myndighedsansvaret for en række internationale opgaver fra kommunerne for at lette administrationen for kommunerne på blandt andet pensionsområdet.
Hensigten var at samle den faglige ekspertise og effektivere sagsbehandlingen i en central statslig enhed.
Opgaverne blev samlet i en styrelse, Den sociale Sikringsstyrelse (i dag Pensionsstyrelsen). Pensionsstyrelsens opgaver er således allerede blevet centraliseret, og foregår  som det er tilfældet i Udbetaling Danmark  uden personlig kontakt til borgerne.
 Der vil være en række andre fordele ved at samle hovedparten af Pensionsstyrelsens opgaver med Udbetaling Danmarks opgaver:
En række af de opgaver, som Pensionsstyrelsen varetager efter gældende regler i forhold til borgere med fast bopæl i udlandet, svarer til de opgaver, som overføres fra kommunerne til Udbetaling Danmark vedrørende borgere med bopæl i Danmark.
Fx beregner og udbetaler Pensionsstyrelsen folkepension og førtidspension til borgere med bopæl i udlandet, mens Udbetaling Danmark skal beregne og udbetale pension for borgere, der bor i Danmark.
Begge myndigheder beregner pensionen ved hjælp af det samme it-system.
Udbetaling Danmark overtog den 1. oktober 2012 en række internationale opgaver i forhold til familieydelser, som er fagligt komplicerede, og som med fordel kan løses i et større fagligt fællesskab med andre internationale opgaver, der i dag varetages af Pensionsstyrelsen.
Nogle af Pensionsstyrelsens opgaver består fx i behandling af sager om hvilket lands lovgivning om social sikring, der skal anvendes for personer, som arbejder i andre lande, og generel vejledning om EU-regler om social sikring.
Ved at samle administrationen af internationale sager på det sociale område i Udbetaling Danmark, vil der således blive etableret et større fagligt fællesskab og dermed sikret høj faglig kvalitet i sagsbehandlingen i forhold til internationaler opgave på det sociale område.
Udbetaling Danmark vil fremadrettet have stor fokus på effektivisering af alle arbejdsgange på området.
I Udbetaling Danmark er der igangsat en proces, der sikrer etablering af fælles grænseflader med fokus på størst mulige gevinster som følge af det lovpligtige udbud af it-systemer, der skal ske indenfor de kommende år.
Der forventes gennemført fokuserede regelforenklinger med henblik på at realisere yderligere økonomiske gevinster.
Disse fokusområder vil kunne bidrage positivt til effektivisering af sagsbehandlingen på de områder, der overføres fra Pensionsstyrelsen til Udbetaling Danmark.
For Udbetaling Danmark vil en overførsel af Pensionsstyrelsens opgaver herudover medføre, at der samlet set vil være direkte adgang til en større mængde data vedrørende borgernes modtagelse af ydelser og tilskud, der vil kunne genbruges på tværs af fagområderne i Udbetaling Danmark og vil kunne bidrage til at styrke indsatsen mod socialt bedrageri yderligere.
Samtidigt vil der kunne drages nytte af, at Udbetaling Danmark har øgede beføjelser til at foretage registersamkøringer.
Anvendelsen af data vil dog altid skulle ske i overensstemmelse med persondataloven og EU´s persondatadirektiv.
 På denne baggrund foreslås det at overflytte de fleste af Pensionsstyrelsens opgaver til Udbetaling Danmark.
Visse opgaver skønnes dog ikke at være egnede til at overføre til Udbetaling Danmark og foreslås at forblive varetaget i statslig regi, jf. nærmere afsnit 3.3.4-3.3.6 nedenfor.
Det drejer sig om visse internationale opgaver, bl.a. af mellemstatslig karakter, godkendelse af sociale fonde med henblik på skattefritagelse efter ligningsloven, administration af en finanslovsbevilling vedrørende tilskud til hel eller delvis dækning af rejseudgifter til og fra Grønland samt udviklingsprojektet om digital udveksling af dokumenter på det sociale sikringsområde på tværs af EU-landene (EESSI).
I dag varetager Udbetaling Danmark primært opgaver for kommunerne, der afgøres ud fra objektive kriterier, mens kommunerne fortsat træffer afgørelser, der afgøres ud fra en skønsmæssig vurdering.
Med overførslen af opgaver fra Pensionsstyrelsen vil Udbetaling Danmark i større omfang end i dag skulle træffe skønsmæssige afgørelser, idet Udbetaling Danmark også får overført kompetence til fx at træffe afgørelser i sager om tilkendelse af førtidspension og personligt tillæg for borgere med bopæl i udlandet.
Tilkendelse af førtidspension til personer i udlandet er dog allerede centraliseret og sker uden personlig kontakt med borgerne.
Opgaverne adskiller sig således væsentligt fra den kommunale myndighedsudøvelse i forhold til skønsmæssige afgørelser, jf. afsnit 3.3 nedenfor.
 Det foreslås, at opgaverne overflyttes pr. 1. juni 2013, dvs. tre måneder efter pensionsopgaverne vedrørende borgere med bopæl i Danmark overføres fra kommunerne til Udbetaling Danmark.
Da de overførte statslige opgaver fra Pensionsstyrelsen vil udgøre en forholdsmæssig meget lille andel af Udbetaling Danmarks samlede opgaveportefølje jf. afsnit 3.3, foreslås det, at der alene sker få justeringer i den eksisterende governance-struktur og styringsmodel, der allerede er fastsat for Udbetaling Danmark i Udbetaling Danmark-loven, og som i forvejen tager højde for, at Udbetaling Danmark kan administrere opgaver for staten.
Der foreslås på den baggrund ingen ændringer i sammensætningen af bestyrelsen, reglerne for aflæggelse af årsrapport, tilsyn mv., men alene mindre justeringer af reglerne for betaling af statens administrationsbidrag til Udbetaling Danmark samt en forhøjelse af maksimumrammen til optagelse af korte lån, jf. afsnit 3.2 nedenfor.
Borgere, der har fast bopæl i udlandet, skal efter gældende regler henvende sig til Pensionsstyrelsen med henblik på at få helhedsorienteret vejledning eller hjælp til at søge om ydelser, da borgeren ikke er tilknyttet en opholdskomme.
Vejledningsopgaven følger med, når opgaverne overføres til Udbetaling Danmark.
Borgerne med fast bopæl i udlandet vil skulle modtage vejledning og bistand i forhold til international sikring i Udbetaling Danmark og kan ikke få hjælp og vejledning i kommunerne efter § 3 i lov om Udbetaling Danmark i forhold til de sagsområder, der foreslås overført fra Pensionsstyrelsen til Udbetaling Danmark.
Afgørelser fra Pensionsstyrelsen kan i dag påklages direkte til Ankestyrelsen.
Da Ankestyrelsen også er direkte ankeinstans i forhold til afgørelser fra Udbetaling Danmark, sker der ikke ændringer i forhold til borgerens klageadgang ved overførslen af opgaverne til Udbetaling Danmark.
3. Lovforslagets indhold 3.1. Opbygning Kapitel 3.2. indeholder en beskrivelse af forslag til ændringer i Udbetaling Danmark-loven om betaling af administrationsbidrag fra staten til Udbetaling Danmark.
Kapitel 3.3. indeholder en beskrivelse af forslag til hvilke ydelsesområder, der overflyttes fra Pensionsstyrelsen til Udbetaling Danmark og forslag til ændring af en række forskellige ydelseslove som konsekvens heraf.
Enkelte opgaver foreslås at forblive i staten på grund af deres karakter eller fordi opgaven vurderes at have bedre sammenhæng med andre opgaver.
Kapitel 3.4. indeholder en beskrivelse af en række konsekvensrettelser i fx den eksisterende bemyndigelsesbestemmelse i Udbetaling Danmark-loven om digital kommunikation, muligheden for at indhente samtykke fra borgeren efter en særlig procedure i forbindelse med ansøgninger mv.
Kapitlet indeholder også en beskrivelse af vilkårene for overførsel af medarbejdere, der er omfattet af overflytningen fra Pensionsstyrelsen til Udbetaling Danmark.
 Kapitel 3.5. indeholder en beskrivelse af lovens ikrafttræden og en række overgangsbestemmelser.
3.2. Præcisering af reglerne om statens administrationsbidrag til Udbetaling Danmark 3.2.1. Gældende regler Pensionsstyrelsens administration af opgaver fastlægges i dag på en bevilling på finansloven via en driftsbevilling til dækning af omkostninger til løsning af styrelsens opgaver.
Pensionsstyrelsen er omfattet af de styringskrav, der stilles til statslige institutioner, bl.a. krav om departementschefs godkendte periodiserede budgetter, indgåelse af resultatkontrakter mv.
Pensionsstyrelsen har som følge af driftsbevillingen en egenkapital, som kan dække et eventuelt driftsunderskud.
Der gælder således andre budgetmæssige og bevillingsmæssige regler for Pensionsstyrelsens opgavevaretagelse, end dem der gælder i forhold til opgaver, som Udbetaling Danmark efter gældende regler varetager for staten (udbetaling af børne- og ungeydelse, der tidligere var en statslig opgave. ) De gældende regler i Udbetaling Danmark-loven tager allerede højde for, at Udbetaling Danmark kan varetage opgaver for staten.
 Efter gældende regler i Udbetaling Danmark-loven varetages administration af opgaver, der er overført fra kommunerne og staten, med administrativ og teknisk bistand fra Arbejdsmarkedets Tillægspension.
Arbejdsmarkedets Tillægspensions varetagelse af administrationen kan efter gældende regler alene ske på omkostningsdækket basis.
Dette gælder både for opgaver overført fra kommunerne og fra staten.
Udbetaling Danmark dækker omkostninger til administrationen ved at opkræve et administrationsbidrag fra kommunerne for så vidt angår varetagelsen af de kommunale opgaver og fra staten, når Udbetaling Danmark varetager statslige opgaver.
Administrationsbidraget skal dække alle Arbejdsmarkedets Tillægspensions omkostninger til drift mv. inden for et regnskabsår.
Efter gældende regler i Udbetaling Danmark-loven udmelder bestyrelsen for Udbetaling Danmark hvert år senest den 1. august et skøn over det kommende års administrationsbidrag til henholdsvis kommunerne og staten.
Det endelige bidrag til kommunerne og staten fastlægges af bestyrelsen senest samtidigt med budgettet for det kommende års drift.
Bestyrelsen for Udbetaling Danmark har ansvaret for at fastsætte niveauet på administrationsomkostningerne og for at fastlægge serviceniveauet i Udbetaling Danmark på baggrund af det materiale og ledelsesinformation, som Arbejdsmarkedets Tillægspension fremsender til bestyrelsen.
Bestyrelsen indgår en administrationsaftale med Arbejdsmarkedets Tillægspension om, hvad der skal leveres (serviceniveau mv.).
Udbetaling Danmark kan efter gældende regler dække et evt. underskud, der ikke kan dækkes af det på forhånd udmeldte administrationsbidrag, ved at afkræve ekstraordinære bidrag fra kommunerne eller staten  eller ved at optage et kortvarigt lån på op til 75 mio. kr. til dækning af uforudsete driftsudgifter efter lånebestemmelsen i § 32, stk. 2, i Udbetaling Danmark-loven.
Lån efter § 32, stk. 2, fungerer som en kassekredit, og ifølge lovforarbejderne skal lån opstået som følge af træk på denne kassekreditadgang derfor afdrages hurtigst muligt og nedbringes senest i løbet af 2 år ved en forhøjelse af administrationsbidraget.
Arbejdsmarkedets Tillægspension kan ikke dække en evt. udgift, der ikke kan finansieres af det udmeldte administrationsbidrag, da Arbejdsmarkedets Tillægspension alene kan levere bistand på omkostningsdækket basis.
Efter gældende regler har social- og integrationsministeren ansvaret for at føre tilsyn med Udbetaling Danmark.
Tilsynet med Udbetaling Danmark er et tilsyn med Udbetaling Danmarks bestyrelse.
Tilsynet vil således ikke monitorere selve driften og administrationen i Udbetaling Danmark eller påse, at Arbejdsmarkedets Tillægspension udfører sin opgave på tilfredsstillende vis.
Tilsynet vil se på, om bestyrelsen for Udbetaling Danmark har etableret betryggende aftaler og arbejdsgange for samarbejdet med Arbejdsmarkedets Tillægspension, fx via administrationsaftalen mellem Arbejdsmarkedets Tillægspension og Udbetaling Danmark og andre dokumenter, samt føre tilsyn med at bestyrelsen vedvarende forfølger de formål, som Udbetaling Danmark skal holde fokus på, fx realiseringen af effektiviseringsgevinster.
Til brug for tilsynet afgiver bestyrelsen for Udbetaling Danmark årligt ud over en årsrapport med et regnskab og en ledelsesberetning en særlig beretning om Udbetaling Danmarks virksomhed til social- og integrationsministeren.
Beretningen skal indeholde en redegørelse om de væsentligste beslutninger, som bestyrelsen har truffet samt oplysninger, som bestyrelsen for Udbetaling Danmark vurderer, er nødvendige for, at social- og integrationsministeren kan varetage sin tilsynsforpligtelse på et tilstrækkeligt og betryggende grundlag.
Beretningen følger kalenderåret.
Beretningen indsendes senest samtidig med årsregnskabet for det pågældende regnskabsår, dvs. senest den 1. august.
 Ministeren har som led i sit overordnede tilsyn med bestyrelsen ret til at anmode om alt ønsket materiale.
3.2.2. Overvejelser og lovforslaget indhold Med overførslen af opgaver fra Pensionsstyrelsen til Udbetaling Danmark foreslås det præciseret, at administrationen af statslige opgaver i Udbetaling Danmark generelt skal holdes inden for en maksimumramme, idet staten alene kan betale administrationsbidrag til Udbetaling Danmark, såfremt administrationsbidraget kan holdes inden for de rammer, som finansloven fastsætter for det et givent år for de enkelte opgaver.
Det foreslås således præciseret i loven, at administrationsbidraget højst kan udgøre bevillingen på finansloven, og at Udbetaling Danmarks bestyrelse skal fastlægge det statslige administrationsbidrag inden for denne ramme.
Finanslovsbevillingen på det enkelte ressortområde vil således fortsat udgøre den budgetmæssige ramme for ressourcer til opgavevaretagelsen for opgaver, som Udbetaling Danmark administrerer for staten  både til finansiering af løn- og driftsomkostninger og til eventuelle omkostninger til renter og afdrag på lån til IT-investeringer mv.
Det vil være Udbetaling Danmarks ansvar at sørge for, at omkostningerne til opgavevaretagelsen og dermed administrationsbidraget holdes inden for det fastsatte budget for årets aktiviteter.
Det forslås herudover præciseret, at Udbetaling Danmarks bestyrelse senest den 1. august hvert år meddeler det enkelte ressortministerium, der har overført opgaver til Udbetaling Danmark, et skøn over det kommende års administrationsbidrag.
Udbetaling Danmarks bestyrelse og det enkelte ressortministerium forudsættes i den forbindelse at have drøftet størrelsen af den bevilling, der forventes foreslået i finansloven, således at det udmeldte skøn ikke overstiger forslaget til bevillingen på finansloven.
Udgangspunktet for drøftelsen om skønnet for det statslige administrationsbidrag vil være tidligere års administrationsbidrag samt det i finansloven fastlagte budgetskøn for de overførte opgaver for de kommende år (BO-år) samt øvrige effektiviseringskrav til opgaveløsningen.  Der vil i forhold til overførte statslige opgaver blive oprettet særlige bevillingskonti eller underkonti.
Denne fremgangsmåde for fastlæggelse af skønnet for bevillingen vil svare til fremgangsmåden ved fastsættelse af bidrag på finansloven for statslige opgaver, dog med den forskel, at Udbetaling Danmark skal inddrages i drøftelsen.
 Endvidere foreslås det præciseret, at bestyrelsen for Udbetaling Danmark vedtager de endelige administrationsbidrag, når det kommende års finanslov er vedtaget, idet det hermed understreges, at finansloven udgør maksimumrammen for administrationsbidragene fra staten.
 Som følge af, at finansloven udgør maksimumrammen for det årlige administrationsbidrag fra staten, foreslås det, at Udbetaling Danmark ikke længere automatisk kan opkræve ekstraordinære administrationsbidrag fra staten til dækning af Arbejdsmarkedets Tillægspensions omkostninger til administration af statslige opgaver, hvis der opstår uforudsete omkostninger til driften, som det ikke har været muligt at tage højde for i budgettet.
Udbetaling Danmark vil dog i tilfældet af, at Arbejdsmarkedets Tillægspension måtte få en eventuelt uforudset og helt ekstraordinær udgift i løbet af et finansår, der ikke kan holdes inden for det på forhånd udmeldte administrationsbidrag inden for finanslovsbevillingen, fortsat kunne dække et evt. midlertidigt underskud ved at trække på kassekredit i henhold til § 32, stk. 2, i Udbetaling Danmark-loven.
Det foreslås i den forbindelse at lånerammen hæves fra 75 til 80 mio. kr.
Det foreslås herudover, at træk på kassekreditfunktionen i § 32, stk. 2, til statslige opgaver skal afdrages senest inden for det efterfølgende finansår.
Hermed forkortes afdragsperioden fra 2 til 1 år for så vidt angår afdrag ved træk på kassekreditten til statslige opgaver.
Det præciseres i den forbindelse, at afdrag på lån inkl. renter ved træk på kassekreditten til omkostninger til drift af kommunale områder fortsat kan ske inden for 2 år.
Afdrag på lån efter § 32, stk. 2, betales fortsat gennem en forhøjelse af administrationsbidraget for så vidt angår de kommunale opgaver.
Et træk på kassekreditten til drift af statslige opgaver vil dog ikke automatisk medføre en forhøjelse af bevillingen til administrationen på finansloven det efterfølgende år, men vil skulle finansieres ved besparelser, effektiviseringer eller aktivitetsnedgang, der holdes inden for rammerne af det efterfølgende års bevilling.
Hvis der i forhold til administrationen af statslige opgaver opstår et ekstraordinært behov for finansiering, herunder træk på kassekreditten, skal Udbetaling Danmark i disse tilfælde henvende sig til det ministerium, der er ressortansvarlig for den overførte opgave med henblik på at drøfte rammerne for opgavevaretagelsen på baggrund af opgørelser af sagsbehandlingstider, udvikling i produktivitet og sagsprognoser m.v. forud for det kommende års finanslov.
Der foreslås ikke ændringer i Udbetaling Danmarks adgang til at låne midler til IT-investeringer mv. i henhold til den eksisterende låneadgang i § 32, stk. 4. Efter denne bestemmelse kan Udbetaling Danmark optage lån til fremtidige investeringer, herunder til finansiering af investeringer i IT-understøttelse til brug for varetagelsen af de statsligt overførte opgaver.
Omkostninger til lån til IT-investeringer mv. skal  som det er tilfældet efter gældende regler  fortsat afholdes af statens administrationsbidrag og skal derfor indgå i budgettet og medregnes ved vurderingen af, om udgiften holdes indenfor den bevillingsmæssige ramme på finansloven.
 Der foreslås ikke ændringer i forhold til opkrævning af administrationsbidrag for drift af kommunale opgaver  herunder muligheden for at opkræve ekstraordinære administrationsbidrag fra kommunerne, der således skal ske efter de allerede gældende regler.
Arbejdsmarkedets Tillægspension kan efter gældende regler, jf. § 15 i lov om Udbetaling Danmark, alene levere bistand på omkostningsdækket basis.
Denne forudsætning kan ikke ændres, når Arbejdsmarkedets Tillægspension overtager yderligere statslige opgaver fra staten.
Arbejdsmarkedets Tillægspension vil fortsat have krav på at få dækket allerede afholdte omkostninger til administration af både kommunale og statslige opgaver af Udbetaling Danmark.
 Arbejdsmarkedets Tillægspension vil ikke kunne levere administration til statsligt overførte opgaver i Udbetaling Danmark, hvis Udbetaling Danmark ikke kan betale Arbejdsmarkedets Tillægspension for administrationen.  Det er bestyrelsen for Udbetaling Danmarks ansvar at sikre, at Udbetaling Danmark til enhver tid kan dække forfaldne krav, herunder også Arbejdsmarkedets Tillægspensions krav som følge af levering af administration til statslige opgaver.
Forslaget til præcisering af de gældende regler om statens betaling af administrationsbidrag vil omfatte alle ministeriers styring af områder, der er overført til Udbetaling Danmark, det vil sige både de nye opgaver, der foreslås overført fra Pensionsstyrelsen samt allerede overførte opgaver fra staten (udbetaling af børne- og ungeydelse). Ændringen medfører imidlertid ikke, at administrationsbidrag fra SKAT bliver underlagt de samme besparelseskrav som for de opgaver, som foreslås overført fra Pensionsstyrelsen.
De økonomiske forventninger og effekter af eventuelle yderligere opgaver vil også fremadrettet skulle vurderes særskilt og aftales individuelt med det enkelte ressortministerium, der overfører opgaver til Udbetaling Danmark.
Der vil således skulle afsættes særskilte bevillinger på finansloven til de statslige områder, således at omkostninger til opgaver, der er overført fra staten til Udbetaling Danmark, kan henføres til de enkelte ansvarlige ministerier.
 Det er herudover en forudsætning, at der er gennemsigtighed i Udbetaling Danmarks budgetter og regnskaber, således at omkostninger vedrørende ydelser, administration og projekter kan henføres til henholdsvis kommunale overførte og statslige overførte opgaver.
 Det vil fortsat ikke være muligt at dække en evt. omkostning i forhold til en kommunal overført opgave med et evt. overskud fra administration af statslige opgaver og omvendt.
Ved overførsel af opgaver fra Pensionsstyrelsen bliver opgaverne underlagt det almindelige tilsyn med Udbetaling Danmark.
Tilsynet skal i den forbindelse blandt andet påse, at bestyrelsen for Udbetaling Danmark vedvarende arbejder for at nå de forudsatte effektiviseringsgevinster, ligesom Udbetaling Danmark forudsættes at tilpasse årsregnskabet således, at henholdsvis kommunerne og hvert enkelt ministerium kan følge udviklingen i administrationen på kommunalt overførte opgaver og i forhold til sit ressortområde i forhold til statsligt overførte opgaver.
3.3. Ændringer i ydelseslovgivningen Pensionsstyrelsen varetager efter gældende regler i ydelseslovgivningen følgende opgaver:
  Pensionssager for borgere med fast bopæl i udlandet mv.
  Kontaktorgan ved ansøgning om social pension fra udlandet mv.
 Bopælssager  Forsørgelse af borgere i udlandet efter § 6 i lov om aktiv socialpolitik  Efterlevelseshjælp til borgere med bopæl i udlandet  Udbetaling af reintegrationsbistand efter repatrieringslovens § 10  Udstedelse af attest til sygesikring og det blå EU-sygesikringskort til pensionister og deres familiemedlemmer med bopæl i udlandet  Lovvalgssager  Vejledning vedr.
EF-forordning 883/1448  Forhandlinger om udarbejdelse og gennemførelse af aftaler om social sikring med andre lande (bilaterale aftaler) og generelle internationale opgaver  Godkendelse af sociale fonde med henblik på fritagelse for skat ved udbetalinger  Tilskud til besøgsrejser i Grønland Det foreslås at Udbetaling Danmark overtager de ovennævnte opgaver, dog ikke sager om godkendelse af sociale fonde med henblik på fritagelse for skat ved udbetalinger og tilskud til besøgsrejser i Grønland, jf. nærmere afsnit 3.3.5 nedenfor.
Desuden forbliver kompetencen vedrørende visse lovvalgssager og andre internationale forpligtelser samt styring af EESSI-projektet i Social- og Integrationsministeriets departement, jf. nærmere afsnit 3.3.4 og 3.3.6.
 3.3.1. Pensionssager for personer med bopæl i udlandet mv.
3.3.1.1. Gældende regler Fra den 1. marts 2013 overtager Udbetaling Danmark kommunernes kompetence til at træffe afgørelse om, hvorvidt bopælskravet er opfyldt for personer med dansk indfødsret, som tager bopæl i udlandet efter at have fået tilkendt social pension, og som ønsker at tage pensionen med til udlandet.
Der henvises til lov nr. 326 af 11. april 2012 om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v.
Efter gældende regler i lov om social pension kan direktøren for Pensionsstyrelsen tillade, at retten til pension bevares for personer, der tager bopæl i udlandet efter at have fået tillagt pension når særlige omstændigheder taler for det.
Efter de gældende regler i lov om social pension udøver Pensionsstyrelsen i øvrigt de beføjelser, som kommunerne har efter pensionslovene til at tilkende, udbetale og frakende social pension (førtidspension og folkepension) i forhold til borgere, der har fast bopæl i udlandet.
Herudover varetager Pensionsstyrelsen en række opgaver i forhold til borgere, der bor i Danmark, og som søger om pension fra andre lande.
Det drejer sig bl.a. om alderspension, invalidepension, enke- og børnepension.
Pensionsstyrelsen er i den forbindelse kontaktorgan til de udenlandske pensionsmyndigheder.
Desuden besvarer Pensionsstyrelsen en række forespørgsler fra udenlandske pensionsmyndigheder om opgørelse af optjening af pension efter den danske pensionslovgivning.
Nærmere regler om opgaverne er fastsat i bekendtgørelse om social pension.
3.3.1.2. Overvejelser og lovforslagets indhold Sager efter lov om social pension (folkepension og førtidspension) samt sager efter lov om højeste, mellemste, forhøjet almindelig og almindelig førtidspension m.v. for borgere med fast bopæl i udlandet udgør hovedparten af Pensionsstyrelsens afgørelsessager.
Disse sagsområder foreslås alle overflyttet til Udbetaling Danmark, da der er et betydeligt sammenfald med de opgaver, som fremover varetages i Udbetaling Danmark for borgere med bopæl i Danmark for så vidt angår tilkendelses- og frakendelseskriterierne i lovgivningen, samt beregning og udbetaling af ydelserne mv.
Forslaget medfører, at kompetencen i sager om tilkendelse og udbetaling af folkepension og førtidspension til borgere med fast bopæl i udlandet samt afgørelser om at medtage en tilkendt pension til udlandet overføres fra Pensionsstyrelsen til Udbetaling Danmark.
Udbetaling Danmark vil dermed både beregne og udbetale førtidspension til borgere med bopæl i Danmark samt tilkende, frakende, beregne og udbetale førtidspension til borgere med fast bopæl i udlandet, der opfylder betingelserne herfor.
 Herudover vil Udbetaling Danmark overtage alle opgaver vedrørende tilkendelse og frakendelse, beregning og udbetaling af folkepension uanset om borgeren bor i Danmark eller i udlandet.
Forslaget medfører, at Udbetaling Danmark også skal træffe afgørelse i sager, der afgøres ud fra en skønsmæssig vurdering.
Det gælder fx i forhold til afgørelser om personligt tillæg og tilkendelse af førtidspension.
De kommunale opgaver i forhold til tilkendelse af førtidspension er ikke blevet overflyttet til Udbetaling Danmark.
I disse sager er der tale om langvarige afklaringsforløb, før kommunen kan påbegynde en sag om førtidspension.
Kommunen træffer efter indstilling fra kommunens rehabiliteringsteam en samlet skønsmæssig afgørelse om tilkendelse af pension.
Tilkendelse af førtidspension til borgere, der bor i udlandet foretages også på baggrund af et konkret skøn, men adskiller sig ved, at afgørelserne i Pensionsstyrelsen træffes på grundlag af foreliggende oplysninger, som indhentes fra de relevante myndigheder i udlandet.
Borgeren skal således ikke i samme omfang have afklaret sin arbejdsevne forud for en afgørelse om tilkendelse af førtidspension.
Sagsbehandlingen forud for tilkendelse af førtidspension til personer bosat i udlandet forudsætter derfor i mindre omfang en tæt inddragelse og dialog med borgeren end i »danske pensionssager«.
Herudover vurderes det at være hensigtsmæssigt fortsat at samle alle opgaver vedrørende sager om social sikring i samme myndighed pga. den tætte kontakt til udenlandske myndigheder.
Det vurderes således samlet set at være mest hensigtsmæssigt at overføre den samlede kompetence vedrørende pension, der skal ydes til personer med fast bopæl i udlandet, til Udbetaling Danmark, selv om Udbetaling Danmark herved får tilført opgaver, der ikke alene afgøres ud fra objektive kriterier.
 Det foreslås herudover, at Udbetaling Danmark får overført kompetencen til at træffe afgørelse om, at retten til pension bevares for personer, der tager bopæl i udlandet efter at have fået tillagt pension.
 Samtidig foreslås det præciseret, at den kompetence, som pr. 1. marts 2013 overgår til Udbetaling Danmark, til at træffe afgørelse om, hvorvidt bopælskravet er opfyldt for personer, der ønsker at tage pensionen med ved bopæl i udlandet, også gælder for førtidspensionssager.
 Hermed samles alle afgørelser vedrørende retten til at medtage pension til udlandet i Udbetaling Danmark.
Endelig forudsættes det, at Udbetaling Danmark overtager Pensionsstyrelsens opgave som kontaktorgan til udenlandske pensionsmyndigheder, fx i forbindelse med ansøgning om pension fra udlandet til borgere med bopæl i Danmark, og ved besvarelse af forespørgsler fra udenlandske pensionsmyndigheder om opgørelse af optjening af pension efter den danske pensionslovgivning.
Nærmere regler herom fastsættes fortsat af social- og integrationsministeren.
 Der henvises til bemærkningerne til §§ 3 og 4.
3.3.2. Sager om forsørgelse, efterlevelseshjælp og reintegrationshjælp til borgere i udlandet 3.3.2.1. Gældende regler Efter § 6 i lov om aktiv socialpolitik kan Pensionsstyrelsen bestemme, at en dansk statsborger, som har opholdt sig mange år i udlandet, kan få hjælp til forsørgelse, når hjemrejse derved kan undgås og andre forhold taler derfor.
Hjælpen fastsættes på grundlag af en indstilling fra udenrigstjenesten.
Desuden fastsætter beskæftigelsesministeren efter aktivlovens § 85 a regler om afgørelseskompetencen m.v. til at yde efterlevelseshjælp til personer, der er bosat i udlandet, og som mister deres ægtefælle for personer, som er omfattet af EF-forordninger om koordinering af de sociale sikringsordninger.
Ved bekendtgørelse om efterlevelseshjælp er det fastsat, at ansøgere, der ikke har bopæl i Danmark, indgiver ansøgning om efterlevelseshjælp til Den Sociale Sikringsstyrelse (nu Pensionsstyrelsen).
 Herudover udbetaler Pensionsstyrelsen efter repatrieringsloven reintegrationsbistand til borgere, der ønsker at vende tilbage til deres hjemland.
3.3.2.2. Overvejelser og lovforslagets indhold Opgaverne vedrørende hjælp til forsørgelse efter aktivlovens § 6, efterlevelseshjælp efter aktivlovens § 85 a, og udbetaling af reintegrationsbistand efter repatrieringsloven ligger i forlængelse af de øvrige sagsområder i Pensionsstyrelsen og foreslås derfor at overgå til Udbetaling Danmark.
 Med de foreslåede lovændringer i repatrieringsloven er der ikke tiltænkt nogen ændringer af, at det fortsat er kommunalbestyrelsen, der har afgørelseskompetencen i den enkelte sag om reintegrationsbistand efter repatrieringsloven.
 Der henvises til bemærkningerne til §§ 5 og 8.
3.3.3. Sygesikringssager 3.3.3.1. Gældende regler Pensionsstyrelsen varetager i dag opgaver om udstedelse af dokumentation for sygeforsikring til pensionister, som modtager folkepension, førtidspension eller tjenestemandspension, samt disses familiemedlemmer, og som har bopæl i et andet EU/EØS-land eller Schweiz.
Udstedelsen af dokumentationen sikrer pensionisten sygeforsikring i bopælslandet for dansk regning.
Pensionsstyrelsen udsteder endvidere det blå EU-sygesikringskort til samme persongruppe, samt fornyer kortet efter udløb af kortets gyldighed.
Kortet bruges i andre EU/EØS-lande og Schweiz end bopælslandet.
3.3.3.2 Overvejelser og lovforslagets indhold Som en konsekvens af den generelle overførsel af Pensionsstyrelsens opgaveportefølje til Udbetaling Danmark, foreslås det at overføre Pensionsstyrelsens opgaver vedrørende udstedelse af dokumentation for sygesikring efter lov om retssikkerhed og administration på det sociale område.
 Pensionister med bopæl i udlandet skal herefter kun henvende sig til en enkelt myndighed for at få afklaret spørgsmål vedrørende både pension og sygeforsikring.
 Der henvises til bemærkningerne til § 6.
3.3.4. Lovvalgssager og internationale opgaver 3.3.4.1. Gældende regler Pensionsstyrelsen har efter gældende regler kompetence til at fastlægge, hvilket lands lovgivning der skal finde anvendelse (lovvalg) i forhold til al lovgivning om social sikring, som er omfattet af forordning (EF) nr. 883/04 om koordinering af de sociale sikringsordninger.
Kompetencen omfatter ud over afgørelser om lovvalg i forhold til lovgivning, der er omfattet af retssikkerhedsloven, også afgørelser om lovvalg i forhold til anden lovgivning, fx sundhedsloven, lov om arbejdsskadesikring og lov om arbejdsløshedsforsikring m.v.
 Endvidere er Sikringsstyrelsen (nu Pensionsstyrelsen) efter gældende regler den kompetente institution i Danmark vedrørende lovvalg efter reglerne i forordning (EF) nr. 1408/71. Forordning (EF) nr. 1408/71 er blevet erstattet af forordning (EF) nr. 883/2004 fra 1. maj 2010, men finder fortsat anvendelse for arbejdsperioder, som er påbegyndt, før den nye forordning finder anvendelse.
Herudover har Danmark med en række lande uden for EØS og Schweiz indgået aftaler om social sikring, som indeholder bestemmelser om lovvalg.
Pensionsstyrelsen har i henhold til de administrative aftaler, som er indgået i forbindelse med aftalerne om social sikring, også kompetencen til at afgøre lovvalget i disse sager.
Social- og integrationsministeren har efter gældende regler kompetence til at indgå aftaler om fravigelse af de almindelige lovvalgsregler efter art. 16 i forordning (EF) 883/04 og art. 17 i forordning (EF) 1408/71 og efter bilaterale aftaler om social sikring, som Danmark har indgået med andre lande.
Der er tale om mellemstatslige aftaler, der indgås af social- og integrationsministeren på vegne af den danske stat.
Denne kompetence er i dag delegeret til Pensionsstyrelsen som et led i overunderordnelsesforholdet mellem ministeriet og styrelsen.
Desuden bistår Pensionsstyrelsen i kraft af det almindelige over-/underordnelsesforhold Social- og Integrationsministeriets departement med varetagelsen af en række internationale opgaver inden for det sociale sikringsområde.
Pensionsstyrelsen bistår bl.a. med faglig og administrativ kompetence vedrørende anvendelse af reglerne og praksis i forbindelse med samarbejdet om EF-forordningerne, nordiske konventioner samt aftaler om social sikring med andre lande, ved lovforberedende arbejde og ved mødevirksomhed nationalt, internationalt og i EU-regi, ved ministerbetjening, fx bidrag til besvarelse af borgerhenvendelser og møder i Folketingets stående udvalg osv., ved udarbejdelse af vejledninger i forbindelse med ændringer i reglerne samt generel vejledning af kommuner, borgere og virksomheder om EU-reglerne om social sikring mv.
Dette arbejde indebærer samarbejde med andre nationale myndigheder, bl.a.
Patientombuddet.
Herudover har Pensionsstyrelsen fået overdraget ansvaret for at indgå administrative aftaler med de lande, som Danmark har indgået aftaler om social sikring med.
Det drejer sig bl.a. om praktiske aftaler om fremsendelse af ansøgninger, fastsættelse af procedurer om og dokumentation for retten til social sikring.
3.3.4.2. Overvejelser og lovforslagets indhold Det foreslås at kompetencen vedrørende lovvalg, både efter forordningerne og efter de indgåede aftaler om social sikring, overføres til Udbetaling Danmark, idet den nærmere afgrænsning af Udbetaling Danmarks kompetence i forhold til personer, som udøver aktivitet i andre lande, vil blive udmøntet i en bekendtgørelse.
Desuden foreslås det, at det ved bekendtgørelse fastsættes, at Udbetaling Danmark skal yde Social- og Integrationsministeriet faglig og administrativ bistand, bl.a. ved forberedelsen af sager om fravigelse af de almindelige lovvalgsregler i forordningerne og efter bilaterale aftaler om social sikring.
Kompetencen til at indgå sådanne mellemstatslige aftaler vil efter nedlæggelsen af Pensionsstyrelsen være placeret i Social- og Integrationsministeriets departement.
Social- og Integrationsministeren kan også fastsætte nærmere regler om, hvordan Udbetaling Danmark skal yde faglig bistand til varetagelse af opgaver på andre områder for international social sikring mv.
Bestemmelsen vil blive udmøntet således, at Udbetaling Danmark skal bistå med varetagelsen af de opgaver, som Pensionsstyrelsen yder bistand til i dag.
Desuden tager bemyndigelsesbestemmelsen højde for, at karakteren af de internationale opgaver, som Udbetaling Danmark skal yde bistand til, kan ændre sig.
 Der henvises til de specielle bemærkninger til § 6.
3.3.5. Fondssager og grønlandssager 3.3.5.1. Gældende regler Efter ligningsloven kan der gives skattefrihed for personer til ydelser fra en fond, stiftelse, forening m.v., som er godkendt af beskæftigelsesministeren (social- og integrationsministeren), og hvis formål er at støtte socialt eller sygdomsbekæmpende arbejde.
Kompetencen til at godkende fonde mv. med socialt eller sygdomsbekæmpende arbejde er uddelegeret til Pensionsstyrelsen med almindelig ulovbestemt administrativ klageadgang til ministeriets departement.
Pensionsstyrelsen administrerer herudover en finanslovskonto vedrørende tilskud til hel eller delvis dækning af rejseudgifter til, fra og i Grønland ved rejser, der imødekommer sociale hensyn, eller som bidrager til at formidle kontakt mellem Grønland og det øvrige rige.
Også her er der ulovbestemt administrativ klageadgang til Social- og Integrationsministeriet.
3.3.5.2. Overvejelser og lovforslagets indhold Det vurderes, at fondssager og grønlandssager på grund af den særlige karakter ikke bør overflyttes til Udbetaling Danmark.
 Da hjemlen til at godkende fonde til at foretage skattefri udbetalinger findes i ligningsloven, foreslås det, at kompetencen til at godkende de sociale fonde overføres til told- og skatteforvaltningen, som i forvejen er godkendelsesmyndighed med hensyn til almennyttige- og almenvelgørende institutioner, som kan modtage gaver og løbende ydelser, hvor donatorerne har fradragsret efter ligningslovens § 8A eller § 12, stk. 3. Der henvises til bemærkningerne til § 9.
 Administrationen af finanslovskontoen vedrørende tilskud til hel eller delvis dækning af rejseudgifter til, fra og i Grønland forbliver i Social- og Integrationsministeriet.
3.3.6. EESSI Det fremgår af forordning 987/2009, at alle EU-medlemsstater skal udveksle dokumenter digitalt på det sociale sikringsområde.
Som følge heraf skal alle EU-lande udvikle it-systemer, der kan håndtere udveksling af dokumenter og blanketter på tværs af EU-landene.
Dette udviklingsarbejde går i EU under navnet EESSI (Electronic Exchange of Social Security Information).
 Ansvaret for udvikling af den nationale del af it-projektet er på nuværende tidspunkt forankret i Pensionsstyrelsen.
 Da EESSI-projektet forudsætter en tæt kontakt til EU-kommissionen og kræver en tæt økonomisk styring af den nationale del af projektet, forbliver projektet forankret i staten.
3.4. Konsekvensrettelser Udbetaling Danmark-loven indeholder en bestemmelse, der giver social- og integrationsministeren mulighed for at fastsætte regler om obligatorisk digital kommunikation mellem borgere og Udbetaling Danmark.
Som følge af forslaget om at overføre afgørelser om lovvalg, jf. afsnit 3.3.4. foreslås det, at hjemlen også omfatter mulighed for at fastsætter regler om obligatorisk digital kommunikation for virksomheder.
 Der henvises til de specielle bemærkninger til § 1.
Efter retssikkerhedsloven kan samtykke til at indhente oplysninger efter retssikkerhedslovens § 11 a, stk. 1, bl.a. ved behandlingen af sager i Sikringsstyrelsen (Pensionsstyrelsen) indhentes ved, at borgeren skriftligt bliver gjort opmærksom på, hvilke typer af oplysninger det kan blive nødvendigt at indhente, og får en frist til eventuelt at gøre indsigelse imod dette.
Af administrative hensyn er der fortsat behov for, at samtykke kan opnås efter den særlige procedure i retssikkerhedsloven for personer som har bopæl i udlandet.
Det foreslås derfor, at Udbetaling Danmark ved administration af disse sager, der overføres fra Pensionsstyrelsen, fortsat kan indhente samtykke efter den særlige procedure.
 Der henvises til de specielle bemærkninger til § 6.
 Herudover præciseres det i lov om etablering af Udbetaling Danmark, at de gældende reglerne for overdragelse af medarbejdere fra kommunerne til Udbetaling Danmark alene regulerer overdragelse af personale, der er overflyttet fra kommunerne i forbindelse med overdragelse af de kommunale opgaver i perioden den 1. oktober 2012-1. marts 2013.
Det foreslås herudover lovfæstet, at medarbejderne, der er ansat i Pensionsstyrelsen eller med tjenestested i Pensionsstyrelsen i henhold til kollektiv overenskomst, bestemmelser om løn- og arbejdsforhold, der er fastsat eller godkendt af offentlig myndighed eller individuel aftale overføres til ansættelse i Arbejdsmarkedets Tillægspension.
Arbejdsmarkedets Tillægspension er efter gældende regler i forvejen arbejdsgiver for personale, der er blevet overført fra kommunerne med henblik på at varetage myndighedsopgaver for Udbetaling Danmark.
Arbejdsmarkedets Tillægspension foreslås at overtage alt personale fra Pensionsstyrelsen, det vil sige både personale, der udelukkende eller overvejende er beskæftiget med de myndighedsopgaver der overføres, samt andet personale, fx personale, der udøver servicefunktioner.
Det foreslås, at medarbejdere, der overvejende er beskæftiget med opgaver, der forbliver statslige, forbliver ansat i staten og ikke overdrages til Arbejdsmarkedets Tillægspension.
Det foreslås, at lov om virksomhedsoverdragelse finder tilsvarende anvendelse ved overdragelse af medarbejdere fra Pensionsstyrelsen eller med tjenestested i Pensionsstyrelsen til Arbejdsmarkedets Tillægspension.
Ved at anvende principperne i virksomhedsoverdragelsesloven sikres alle overenskomstansatte flere ensartede rettigheder efter loven, herunder blandt andet, at de pågældendes ansættelsesvilkår skal videreføres uændret af den nye ansættelsesmyndighed, i dette tilfælde Arbejdsmarkedets Tillægspension som ny part.
Ved at anvende virksomhedsoverdragelsesloven bliver pågældende medarbejdere endvidere omfattet af lovens særlige bevisbyrderegler, der beskytter de ansatte mod usaglige afskedigelser som følge af opgaveoverførslen.
Tjenestemænd, der er ansat i Pensionsstyrelsen eller med tjenestested i Pensionsstyrelsen, foreslås at vedblive med at være ansat i staten og blive udlånt til Arbejdsmarkedets Tillægspension på samme ansættelsesvilkår som hidtil.
Dette medfører, at de statsligt overførte tjenestemænd har samme ansættelsesretlige relation til staten og Arbejdsmarkedets Tillægspension, som de tjenestemænd, der blev overført fra kommunerne i forbindelse med overførsel af kommunale opgaver til Udbetaling Danmark.
Med forslaget sikres det, at medarbejdere, der er omfattet af flytningen af opgaver fra staten til Udbetaling Danmark, og som er ansat i Pensionsstyrelsen, får den samme ansættelsesretlige tryghed som var gældende kommunalt ansatte medarbejdere, som blev overført til staten i forbindelse med overflytning af opgaver fra kommunerne til Udbetaling Danmark.
 Der henvises til de specielle bemærkninger til § 2, nr. 2.
Endelig foreslås en særlig overgangsbestemmelse for håndtering af aktiver, der er knyttet til de opgaveområder, hvor administrationen overflyttes fra Social- og Integrationsministeriet til Udbetaling Danmark.
Det foreslås i den forbindelse at Social- og Integrationsministeriet kan beholde ejerskabet til aktiver og udleje aktiverne til Arbejdsmarkedets Tillægspension med en leje, der svarer til statens afskrivning af aktiverne.
Når aktiverne er afskrevet, kan ejerskabet overdrages til Arbejdsmarkedets Tillægspension efter vilkår aftalt mellem Social- og Integrationsministeriet og Arbejdsmarkedets Tillægspension og med udgangspunkt i den aktuelle markedsværdi.  Aktiverne kan efter aftale overdrages vederlagsfrit efter afskrivningsperioden.
3.5. Lovens ikrafttræden og overgangsbestemmelser Det foreslås, at opgaverne overflyttes fra Pensionsstyrelsen til Udbetaling Danmark med virkning fra den 1. juni 2013.
 Desuden forslås det, at Udbetaling Danmark færdigbehandler de sager, som ikke er afsluttet af Pensionsstyrelsen ved lovens ikrafttræden, at Udbetaling Danmark kan viderebehandle disse sager uden fornyet samtykke, og at Udbetaling Danmark overtager Pensionsstyrelsens eventuelle krav mod borgeren og borgerens eventuelle krav mod Pensionsstyrelsen ved lovens ikrafttræden.
4. Økonomiske og administrative konsekvenser for det offentlige Overdragelse af opgaver fra Pensionsstyrelsen til Udbetaling Danmark vil indebære økonomiske konsekvenser for staten, herunder en effektiviseringsgevinst på 6 mio. kr. årligt som følge af stordriftsfordele samt en yderligere løbende effektivisering af opgavevaretagelsen på 3 procent årligt.
De forudsatte effektiviseringsgevinster på overhead vil få fuld virkning i 2014, men derimod kun i meget begrænset omfang i 2013. Det skyldes, at lovforslaget først forventes at træde i kraft 1. juni 2013, og at der vil skulle gennemføres en række tilpasninger, inden en effektiviseringsgevinst vil kunne realiseres.
Med lovforlaget foreslås det præciseret, at loftet over størrelsen af det statslige administrationsbidrag højst må udgøre bevillingen på finansloven for det pågældende år.
Præciseringen får ikke økonomiske konsekvenser for allerede fastsatte bidrag i forhold til statens administrationsbidrag vedr. børne- og ungeydelsen i år 2013.
Skatteministeriet har ressortansvaret for den medfølgende finanslovsbevilling vedrørende en række opgaver i relation til børne- og ungeydelsen.
Nogle af disse opgaver er overført til Udbetaling Danmark med virkning fra den 1. oktober 2012. Det drejer sig især om opgaver vedrørende drift af it-systemer, hvortil kommer visse opgaver vedrørende vejledning, udbetaling, mv.
Udbetaling Danmarks udgifter til disse opgaver dækkes af et administrationsbidrag, som betales af Skatteministeriet.
Skatteministeriets bevillinger til de opgaver, der varetages af Udbetaling Danmark, indgår i den under § 09.21.01. SKAT opførte bevilling på i alt 5.143,5 mio. kr. (PL 2013), og er budgetteret til i alt 9,4 mio. kr. i 2013 til opgaven.
Dette svarer til, at 9,4 mio. kr. udgør det maksimale beløb, der kan betales til Udbetaling Danmark for varetagelsen af opgaverne.
Der indgår ikke afskrivninger eller andre finansielle poster i dette beløb.
Omkostninger forbundet med implementering af skattereformen indgået af regeringen (Socialdemokraterne, Det Radikale Venstre og Socialistisk Folkeparti), Venstre og Det Konservative Folkeparti den 22. juni 2012 i form af tilretning af it-systemer mv., som følge af aftrapning af børne- og ungeydelsen til familier med høje indkomster, indgår ikke i dette beløb og afholdes af Skatteministeriet.
Der er ikke aftalt effektiviseringer i forhold til opgaver, der overføres til Udbetaling Danmark fra SKAT, da omkostningerne til driften primært udgøres af drift af et it-system til udbetaling af børne- og ungeydelsen med en ekstern leverandør.
Dette udelukker dog ikke, at der kan aftales besparelseskrav vedrørende de overførte statslige opgaver fra Skatteministeriet eller andre ministerier.
Skatteministeriets overtagelse af opgaverne i forbindelse med godkendelse af fonde til at foretage skattefrie udbetalinger medfører et begrænset merarbejde for Skatteministeriet, der modsvares af en tilsvarende besparelse for Social- og Integrationsministeriet.
 De bevillingsmæssige konsekvenser for 2014 og frem indarbejdes på forslag til finanslov for 2014.
5. Økonomiske og administrative konsekvenser for erhvervslivet Forslaget om at give hjemmel til, at Udbetaling Danmark kan fastsætte regler om obligatorisk digitalisering, kan få betydning for virksomheders kontakt til Udbetaling Danmark.
Bestemmelsen vil blive udmøntet i henhold til fællesoffentlige digitaliseringsstrategier.
6. Administrative konsekvenser for borgerne Forslaget medfører, at udenlandske borgere skal henvende sig til Udbetaling Danmark og ikke i Pensionsstyrelsen for så vidt de sager, der foreslås overført til Udbetaling Danmark.
For så vidt angår fondssager og sager vedrørende tilskud til rejseudgifter til Grønland, der foreslås at forblive i staten jf. afsnit 3.3.5, vil borgeren skulle henvende sig til de statslige myndigheder, der efter forslaget skal administrere ordningerne.
7. Miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget omhandler myndighedsansvar og varetagelse af opgaver på området for internationale social sikring, herunder opgaver i forhold til EF-forordningerne om koordinering af social sikring.
Forslaget indeholder EU-retlige aspekter, men har ingen EU-retlige konsekvenser.
9. Hørte myndigheder og organisationer Advokatrådet, Akademikernes Centralorganisation, AK-samvirke, Arbejdsbevægelsens Erhvervsråd, Arbejdsmarkedets Tillægspension, BDO Kommunernes Revision, Beskæftigelsesankenævnet, Center for ligebehandling af Handicappede, Centralorganisationernes Fællesudvalg, Dansk Arbejdsgiverforening, Dansk Byggeri, Dansk Erhverv, Dansk Flygtningehjælp, Dansk Socialrådgiverforening, Danske Handicaporganisationer, Danske Regioner, Datatilsynet, Det Centrale Handicapråd, Finansrådet, Finanssektorens Arbejdsgiverforening, Finanstilsynet, Foreningen af Danske Skatteankenævn, Foreningen Nydansker, Foreningen af Socialchefer i Danmark, Foreningen af Statsforvaltningsjurister, Forsikring og Pension, FTF, HK  Kommunal, HK  Stat, ITD  International Transport Danmark, KL, Kommunale Tjenestemænd og Overenskomstansatte, Kommunernes Revision, Kristelig Arbejdsgiverforening, Kristelig Fagforening, Landsforeningen Ældre Sagen, Landsorganisationen i Danmark, Ledernes Hovedorganisation, LAP, LEV, Rigsrevisionen, Rådet for Socialt Udsatte, SAND, Sammenslutningen af Landbrugets Arbejdsgiverforeninger, Statsforvaltningsdirektørerne, Udbetaling Danmark og Ældremobiliseringen.
Bemærkninger til lovforslagets enkelte bestemmelser Til § 1 (Udbetaling Danmark-loven) Til nr. 1 De lovgivningsområder, hvor Udbetaling Danmark varetager opgaver, er oplistet i § 1 i lov om Udbetaling Danmark.
I de nævnte love er det præciseret yderligere, om Udbetaling Danmark varetager hele eller dele af administrationen af loven.
Ved overførsel af opgaver fra Pensionsstyrelsen til Udbetaling Danmark, får Udbetaling Danmark ud over de internationale opgaver efter pensionsloven myndighedsansvaret efter enkelte bestemmelser i repatrieringsloven, lov om aktiv socialpolitik samt lov om retssikkerhed og administration på det sociale område.
Det foreslås derfor, at disse tre love tilføjes i § 1. Der henvises til bemærkninger til §§ 3-8 for en nærmere gennemgang af, hvilke myndighedsopgaver, der overføres til Udbetaling Danmark.
Til nr. 2 og 3 Efter gældende regler i § 13, stk. 1, kan social- og integrationsministeren på Udbetaling Danmarks sagsområde fastsætte regler om, at kommunikation mellem Udbetaling Danmark og andre myndigheder og mellem Udbetaling Danmark og borgere skal ske i elektronisk form (digital kommunikation). Reglerne giver Udbetaling Danmark mulighed for at udnytte informationsteknologierne til at digitalisere administrative rutiner og indføre elektronisk administration i forhold til andre myndigheder og borgere.
Udmøntningen af bestemmelsen skal ske i overensstemmelse med implementeringen af fællesoffentlige digitaliseringsstrategier, blandt andet strategien fra august 2011 »Den digitale vej til fremtidens velfærd«.
Bestemmelsen giver hjemmel til, at social- og integrationsministeren kan fastsætte regler om, at ansøgninger skal indgives digitalt, at øvrige meddelelser fra borgeren skal sendes digitalt, samt at borgeren har pligt til at modtage meddelelser og afgørelser fra Udbetaling Danmark via digitale medier.
Der kan herunder fastsættes regler om, at ansøgninger, der ikke indgives ved digital selvbetjening, skal afvises af Udbetaling Danmark.
Ved overførslen af Pensionsstyrelsens opgaver vil Udbetaling Danmark i forbindelse med fx sager om lovvalg også have behov for at kommunikere med virksomheder.
Det foreslås derfor i § 13, stk. 1, at der også kan fastsættes regler om, at kommunikation mellem Udbetaling Danmark og virksomheder skal ske i elektronisk form.
Det betyder, at der fx kan udstedes regler om, at det er obligatorisk, at virksomheder skal anvende en bestemt blanket eller elektronisk ansøgning eller indberetningsløsning ved kommunikation med Udbetaling Danmark, og at brug af andre formater kan afvises.
Efter gældende regler skal ministeren ved fastsættelse af regler om digital kommunikation mellem Udbetaling Danmark og borgeren efter § 13, stk. 1, tage hensyn til, at nogle grupper af borgere ikke har de fornødne forudsætninger for at anvende it, for eksempel borgere med særlige behov eller ældre borgere, der ikke har det fornødne kendskab til digitale værktøjer.
Social- og integrationsministeren kan derfor efter § 13, stk. 2, fastsætte regler om, at visse grupper af borgere helt eller delvis skal være undtaget fra kravet om digital kommunikation.
Ligesom for borgere foreslås det, at der ved fastsættelsen af regler om digital kommunikation i henhold til § 13 i lov om Udbetaling Danmark skal kunne tages hensyn til, at visse virksomheder ikke har mulighed for at kommunikere digitalt med Udbetaling Danmark.
Det foreslås derfor i § 13, stk. 2, at social- og integrationsministeren kan fastsætte regler om, at visse virksomheder helt eller delvist skal være undtaget fra kravet om digital kommunikation.
Det kan fx tages i betragtning, at nogle af de virksomheder, som Udbetaling Danmark skal kommunikere med i forbindelse med varetagelsen af Pensionsstyrelsens nuværende opgaver, vil være udenlandske og derfor kan have en mere begrænset adgang til fx NemID medarbejdersignatur til virksomheder, ligesom fx enkelte danske virksomheder er placeret, hvor der ikke er den fornødne adgang til internettet.
Det forventes, at bestemmelsen om obligatorisk digital kommunikation efter § 13, stk.1, blandet andet vil blive anvendt til, at social- og integrationsministeren fastsætter regler om, at virksomheder fra 1. juni 2013 i sager vedr. social sikring har pligt til at anvende en bestemt digital selvbetjeningsløsning til at ansøge om og indberette oplysninger til Udbetaling Danmark om medarbejdere, der skal arbejde i andre lande med henblik på, at Udbetaling Danmark herefter træffer afgørelse om, hvorvidt medarbejderen forsat hører under danske regler om social sikring.
Bekendtgørelsen vil gøre det obligatorisk for virksomheder at indberette oplysninger digitalt via en nyudviklet selvbetjeningsløsning på virk.dk primo 2013. Den digitale selvbetjeningsløsning er en digital udgave af de spørgeskemaer, som virksomhederne i dag udfylder og indsender til Pensionsstyrelsen.
Det forventes at undtage kravet om obligatorisk brug af løsningen for virksomheder, der ikke har mulighed for at logge på løsningen via enten NemID medarbejdersignatur eller digital medarbejdersignatur.
Kredsen af virksomheder, der har pligt til at bruge denne selvbetjeningsløsning, kan udvides i takt med, at der udvikles teknologi, der fx giver udenlandske virksomheder adgang til fællesoffentlige selvbetjeningsløsninger udbudt af danske myndigheder.
Efter den gældende § 13, stk. 3, i lov om Udbetaling Danmark kan social- og integrationsministeren på de områder, hvor der indføres pligt til elektronisk kommunikation, fravige formkrav i lovgivningen, der er til hinder for digital kommunikation, for eksempel indirekte eller direkte krav om skriftlighed eller brug af blanketter, særlige erklæringer mv.
Efter § 13, stk. 4, i Udbetaling Danmark-loven anses en digital meddelelse for at være kommet frem, når den er tilgængelig for modtageren, dvs. den eller de borgere, der er part i sagen, den myndighed, som er myndighedsansvarlig på området samt den myndighed, der skal modtage meddelelsen som led i afsenderens myndighedsudøvelse.
Ved overførslen af opgaver fra Pensionsstyrelsen vil social- og integrationsministeren i medfør af § 13, stk. 3, kunne fastsætte regler om at udstedelse af dokumenter uden underskrift eller med maskinelt gengivet underskrift eller på tilsvarende måde i retlig henseende sidestilles med et dokument med personlig underskrift på de områder, der overgår til Udbetaling Danmark.
Den gældende bestemmelse i § 13, stk. 4, i lov om Udbetaling Danmark vil også omfatte meddelelser til og fra virksomheder.
Det forventes, at hjemlen i § 13 både i forhold til borgere og virksomheder generelt på sigt vil blive brugt til at indføre flere regler om obligatorisk digital kommunikation i takt med den teknologiske udvikling.
Det gælder også i forhold til borgere, der har bopæl i udlandet.
Bestemmelsen i § 13, stk. 1, vil således også kunne anvendes til at fastsætte krav om obligatorisk digital kommunikation og obligatorisk brug af digital post, når det bliver teknisk muligt for borgere i udlandet at anvende løsningerne. § 13 vil fortsat blive brugt i overensstemmelse med fællesoffentlige digitaliseringsinitiativer, men er ikke til hinder for, at Udbetaling Danmark går i front med indførelse af obligatorisk digital selvbetjening, hvor det vurderes at være hensigtsmæssigt.
Til nr. 4 Efter gældende regler skal omkostninger til Pensionsstyrelsens administration af opgaver afsættes årligt på finansloven i form af en driftsbevilling.
Ved overflytning af Pensionsstyrelsens opgaver til Udbetaling Danmark sker der en overflytning af en myndighedsopgave fra staten til Udbetaling Danmark.
Det betyder, at opgaverne herefter vil være underlagt styringsmekanismerne i lov om Udbetaling Danmark, herunder bestemmelserne i § 25 i lov om Udbetaling Danmark om statens betaling af administrationsbidrag.
Efter den gældende bestemmelse § 25, stk. 1, i Udbetaling Danmark-loven skal staten dække omkostningerne til Udbetaling Danmarks opgaver på sagsområder, der overføres fra staten efter § 1 i lov om Udbetaling Danmark gennem administrationsbidrag til Udbetaling Danmark.
Bidragene skal dække samtlige omkostninger til administration, sagsbehandling mv. inden for et regnskabsår, som Udbetaling Danmark forventer at afholde i forhold til de opgaver, der er overført.
Det foreslås præciseret i § 25, stk. 1, 1. pkt. i lov om Udbetaling Danmark, at størrelsen af administrationsbidragene til staten skal kunne afholdes inden for bevillingen til opgaven på finansloven for det år, som bidragene skal dække.
Bidragene må således ikke overstige bevillingen på finansloven, men kan være mindre som led i forpligtelsen for Udbetaling Danmark til løbende at effektivisere opgavevaretagelsen på både det kommunale og det statslige område.
Det foreslås i § 25, stk. 1, 2. pkt., at Udbetaling Danmark fastsætter bidragene inden for denne ramme.
Det vil være Udbetaling Danmarks ansvar at holde omkostningerne til opgavevaretagelsen inden for denne ramme på finansloven.
Præciseringen i loven ændrer ikke på det forhold, at Arbejdsmarkedets Tillægspension fortsat har krav på at få dækket samtlige omkostninger til opgavevaretagelsen af statslige opgaver, da Arbejdsmarkedets Tillægspension alene kan yde teknisk og administrativ bidrag på omkostningsdækket basis, jf. § 15 i lov om Udbetaling Danmark.
Arbejdsmarkedets Tillægspension skal forud for hvert år lægge et realistisk budget for det kommende års statslige bidrag og det forventes, at budgettet bliver overholdt.
Der kan dog være tilfælde, hvor Arbejdsmarkedets Tillægspension ikke kan forudsige en udgift og dermed indregne den i budgettet.
I disse tilfælde skal omkostningerne finansieres midlertidigt inden for de eksisterende lånemuligheder efter § 32 i Udbetaling Danmarkloven, og finansieres endeligt af det kommende års bevilling.
 Renter og afdrag på lån optaget efter Udbetaling Danmark-loven indgår efter gældende regler i de administrationsbidrag, som henholdsvis kommunerne og staten skal betale til Udbetaling Danmark.
 Der henvises til bemærkningerne til nr. 8 for en nærmere beskrivelse af vilkårene for afdrag på lån.
Udbetaling Danmark kan ikke dække et evt. midlertidigt driftsunderskud i forhold til statslige opgaver ved at overføre midler, der er betalt via kommunernes administrationsbidrag.
Udbetaling Danmark kan heller ikke dække et evt. uforudset underskud på et område, der er overført fra et ressortområde, ved at overføre et overskud fra varetagelsen af et andet statsligt område.
Således kan mindre omkostninger til administration i forhold til opgaver overført fra Skatteministeriet ikke anvendes til at dække meromkostninger i forhold til opgaver fra Pensionsstyrelsen.
For at sikre gennemsigtighed i regnskabet skal Udbetaling Danmark opgøre de statslige opgaver således, at det er tydeligt hvilket ressortministerium, der betaler sin andel af administrationsbidragene til Udbetaling Danmark.
Der henvises herudover til afsnit 3.2.2 i de almindelige bemærkninger for en beskrivelse af yderligere krav til gennemsigtighed i Udbetaling Danmarks budgetter og regnskaber.
De enkelte ressortministerier, der har lovgivningsansvaret for de overførte opgaver, skal hver især betale administrationsbidrag for de overførte opgaver til Udbetaling Danmark via SKB, jf.
Udbetaling Danmark-lovens § 27.
 Der henvises herudover til bemærkninger til nr. 5- 6 og 9-10 samt afsnit 3.2 og 4 i de almindelige bemærkninger.
Til nr. 5 Efter den gældende § 25, stk. 2, kan bestyrelsen for Udbetaling Danmark opkræve ekstraordinære bidrag fra staten, hvis administrationsbidraget fra det enkelte ressortministerium ikke er tilstrækkeligt til at dække Arbejdsmarkedets Tillægspensions omkostninger til administration af de opgaver, der er overført fra Udbetaling Danmark.
Det foreslås, at § 25, stk. 2,ophæves, idet bevillingen på finansloven i forhold til statsligt overførte opgaver udgør den faste ramme for ressourcer til opgavevaretagelsen  både til finansiering af løn- og driftsomkostninger og til eventuelle omkostninger til renter og afdrag på lån efter § 32 i lov om Udbetaling Danmark, herunder lån til investeringer til it.
Bestemmelsen om, at kommunerne kan opkræves ekstra administrationsbidrag, berøres ikke af forslaget.
 Udbetaling Danmark vil dog i tilfældet af en eventuelt uforudset og helt ekstraordinær udgift i løbet af et finansår, der ikke kan holdes inden for de på forhånd udmeldte administrationsbidrag inden for finanslovsbevillingen, fortsat kunne dække et evt. midlertidigt underskud ved at trække på kassekreditten i henhold til § 32, stk. 2, i Udbetaling Danmark-loven.
 Der henvises til bemærkningerne til nr. 4.
Til nr. 6 Efter den gældende § 25, stk. 3, meddeler Udbetaling Danmark skønnet over det kommende kalenderårs statslige bidrag.
Bestyrelsen for Udbetaling Danmark skal med samtidig godkendelse af Udbetaling Danmarks budget for det kommende års drift fastsætte størrelsen af statens bidrag, og herefter snarest muligt meddele staten størrelsen af bidragene.
Som følge af forslaget i nr. 4, hvor det foreslås, at administrationsbidragene højst må udgøre bevillingen på finansloven, foreslås det præciseret i § 25, stk. 3, at Udbetaling Danmarks bestyrelse senest den 1. august hvert år meddeler det enkelte ressortministerium, der har overført en statslig opgave til Udbetaling Danmark, et skøn over det kommende års administrationsbidrag.
Udbetaling Danmarks bestyrelse og det enkelte ressortministerium forudsættes i den forbindelse at have drøftet størrelsen af den bevilling, der forventes foreslået i finansloven, således at det udmeldte skøn ikke overstiger forslaget til bevillingen på finansloven for det kommende år.
Drøftelsen sker med det ressortministerium, der har overført administrationen af en statslig opgave, jf. § 1 i lov om Udbetaling Danmark.
Når finansloven er vedtaget fastsætter bestyrelsen for Udbetaling Danmark endeligt administrationsbidragene fra staten.
Til nr. 7 Der er tale om en konsekvensrettelse som følge af, at § 25, stk. 2 ophæves, jf. forslagets nr. 5.
Til nr. 8 Efter gældende regler kan social- og integrationsministeren fastsætte regler for administration, beregning, opkrævning og betaling af bidrag.
Som følge af forslaget i nr. 5 om at ophæve muligheden for at opkræve ekstraordinære administrationsbidrag forslås bemyndigelsen slettet for så vidt angår de ekstraordinære administrationsbidrag.
Til nr. 9 og 10 Udbetaling Danmark kan efter gældende regler dække et evt. underskud, der ikke kan dækkes af det udmeldte administrationsbidrag, ved at afkræve ekstraordinære bidrag fra kommunerne eller staten eller ved at optage et ektraordinært lån i et pengeinstitut ved at optage et kortvarigt lån på op til 75 mio. kr. efter lånebestemmelsen i § 32, stk. 2, i Udbetaling Danmark-loven.
Det fremgår af lovforarbejderne til bestemmelsen, at et træk på denne kassekreditadgang skal afdrages hurtigst muligt ved en forhøjelse af administrationsbidraget i løbet af 2 år.
Arbejdsmarkedets Tillægspension kan ikke dække et evt. underskud, da Arbejdsmarkedets Tillægspension alene kan levere bistand på omkostningsdækket basis.
Det foreslås i § 32, stk.2, 1. pkt., at lånerammen til kortvarige lån efter § 32, stk. 2, forhøjes med 5. mio. kr. til en maksimumramme på 80 mio. kr.
Forhøjelsen af lånerammen med 5 mio. kr. medfører ikke, at der er øremærket 5. mio. kr. på lånerammen til statsligt overførte opgaver.
Udbetaling Danmark kan således frit vælge at anvende en evt. uforbrugt låneramme til enten kommunalt eller statsligt overførte opgaver, og bestemme fordelingen af lånerammen til henholdsvis kommunalt overførte og statsligt overførte opgaver.
Udbetaling Danmark vil således kunne optage lån på fx 7 mio. kr. til statsligt overførte opgaver, hvis det kan holdes inden for den maksimale låneramme på i alt 80 mio. kr.
Udbetaling Danmark skal ved anvendelse af lånerammen kunne henføre lånet til henholdsvis kommunalt eller statsligt overførte opgaver, således at afdrag på lånet alene sker via administrationsbidraget fra kommunerne eller staten afhængigt af hvilke omkostninger, som lånet skal dække.
Der henvises i øvrigt til afsnit 3.2.2 i de almindelige bemærkninger, hvor der stilles krav til gennemsigtighed i budgetter og regnskaber.
Udbetaling Danmarks behov for at finansiere uforudsete omkostninger til statsligt overførte opgaver vurderes at være begrænsede.
 Det foreslås præciseret i § 32, stk. 2, 3. pkt. at lånet skal afvikles hurtigst muligt og senest i løbet af de 2 efterfølgende budgetår ved optagelse af lån til varetagelse af kommunale opgaver og senest i det efterfølgende budgetår år ved optagelse af lån til varetagelse af statslige opgaver.
For så vidt angår præciseringen for kommunalt overførte opgaver sker der ingen ændringer af gældende regler.
Afdrag på lån til kommunalt overførte opgaver vil således fortsat kunne ske ved at forhøje administrationsbidraget eller gennem yderligere effektiviseringer og besparelser på administrationen af kommunalt overførte opgaver.
Det foreslås, at lånet for så vidt angår træk på kassekreditten for statslige opgaver skal afdrages inden for 1 år.
Et træk på kassekreditten til statsligt overførte opgaver vil ikke automatisk medføre en forhøjelse af bevillingen til administrationen på finansloven det efterfølgende år, men vil skulle finansieres ved besparelser, effektiviseringer eller aktivitetsnedgang, der holdes inden for rammerne af det efterfølgende års bevilling.
Hvis der måtte opstå et ekstraordinært behov for finansiering, herunder træk på kassekreditten, skal Udbetaling Danmark og staten drøfte rammerne for opgavevaretagelsen på baggrund af opgørelser af sagsbehandlingstider, udvikling i produktivitet og sagsprognoser m.v. forud for det kommende års finanslov.
Drøftelsen skal tages med det ressortministerium, der har overført opgaver til Udbetaling Danmark, det vil sige fremover Skatteministeriet for så vidt angår børne- og ungeydelsessystemet og Social- og Integrationsministeriet for så vidt angår de opgaver, der foreslås overflyttet fra Pensionsstyrelsen.
Udbetaling Danmark vil kunne anvende den eksisterende låneadgang i § 32, stk. 4, til fremtidige investeringer, herunder IT-understøttelse til brug for varetagelsen af de statsligt overførte opgaver.
Omkostninger til lån til IT-investeringer mv. afholdes indenfor statens administrationsbidrag og skal medregnes ved vurderingen af, om udgiften holdes indenfor den bevillingsmæssige ramme på finansloven.
Til § 2 (Lov om etablering af den selvejende institution Udbetaling Danmark) Til nr. 1 § 8 i lov om etablering af den selvejende institution Udbetaling Danmark regulerer betingelserne for overførsel af medarbejdere fra kommunerne i forbindelse med overflytning af myndighedsopgaver fra kommunerne til Udbetaling Danmark.
 Det foreslås præciseret i § 8 i lov om etablering af den selvejende institution Udbetaling Danmark, at bestemmelsen alene vedrører overførsel af opgaver fra kommunerne i perioden den 1. oktober 2012- 1. marts 2013, jf. lov nr. 326 af 11. april 2012 om ændring af forskellige love som følge af etablering af Udbetaling Danmark og ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.). Præciseringen tydeliggør, at §§ 8-10 i loven således ikke gælder for overenskomstansatte medarbejdere, der overflyttes i forbindelse med overflytning af opgaver fra Pensionsstyrelsen til Udbetaling Danmark.
 Der henvises til bemærkninger til § 2, nr. 2, for en beskrivelse af vilkårene for medarbejdere, der overflyttes fra Pensionsstyrelsen.
Til nr. 2 Efter gældende regler i § 8 i lov om etablering af den selvejende institution Udbetaling Danmark er kommunalt personale, der er ansat i henhold til kollektiv overenskomst, bestemmelser om løn- og arbejdsforhold, der er fastsat eller godkendt af offentlig myndig eller individuel aftale, og som er blevet overflyttet i forbindelse med overførsel af myndighedsopgaver fra kommunerne til Udbetaling Danmark, blevet ansat i Arbejdsmarkedets Tillægspension med virkning fra den dag, myndighedsopgaven er overgået til Udbetaling Danmark.
Overførslen af medarbejdere fra kommunerne til Arbejdsmarkedets Tillægspension omfattede alene personale, som udelukkende eller overvejende er beskæftiget med de myndighedsopgaver, som overføres til Udbetaling Danmark fra kommunerne, det vil sige ikke personale, der varetager servicefunktioner mv.
De pågældende medarbejdere, der var forpligtet til at overgå til ansættelse i Arbejdsmarkedets Tillægspension, var i den forbindelse omfattet af lov om lønmodtageres retsstilling ved virksomhedsoverdragelse, jf. en særlig bestemmelse herom.
Lov om lønmodtageres retsstilling ved virksomhedsoverdragelse (virksomhedsoverdragelsesloven) sikrer, at lønmodtageren overfor den erhvervende virksomhed bibeholder de rettigheder og forpligtelser, der bestod på overdragelsestidspunktet i henhold til kollektiv overenskomst og aftale, bestemmelser om løn- og arbejdsforhold m.m., ligesom de pågældende medarbejdere bliver omfattet af lovens særlige bevisbyrderegler, der beskytter de ansatte mod usaglige afskedigelser som følge af opgaveoverførslen.
Virksomhedsoverdragelsesloven finder ikke uden særskilt lovhjemmel anvendelse ved en administrativ eller ved lov foretaget omorganisering af offentlige administrative myndigheder eller en overførsel af administrative funktioner mellem offentlige administrative myndigheder.
Det foreslås i § 10 a, stk. 1, 1. pkt. at Arbejdsmarkedets Tillægspension fra tidspunktet for overflytningen af opgaver fra Pensionsstyrelsen til Udbetaling Danmark overtager personale, som er ansat eller har tjenestested i Pensionsstyrelsen i henhold til kollektiv overenskomst, bestemmelser om løn- og arbejdsforhold, der er fastsat eller godkendt af offentlig myndighed, eller som er ansat efter individuel aftale.
Bestemmelsen indebærer, at Arbejdsmarkedets Tillægspension fremover - som det er tilfældet for kommunale medarbejdere, der er flyttet med deres opgaver fra kommunerne - bliver ansættelsesmyndighed for de medarbejdere, der i dag er ansat i eller har tjenestested i Pensionsstyrelsen, herunder personale som varetager myndighedsopgaver samt servicefunktioner.
Personale, der kun indirekte er beskæftiget med de myndighedsopgaver, der overflyttes til Udbetaling Danmark, er således også omfattet af bestemmelsen.
 Det foreslås i § 10 a, stk. 1, 2. pkt., at lov om lønmodtageres retstilling ved virksomhedsoverdragelse finder tilsvarende anvendelse på personale, der overtages af Arbejdsmarkedets Tillægspension fra Pensionsstyrelsen i henhold til § 10 a, stk. 1. Der henvises til afsnit 3.4. i de almindelige bemærkninger.
En række af de opgaver, som i dag varetages i staten, foreslås at forblive statslige, jf. blandt andet afsnit 3.3.5 og 3.3.6 i de almindelige bemærkninger.
Det foreslås i § 10 a, stk. 2, at medarbejdere, der overvejende er beskæftiget med opgaver, der forbliver statslige, ikke er omfattet af § 10 a, stk. 1.
Tjenestemænd Den gældende § 9 i lov om etablering af Udbetaling Danmark regulerer alene overdragelse af kommunale tjenestemænd.
Efter § 9, stk. 2, er kommunalt ansatte tjenestemænd, der er blevet overflyttet fra kommunerne, blevet ansat i staten med pligt til at gøre tjeneste i Arbejdsmarkedets Tillægspension.
Bestemmelsen omfatter kun personale, som udelukkende eller overvejende er beskæftiget med varetagelse af opgaver, der overføres fra kommunerne til Udbetaling Danmark.
En kommunal tjenestemand, der er blevet overflyttet til staten, har ikke som følge af overførslen krav på ventepenge, rådighedsløn eller pension.
Bestemmelsen omfatter både tjenestemænd, der har pligt til at blive overflyttet som følge af de opgaver, de varetager, og tjenestemænd, der er overgået frivilligt.
 § 9 vedrører alene overdragelse af kommunalt ansatte tjenestemænd, der blev overført som følge af lov nr. 326 af 11. april 2012 om ændring af forskellige love som følge af etablering af Udbetaling Danmark og ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.).
 Det foreslås i § 10 a, stk. 3, at tjenestemænd, der er omfattet af overflytningen af opgaver fra Pensionsstyrelsen, bevarer deres ansættelse i staten på vilkår, der svarer til de hidtidige vilkår og vil være forpligtet til at gøre tjeneste i Arbejdsmarkedets Tillægspension ved udlån fra staten fra tidspunktet for overflytningen af opgaverne.
Tjenestemænd, der er omfattet af § 10 a, stk. 3, forslås, som det er tilfældet efter gældende regler for de tidligere kommunale tjenestemænd, ikke at have krav på ventepenge, rådighedsløn eller pension som følge af udlån fra staten.
Ved udlånet sker der ikke et arbejdsgiver skifte.
Tjenestemandslovens øvrige betingelser finder i øvrigt anvendelse.
Udlånet medfører, at den almindelige daglige og faglige ledelse overdrages til Arbejdsmarkedets Tillægspension, som det er tilfældet for de tjenestemænd, der er overført fra kommunerne.
Der indgås en aftale mellem Social- og Integrationsministeriet og Arbejdsmarkedets Tillægspension vedrørende vilkårene for ansættelsen af de statsligt overførte tjenestemænd, herunder hvilke beføjelser henholdsvis Arbejdsmarkedets Tillægspension og Social- og Integrationsministeriet har over for de pågældende medarbejdere.
Dette svarer til, hvad der er forudsat i forhold til de tidligere kommunalt ansatte tjenestemænd.
 Efter § 22, stk. 2, i lov om Udbetaling Danmark skal bidrag til Udbetaling Danmark dække alle omkostninger til administration mv. inden for et regnskabsår, som Udbetaling Danmark forventer at afholde, i forhold til de opgaver, der er overført fra kommunerne efter lovens § 1. Alle omkostninger som vedrører tjenestemændene, herunder indbetalinger af pensionsbidrag mv. og Social- og Integrationsministeriets øvrige udgifter som ansættelsesmyndighed, indgår i statens administrationsbidrag efter lovens § 25.
Tidspunktet for flytningen efter § 10 a, stk. 1 og 3, er tidspunktet for overgang af myndighedsansvaret fra Pensionsstyrelsen til Udbetaling Danmark.
Der henvises til bemærkninger til forslagets § 10 om lovens ikrafttræden.
Fra dette tidspunkt bærer Arbejdsmarkedets Tillægspension vederlagskrav for alle de medarbejder, der overdrages.
Social- og Integrationsministeriet bærer vederlagskrav og andre forpligtelser for medarbejdere omfattet af § 10, stk. 1 og 4 fra tiden før overtagelsesdagen, uanset om de på overdragelsesdagen er forfaldne til betaling.
Efter den gældende § 10, stk. 3, i lov om etablering af den selvejende institution Udbetaling Danmark, skal den enkelte kommune friholde Arbejdsmarkedets Tillægspension for ethvert krav, der rettes mod Arbejdsmarkedets Tillægspension, som følge af overførslen af kommunale medarbejdere.
Det foreslås tilsvarende for overførslen af medarbejdere fra Pensionsstyrelsen til Udbetaling Danmark, at Social- og Integrationsministeriet friholder Arbejdsmarkedets Tillægspension for ethvert krav, som rettes mod Arbejdsmarkedets Tillægspension i forhold til medarbejdere, der ikke tiltræder ansættelse hos Arbejdsmarkedets Tillægspension.
Det er ikke nødvendigt at regulere ved lov, da det følger af allerede gældende regler om, at Arbejdsmarkedets Tillægspension kun kan varetage administration på omkostningsdækket basis, jf. § 15 i lov om Udbetaling Danmark.
 Der foretages en sædvanlig refusionsopgørelse af udgifter vedrørende alle vederlagskrav og andre forpligtelser mellem Arbejdsmarkedets Tillægspension og Social- og Integrationsministeriet vedrørende de overførte medarbejdere, der er omfattet af forslaget til § 10 a, stk. 1 og 4.
Efter den gældende § 25, stk. 1, i lov om Udbetaling Danmark dækker staten omkostningerne til Udbetaling Danmarks administration af opgaver på sagsområder, der overføres fra staten gennem indbetaling af et administrationsbidrag til Udbetaling Danmark.
Bidraget skal dække samtlige omkostninger til administration, sagsbehandling mv. inden for et regnskabsår, som Udbetaling Danmark forventer at afholde i forhold til de opgaver, der er overført.
Lønudgifter og omkostninger til administration i øvrigt som led i ansættelsesforholdet i Arbejdsmarkedets Tillægspension som ansættelsesmyndighed indgår i administrationsbidraget fra staten, jf. § 25 i lov om Udbetaling Danmark.
Håndtering af aktiver Det foreslås i § 10 b, 1. pkt., at ved overflytning af opgaver fra staten til Udbetaling Danmark efter forslagets §§ 3-8, kan social- og integrationsministeren bestemme, at staten  dvs.
Social- og Integrationsministeriet - beholder ejerskabet til de aktiver, som anvendes til administration af de opgaver, der overflyttes til Udbetaling Danmark.
Der forventes overflyttet aktiver i form af inventar og it-udstyr, men ikke anlægsaktiver og aktiver i form af ejerskab af it-systemer.
Staten beholder alene de aktiver, der kan knyttes til de opgaver og medarbejdere, der overflyttes.
Aftalen kan indgås for dele af de overdragede aktiver og behøver således ikke at omfatte alle de aktiver, der berøres af opgaveoverdragelsen.
Det foreslås i § 10 b, 2. pkt., at i det omfang social- og integrationsministeren efter 1. pkt. træffer beslutning om at beholde ejerskabet til aktiverne, skal Arbejdsmarkedet Tillægspension leje aktiverne, indtil de er endeligt afskrevne.
Afskrivningen vil ske efter de almindelige retningslinjer, der gælder for afskrivning af statslige aktiver hos den myndighed, der overfører opgaverne.
Hvis der fx sker videreudvikling på et statsligt ejet it-system, der udlejes, skal der tages stilling til, hvordan denne del skal afskrives.
Det kan således forekomme tilfælde, hvor udgifterne til it-systemet medfører, at en ny afskrivningsperiode begynder med den følge, at aktivet ikke kan betragtes som endeligt afskrevet.
Efter § 22, stk. 2, i lov om Udbetaling Danmark skal bidrag til Udbetaling Danmark dække alle omkostninger til administration mv., som Udbetaling Danmark forventer at afholde inden for et regnskabsår, i forhold til de opgaver, der er overført fra kommunerne efter lovens § 1. Lejeudgiften indgår således i statens administrationsbidrag efter § 25, stk. 1, i lov om Udbetaling Danmark.
Det foreslås i § 10 b, 3. pkt., at lejen skal svare til afdragsprofilen for de erhvervede aktiver.
Det betyder, at lejen for aktiverne fastsættes svarende til det aktuelle afdrag og forrentning af den langfristede gæld, som staten har stiftet for at erhverve aktiverne.
Det foreslås i § 10 b, 4. pkt., at når aktiverne er endeligt afskrevne, kan social- og integrationsministeren og Arbejdsmarkedets Tillægspension aftale, at aktiverne overdrages til Arbejdsmarkedets Tillægspension.
Dvs. at Arbejdsmarkedets Tillægspension ikke er forpligtet til at overtage aktiverne.
Efter overdragelsen er Arbejdsmarkedets Tillægspension ejer af aktiverne, og staten har ikke længere råderet over aktiverne.
I tilfælde af, at Arbejdsmarkedets Tillægspension ophører med at levere administrativ og teknisk bistand, jf. § 15 i lov om Udbetaling Danmark, skal eventuelle resterende aktiver efter nærmere aftale overdrages vederlagsfrit til den nye tekniske og administrative administrator.
 Forslaget til § 10 b regulerer ikke håndtering af aktiver, herunder it-aktiver, som Arbejdsmarkedets Tillægspension på Udbetaling Danmarks foranledning anskaffer sig som led i den administrative og tekniske bistand til Udbetaling Danmark, jf. § 15.
Forslaget til § 10 b er ikke til hinder for, at aktiver, fx immaterielle aktiver som licenser og ejerskab til it-software, kan overdrages til Arbejdsmarkedets Tillægspension, inden aktiverne er afskrevne.
En evt. overdragelse skal i givet fald ske ved, at Arbejdsmarkedets Tillægspension betaler for aktiverne og kan få dækket udgiften enten via låneadgangen i Udbetaling Danmark-loven eller gennem refusion af betaling af administrationsbidrag fra staten.
Til § 3 (Pensionsloven) Til nr. 1 Efter § 3, stk. 1, i lov om social pension, er retten til pension betinget af, at modtageren har fast bopæl her i riget eller hyre på dansk skib.
Dette bopælskrav er fraveget, når betingelserne i lovens § 3, stk. 2 eller 3 er opfyldte.
Når særlige omstændigheder taler for det, kan direktøren for Pensionsstyrelsen træffe afgørelse om, at retten til pension bevares for personer, der tager bopæl i udlandet efter at have fået tillagt pension, jf. lovens § 3, stk. 4.
Det foreslås, at opgaven vedrørende dispensation fra bopælskravet efter lovens § 3, stk. 4, overføres til Udbetaling Danmark.
Varetagelsen af denne opgave i Udbetaling Danmark vil være en naturlig konsekvens af, at Udbetaling Danmark overtager pensionsstyrelsens andre opgaver vedrørende udbetaling af social pension til personer med fast bopæl i udlandet.
Forslaget indebærer alene en ændring i forhold til myndighedskompetencen.
Det forudsættes, at den hidtidige praksis for at meddele tilladelse efter lovens § 3, stk. 4, fastholdes.
Til nr. 2 Efter § 46 b i lov som social pension skal politiet eller kriminalforsorgen underrette Udbetaling Danmark og kommunen om unddragelsen, når myndigheden får formodning om, at en person, der bevidst unddrager sig strafforfølgning, jf. § 46 a, stk. 1, eller straffuldbyrdelse, jf. § 46 a, stk. 2, samtidig modtager pension.
For personer med bopæl i udlandet skal Pensionsstyrelsen underrettes.
 Det foreslås som en konsekvens af, at opgaverne vedrørende udbetaling af pension for personer med bopæl i udlandet overgår fra Pensionsstyrelsen til Udbetaling Danmark, at politiet og kriminalforsorgen alene underretter Udbetaling Danmark.
Til nr. 3 Efter de gældende regler i lov om social pension er de beføjelser, som Udbetaling Danmark og kommunerne har efter loven, overført til Pensionsstyrelsen, når de vedrører pension til personer med fast bopæl uden for Danmark.
 Det foreslås, at Udbetaling Danmark fremover udøver de beføjelser, som hidtil er varetaget af Pensionsstyrelsen efter denne lov vedrørende pension, der skal ydes til personer med fast bopæl i udlandet efter lov om social pension, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.
Til nr. 4 Efter de gældende regler fastsætter social- og integrationsministeren nærmere regler om varetagelse af administration af pension for personer, der har bopæl i udlandet, herunder regler om overførsel af Udbetaling Danmarks og kommuners kompetence til Pensionsstyrelsen.
Som en konsekvens af overførslen af Pensionsstyrelsens opgaver til Udbetaling Danmark, bliver social- og integrationsministerens bemyndigelse til at fastsætte nærmere regler om overførsel af Udbetaling Danmarks og kommunernes kompetence til Pensionsstyrelsen overflødig.
Bestemmelsen foreslås derfor ophævet.
Til § 4 (Lov om højeste, mellemste, forhøjet almindelig og almindelig førtidspension m.v.) Til nr. 1 Efter § 3, stk. 1, i lov om højeste, mellemste, forhøjet almindelig og almindelig førtidspension m.v., er retten til pensionen betinget af, at modtageren har fast bopæl her i riget eller hyre på dansk skib.
Dette bopælskrav er fraveget, når betingelserne i lovens § 3, stk. 2 er opfyldte.
Når særlige omstændigheder taler for det, kan direktøren for Pensionsstyrelsen træffe afgørelse om, at retten til pension bevares for personer, der tager bopæl i udlandet efter at have fået tillagt pension, jf. lovens § 3, stk. 3.
Det foreslås, at opgaven vedrørende dispensation fra bopælskravet efter lovens § 3, stk. 3, overføres til Udbetaling Danmark.
Varetagelse af denne opgave i Udbetaling Danmark vil være en naturlig konsekvens af, at Udbetaling Danmark overtager Pensionsstyrelsens andre opgaver vedrørende udbetaling af social pension til personer med fast bopæl i udlandet.
Forslaget indebærer alene en ændring i forhold til myndighedskompetencen.
Det forudsættes, at den hidtidige praksis for at meddele tilladelse efter lovens § 3, stk. 3, fastholdes.
Til nr. 2 Efter § 45 b i lov om højeste, mellemste, forhøjet almindelig og almindelig førtidspension m.v. skal politiet eller kriminalforsorgen underrette Udbetaling Danmark og kommunen om unddragelsen, når myndigheden får formodning om, at en person, der bevidst unddrager sig strafforfølgning, jf. § 45 a, stk. 1, eller straffuldbyrdelse, jf. § 45 a, stk. 2, samtidig modtager pension.
For personer med bopæl i udlandet skal Pensionsstyrelsen underrettes.
 Det foreslås som en konsekvens af, at opgaverne vedrørende udbetaling af pension for personer med bopæl i udlandet overgår fra Pensionsstyrelsen til Udbetaling Danmark, at politiet og kriminalforsorgen alene underretter Udbetaling Danmark.
Til nr. 3 Efter de gældende regler i lov om højeste, mellemste, forhøjet almindelig og almindelig førtidspension mv. er de beføjelser, som Udbetaling Danmark og kommunerne har efter loven, overført til Pensionsstyrelsen, når de vedrører pension til personer med fast bopæl uden for Danmark.
 Det foreslås, at Udbetaling Danmark fremover udøver de beføjelser, som hidtil er varetaget af Pensionsstyrelsen efter denne lov vedrørende pension, der skal ydes til personer med fast bopæl i udlandet efter lov om social pension, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.
Til nr. 4 Efter de gældende regler fastsætter social- og integrationsministeren nærmere regler om varetagelse af administration af pension for personer, der har bopæl i udlandet, herunder regler om overførsel af Udbetaling Danmarks og kommuners kompetence til Pensionsstyrelsen.
Som en konsekvens af overførslen af Pensionsstyrelsens opgaver til Udbetaling Danmark, bliver social- og integrationsministerens bemyndigelse til at fastsætte nærmere regler om overførsel af Udbetaling Danmarks og kommunernes kompetence til Pensionsstyrelsen overflødig.
Denne mulighed foreslås derfor ophævet.
Til § 5 (Repatrieringsloven) Til nr. 1 og 2 Efter de gældende regler forestår Pensionsstyrelsen, jf. repatrieringslovens § 10, stk. 5, udbetaling af reintegrationsbistand og supplerende reintegrationsbistand efter repatrieringslovens § 10, stk. 1-3. Pensionsstyrelsen kan endvidere i forbindelse med den løbende administration træffe afgørelse om tilbagebetaling og ophør af reintegrationsbistand, jf. herved nærmere bekendtgørelse om betingelserne for og fremgangsmåden ved udbetaling af reintegrationsbistand.
Det er således endvidere Pensionsstyrelsen, der  efter at være underrettet herom af politi eller kriminalforsorgen  er ansvarlig for, at udbetaling af reintegrationsbistand ophører, såfremt en udlænding unddrager sig strafforfølgning eller straffuldbyrdelse, jf. repatrieringslovens § 10 a.
 Pensionsstyrelsens afgørelser efter repatrieringsloven kan efter gældende regler indbringes for Ankestyrelsen.
Det foreslås, at Pensionsstyrelsens opgaver efter repatrieringsloven overføres til Udbetaling Danmark som en konsekvens af den generelle overførsel af Pensionsstyrelsens opgaveportefølje til Udbetaling Danmark.
Det understreges, at der med forslagene ikke ændres på reglerne for så vidt angår kommunalbestyrelsernes kompetence til at træffe afgørelse om tilkendelse af reintegrationsbistand efter repatrieringslovens §§ 10 og 10 a.
 Desuden foreslås det, at de afgørelser efter repatrieringsloven, som fremover træffes af Udbetaling Danmark, fortsat kan indbringes for Ankestyrelsen.
 Der henvises til lovforslagets almindelige bemærkninger, afsnit 3.3.2.
Til § 6 (Retssikkerhedsloven) Til nr. 1 Det fremgår af § 2, stk. 1, i lov om retssikkerhed og administration på det sociale område, at loven indeholder regler for, hvordan kommunen og statslige myndigheder på det sociale område (de sociale nævn, beskæftigelsesankenævnene, Ankestyrelsen og Pensionsstyrelsen) skal behandle sager efter lovgivningen.
Udbetaling Danmark er en offentlig, men ikke en statslig myndighed.
Det fremgår af lov nr. 324 af 11. april 2012 om Udbetaling Danmark samt bekendtgørelse om retssikkerhed og administration på det sociale område, hvilke bestemmelser i retssikkerhedsloven som finder tilsvarende anvendelse ved Udbetaling Danmarks behandling af sager på sine sagsområder.
Den foreslåedes ændring er således en konsekvensændring af, at Pensionsstyrelsen nedlægges, og at hovedparten af styrelsens opgaver overføres til Udbetaling Danmark.
Ved Pensionsstyrelsens nedlæggelse og overførsel af hovedparten af opgaverne til Udbetaling Danmark, er bestemmelsens henvisning til Pensionsstyrelsen overflødig.
Til nr. 2 og 3 Efter gældende regler kan samtykke til at indhente oplysninger efter retssikkerhedslovens § 11 a, stk. 1, ved klage til det sociale nævn, beskæftigelsesankenævnet eller Ankestyrelsen og ved behandlingen af sager i Sikringsstyrelsen (Pensionsstyrelsen) indhentes ved, at borgeren i den skriftlige bekræftelse af, at en klage er modtaget, bliver gjort opmærksom på, hvilke typer af oplysninger det kan blive nødvendigt at indhente, og får en frist til eventuelt at gøre indsigelse imod dette.
Ved overgangen af Pensionsstyrelsens opgaver til Udbetaling Danmark, bliver opgaverne omfattet af de krav til sagsbehandlingen, herunder samtykkekrav, som gælder for Udbetaling Danmark, jf. lov om Udbetaling Danmark.
Efter gældende regler i lov om Udbetaling Danmark finder reglerne i retssikkerhedslovens § 10, § 11, stk. 1, § 11 a, stk. 1-5, § 11 b, § 11 c, stk. 4, og § 12 tilsvarende anvendelse ved Udbetaling Danmarks behandling af sager på sine sagsområder.
Udbetaling Danmark er ved behandlingen af sine sager således ikke omfattet af retssikkerhedslovens § 11 a, stk. 6.
Af administrative hensyn og af hensyn til den kortest mulige sagsbehandlingstid er der fortsat behov for, at samtykke kan opnås efter den særlige procedure i § 11 a, stk. 6 for personer, der modtager dansk social pension og som har bopæl i udlandet.
Det foreslås derfor, at Udbetaling Danmark ved administration af disse sager, der overføres fra Pensionsstyrelsen, fortsat kan indhente samtykke efter fremgangsmåden i § 11 a, stk. 6.
 Samtykke i andre sager, som overføres til Udbetaling Danmark, indhentes efter de almindelige regler, som Udbetaling Danmark er omfattet af efter § 5 i lov om Udbetaling Danmark.
Til nr. 4 Forslaget er en konsekvens af, at Pensionsstyrelsens opgaver foreslås overført til Udbetaling Danmark.
Som følge heraf ændres overskriften til kapitel 8.
Til nr. 5 Til retssikkerhedslovens § 48, stk. 1 Efter gældende regler i § 48 i lov om retssikkerhed og administration på det sociale område (retssikkerhedsloven) har Pensionsstyrelsen kompetence til at fastlægge, hvilket lands lovgivning der skal finde anvendelse (lovvalg) i henhold til al lovgivning om social sikring, som er omfattet af forordning (EF) nr. 883/04 om koordinering af de sociale sikringsordninger.
Kompetencen omfatter ud over afgørelser om lovvalg i forhold til lovgivning, der er omfattet af retssikkerhedsloven, også afgørelser om lovvalg i henhold til anden lovgivning, jf. henvisningen i loven til, at kompetencen gælder på alle områder, hvor forordning (EF) 883/04 finder anvendelse, f.eks. sundhedsloven, lov om arbejdsskadesikring og lov om arbejdsløshedsforsikring m.v.
Kompetencen blev indført i national lovgivning med anvendelsen af to nye forordninger, forordning (EF) nr. 883/04 og forordning (EF) 987/09, som ikke fastlægger, hvem der er de kompetente myndigheder og institutioner i EU-landene.
Danmark har indgået bilaterale aftaler om social sikring med en række lande uden for EØS samt Schweiz.
Disse aftaler indeholder en række bestemmelser, hvorefter en person kan være socialt sikret i et andet land end i det land, hvori pågældende arbejder.
Efter administrative aftaler til de enkelte bilaterale aftaler har Pensionsstyrelsen kompetence til at fastlægge, hvorvidt dansk lovgivning om social sikring finder anvendelse.
Pensionsstyrelsen træffer en afgørelse herom, der kan påklages til Ankestyrelsen.
Det foreslås i stk. 1, at ovennævnte opgaver overføres fra Pensionsstyrelsen til Udbetaling Danmark, idet den nærmere afgrænsning af Udbetaling Danmarks kompetence på lovvalgsområdet dog vil blive udmøntet i en bekendtgørelse.
Bestemmelsen vil blive udmøntet i overensstemmelse med de sager om social sikring, som Pensionsstyrelsen hidtil har behandlet, dog med mulighed for tilpasning i forbindelse med eventuelle ændringer i EU-retten og i bilaterale aftaler om social sikring og med undtagelse af aftaler om fravigelse af de almindelige lovvalgsregler.
Social- og integrationsministeren har efter gældende regler kompetence til at indgå aftaler om fravigelse af de almindelige lovvalgsregler efter art. 16 i forordning (EF) 883/04 og art. 17 i forordning (EF) 1408/71 og efter bilaterale aftaler om social sikring, som Danmark har indgået med forskellige andre lande.
Der er tale om mellemstatslige aftaler, der indgås af social- og integrationsministeren på vegne af den danske stat.
Denne kompetence er i dag delegeret til Pensionsstyrelsen som et led i over-/underordnelsesforholdet mellem ministeriet og styrelsen.
Aftaler om fravigelse af de almindelige lovvalgsregler kan påklages til Social- og Integrationsministeriets departement som følge af det almindelige over-/underordnelsesforhold.
 Som konsekvens af, at Pensionsstyrelsen nedlægges, træffes afgørelser i ovennævnte sager om aftaler om fravigelse af de almindelige lovvalgsregler endeligt af Social- og Integrationsministeriets departement.
Til retssikkerhedslovens § 48, stk. 2 Pensionsstyrelsen bistår i dag i kraft af det almindelige over-/underordnelsesforhold Social- og Integrationsministeriets departement med en række internationale opgaver inden for social sikring, herunder pension.
Det er efter gældende regler Pensionsstyrelsen, som yder faglig bistand til Social- og Integrationsministeriets departement med fx  faglig og administrativ kompetence og indsigt om anvendelse af regler og praksis i forbindelse med samarbejdet om EF-forordningerne, Nordiske konventioner samt aftaler med andre lande om social sikring,  lovforberedende arbejde både i EU-regi og nationalt og almindelig ministerbetjening, f.eks. bidrag til besvarelse af borgerhenvendelser, pressesager, møder i Europaudvalget m.v.,  bistand til andre ministerier, herunder Skatteministeriet, Patientombuddet under Ministeriet for Sundhed og Forebyggelse, Styrelsen for Fastholdelse og Rekruttering under Beskæftigelsesministeriet, samt bistand til kommunerne,  udarbejdelse af vejledninger om reglerne inden for ministeriets ressortområde samt koordinering heraf, når der foretages ændringer i EF-forordninger om social sikring eller indgås ny tosidet aftale om social sikring.
Vejledningerne benyttes af andre ministerier, kommuner, A-kasser, borgere, virksomheder m.m..
  vejledning af kommuner, borgere og virksomheder om EU-reglerne om social sikring m.v.
Herudover har Pensionsstyrelsen fået overdraget ansvaret for at indgå administrative aftaler med de enkelte lande med henblik på gennemførelse af aftalerne om social sikring, herunder aftaler om fremsendelse af ansøgninger, fastlæggelse af procedurer om og dokumentation for social sikring.
Sådanne administrative aftaler underskrives af direktøren for Pensionsstyrelsen, medmindre underskrivelsen sker samtidigt med underskrivelse af overenskomsten, som Social- og Integrationsministeriet forestår.
Det foreslås i stk. 2, at Social- og Integrationsministeriet kan fastsætte regler om, at Udbetaling Danmark skal give faglig bistand til varetagelse af opgaver på området for international social sikring m.v.
Bestemmelsen vil blive udmøntet således, at Udbetaling Danmark skal bistå Social- og Integrationsministeriet med de opgaver, hvormed Pensionsstyrelsen har ydet bistand til Social- og Integrationsministeriet i kraft af det almindelige over-/underordnelsesforhold.
 Som konsekvens af, at afgørelseskompetencen i sager efter art. 16 i forordning (EF) 883/04, art. 17 i forordning (EF) 1408/71 og efter bilaterale aftaler om social sikring, som Danmark har indgået med forskellige andre lande, fremover vil ligge i Social- og Integrationsministeriets departement, jf. bemærkningerne til stk. 1, vil det blive fastsat i en bekendtgørelse, at Udbetaling Danmark skal bistå Social- og Integrationsministeriet med forberedelsen af disse sager.
 Den eneste ændring er således, at den formelle afgørelse træffes af Social- og Integrationsministeriets departement, mens hele sagsforberedelsen forestås af Udbetaling Danmark på samme måde, som Pensionsstyrelsen hidtil har varetaget opgaven.
 Den nærmere fastlæggelse af rammerne for Udbetaling Danmarks sagsforberedelse og faglige bistand til Social- og Integrationsministeriet vil ske efter inddragelse af Udbetaling Danmark.
Til nr. 6 Efter gældende regler varetager Pensionsstyrelsen opgaver om udstedelse af dokumentation for sygeforsikring til pensionister, som modtager folkepension, førtidspension eller tjenestemandspension, samt disses familiemedlemmer, og som har bopæl i et andet EU/EØS-land eller Schweiz.
Udstedelsen af dokumentationen sikrer pensionisten sygeforsikring i bopælslandet for dansk regning.
Pensionsstyrelsen udsteder endvidere det blå EU-sygesikringskort til samme persongruppe, samt fornyer kortet efter udløb af kortets gyldighed.
Kortet bruges i andre EU/EØS-lande og Schweiz end bopælslandet.
 Som en konsekvens af den generelle overførsel af Pensionsstyrelsens opgaveportefølje til Udbetaling Danmark, overføres Pensionsstyrelsens opgaver efter § 49 i lov om retssikkerhed og administration på det sociale område.
Efter praksis er det fraflytningskommunen, som udsteder selvsamme dokumentation for sygeforsikring af pensionisten, når pensionisten flytter til et andet EU/EØS-land eller Schweiz.
Der sker ingen ændringer i forhold til denne kompetence, som forbliver i kommunerne.
Til nr. 7 Efter gældende regler kan uenigheder mellem en kommune og Pensionsstyrelsen om, hvor en person har fast bopæl (i Danmark eller i udlandet), indbringes for Ankestyrelsen.
Kompetencespørgsmålet drejer sig mere præcist om, hvem der har til opgave at behandle en sag efter lov om social pension, det vil sige at behandle ansøgninger om tilkendelse af pension, samt varetage udbetalingen mv.
Afgørende for hvem, der er kompetent myndighed, er, om personen bor i Danmark eller i udlandet.
Pensionsstyrelsen agerer efter lov om social pension som en kommune i forhold til personer, som bor i udlandet.
Overførslen af Pensionsstyrelsens opgaver til Udbetaling Danmark betyder, at Udbetaling Danmark, for så vidt angår personer med bopæl i udlandet, også vil skulle varetage opgaver, som kommunerne fortsat har vedrørende personer med bopæl i Danmark.
Det drejer sig om tilkendelse af førtidspension, og behandling af sager om personlig tillæg og helbredstillæg.
Der vil således også kunne opstå kompetenceuenigheder mellem kommuner og Udbetaling Danmark.
 Det foreslås derfor, at uenighed om Udbetaling Danmarks kompetence vedrørende sager om social pension ligeledes kan indbringes for Ankestyrelsen.
Til nr. 8 og 9 Efter gældende regel i § 64 a kan afgørelser, der træffes af Udbetaling Danmark, indbringes for Ankestyrelsen af den person, som afgørelsen vedrører, i det omfang det er fastsat i de love, der er nævnt i § 1 i lov om Udbetaling Danmark.
Ved Ankestyrelsens behandling af Udbetaling Danmarks sager finder kapitel 9 og §§ 66-70 og 72 i lov om retssikkerhed og administration på det sociale område anvendelse.
 Desuden kan følgende afgørelser, der træffes af Pensionsstyrelsen, efter gældende regel i § 64, stk. 1, indbringes for Ankestyrelsen:
 1) Afgørelser om hjælp til danskere i udlandet efter § 6 i lov om aktiv socialpolitik.
 2) Afgørelser om efterlevelseshjælp til personer, som efter EF-forordninger om koordinering af de sociale sikringsordninger er omfattet af dansk lovgivning om social sikring, jf. § 85 a, stk. 8 i lov om aktiv socialpolitik.
 3) Afgørelser om ret til pension i udlandet efter § 3, stk. 4, og § 62 i lov om social pension samt § 3, stk. 3, og § 56 i lov om højeste, mellemste, forhøjet almindelig og almindelig førtidspension m.v.
 4) Afgørelser om, hvilket lands lovgivning der skal anvendes efter reglerne i EF-forordninger om koordinering af de sociale sikringsordninger, Nordisk Konvention om social sikring og de tosidede aftaler om social sikring, som Danmark har indgået med andre lande, bortset fra afgørelser om indgåelse af aftaler med et eller flere lande med henblik på fravigelse heraf.
 Ved overførslen af de nævnte opgaver til Udbetaling Danmark  bortset fra afgørelser om indgåelse af aftaler med et eller flere lande med henblik på fravigelse af lovvalgsreglerne - skal der fortsat være klageadgang til Ankestyrelsen.
Det foreslås derfor at samle bestemmelserne om klageadgang til Ankestyrelsen for afgørelser, der træffes af Udbetaling Danmark, i § 64 a.
Som konsekvens heraf foreslås det, at § 64 ophæves.
For så vidt angår afgørelser om ret til pension i udlandet efter § 3, stk. 4, og § 62 i lov om social pension samt § 3, stk. 3, og § 56 i lov om højeste, mellemste, forhøjet almindelig og almindelig førtidspension m.v. fremgår klageadgangen til Ankestyrelsen allerede af den gældende § 50, stk. 2, i lov om social pension, og af § 49, stk. 2 i lov om højeste, mellemste, forhøjet almindelig og almindelig førtidspension m.v., som fastslår, at Udbetaling Danmarks afgørelser efter disse love kan påklages til Ankestyrelsen.
Disse bestemmelser henviser til § 64 a i lov om retssikkerhed og administration på det sociale område.
Det foreslås derfor, at beskrivelsen af klageadgangen i gældende § 64, stk. 1, nr. 3 udgår.
Klageadgangen for de øvrige afgørelsestyper efter lov om aktiv socialpolitik, EF-forordninger om koordinering af de sociale sikringsordninger mv. fremgår fortsat kun af lov om retssikkerhed og administration på det sociale område.
Det foreslås derfor at videreføre beskrivelsen heraf som § 64 a, stk. 2.
 Der er med forslaget til § 64 a, stk. 2, nr. 3, alene tale om en sproglig ændring som følge af, at lovens § 48 foreslås videreført som en bemyndigelsesbestemmelse.
 Der er med forslaget således ikke tilsigtet en ændring af klageadgangen til Ankestyrelsen for afgørelser om, hvilket lands lovgivning der skal anvendes efter reglerne i EF-forordninger om koordinering af de sociale sikringsordninger, Nordisk Konvention om social sikring og de tosidede aftaler om sociale sikring, som Danmark har indgået med andre lande.
Afgørelser om indgåelse af aftaler med et eller flere lande med henblik på at fravige de almindelige lovvalgsregler kan fortsat ikke påklages til Ankestyrelsen.
Sådanne afgørelser træffes efter forslaget til § 6, nr. 4 fremover endeligt af Social- og Integrationsministeriets departement.
 Der henvises herom til bemærkningerne til § 6, nr. 4.
Til § 7 (Lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v.) Til nr. 1 Efter § 3, stk. 2, i lov om social pension, har personer med dansk indfødsret, som har nået folkepensionsalderen, og som har haft fast bopæl her i riget i mindst 30 år mellem det fyldte 15. år og folkepensionsalderen, ret til pension ved fast bopæl i udlandet.
 Efter § 3, stk. 3, i lov om social pension har personer med dansk indfødsret ret til at medtage en tillagt førtidspension eller folkepension ved fast bopæl i udlandet, hvis bestemmelsens betingelser om bopælskrav er opfyldt.
 Efter regler gældende fra 1. marts 2013 overgår opgaverne vedrørende folkepension og beregning og udbetaling af førtidspension til personer bosiddende i Danmark til Udbetaling Danmark, jf. § 1, nr. 40 i lov nr. 326 af 11. april 2012 om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v.
 For så vidt angår opgaverne vedrørende folkepension til personer bosiddende i Danmark, som efter lov om Udbetaling Danmark i sin helhed overgår til behandling i Udbetaling Danmark pr. 1. marts 2013, overgår kompetencen til at træffe afgørelse om at medtage en tilkendt folkepension til udlandet dermed til Udbetaling Danmark.
 Det foreslås præciseret, at alle opgaver om ret til at medtage en tilkendt førtids- eller folkepension ved fast bopæl i udlandet og ret til at få tilkendt en folkepension under fast bopæl i udlandet overgår til Udbetaling Danmark, jf. lov om social pension § 3, stk. 2 og 3.
Til nr. 2 Efter regler gældende fra 1. marts 2013 har social- og integrationsministeren bemyndigelse til at fastsætte regler i forhold til Pensionsstyrelsen kommunikation m.v.
Bemyndigelsesbestemmelsen har til formål at sikre, at Pensionsstyrelsen i takt med den teknologiske udvikling forpligtes til at stille lettilgængelige digitale værktøjer til rådighed for borgeren, og på længere sigt indfase øget brug af digital kommunikation med borgere, der forudsættes at have de fornødne it-kompetencer.
Herudover skal bestemmelsen medvirke til at understøtte øget elektronisk kommunikation med andre myndigheder, og give Pensionsstyrelsen mulighed for at udnytte informationsteknologier til at digitalisere administrative rutiner og indføre elektronisk administration.
 Bestemmelsen svarer til bemyndigelsen på Udbetaling Danmarks sagsområde, jf. § 13 i lov nr. 324 af 11. april 2012 om Udbetaling Danmark.
Som en konsekvens af overførslen af Pensionsstyrelsens opgaver på pensionsområdet til Udbetaling Danmark bliver bestemmelsen overflødig.
Bestemmelsen foreslås derfor ophævet.
Til nr. 3 Efter § 3, stk. 2, i lov om højeste, mellemste, forhøjet almindelig og almindelig førtidspension mv. har personer med dansk indfødsret ret til at medtage en tillagt førtidspension ved fast bopæl i udlandet, hvis bestemmelsens betingelser om bopælskrav er opfyldt.
 Efter regler gældende fra 1. marts 2013 overgår opgaverne vedrørende beregning og udbetaling af førtidspension til personer bosiddende i Danmark til Udbetaling Danmark.
 Det foreslås præciseret, at alle opgaver om ret til at medtage en tilkendt førtidspension ved fast bopæl i udlandet overgår til Udbetaling Danmark, jf. lov om social pension § 3, stk. 2.
Til nr. 4 Efter regler gældende fra 1. marts 2013 har social- og integrationsministeren bemyndigelse til at fastsætte regler i forhold til Pensionsstyrelsen kommunikation m.v.
Bemyndigelsesbestemmelsen har til formål at sikre, at Pensionsstyrelsen i takt med den teknologiske udvikling forpligtes til at stille lettilgængelige digitale værktøjer til rådighed for borgeren, og på længere sigt indfase øget brug af digital kommunikation med borgere, der forudsættes at have de fornødne it-kompetencer.
Herudover skal bestemmelsen medvirke til at understøtte øget elektronisk kommunikation med andre myndigheder, og give Pensionsstyrelsen mulighed for at udnytte informationsteknologier til at digitalisere administrative rutiner og indføre elektronisk administration.
 Bestemmelsen svarer til bemyndigelsen på Udbetaling Danmarks sagsområde, jf. § 13 i lov nr. 324 af 11. april 2012 om Udbetaling Danmark.
Som en konsekvens af overførslen af Pensionsstyrelsens opgaver på pensionsområdet til Udbetaling Danmark bliver bestemmelsen overflødig.
Bestemmelsen foreslås derfor ophævet.
Til § 8 (Lov om aktiv socialpolitik) Til nr. 1 Efter gældende regler træffer Pensionsstyrelsen afgørelse om hjælp til forsørgelse til danske statsborgere, som har opholdt sig mange år i udlandet, når hjemrejse derved kan undgås og særlige forhold taler derfor.
Efter praksis ydes hjælpen som altovervejende hovedregel kun til personer, som har nået, eller som er tæt på den danske folkepensionsalder.
Der er tale om en konkret og individuel vurdering af sagen, herunder om tilknytningsforhold, helbredsforhold og omstillingsparathed.
Hjælpen fastsættes på grundlag af en indstilling fra udenrigstjenesten med udgangspunkt i levevilkårene i det pågældende land og ansøgerens omkostninger til bl.a. bolig, kost og medicin.
Det foreslås, at det fremover er Udbetaling Danmark, som træffer afgørelsen om hjælp til forsørgelse til danske statsborgere i udlandet efter aktivlovens § 6. Opgaven hænger naturligt sammen med forslagene om at overføre kompetencen til at træffe afgørelse i sager om international pension og sikring til Udbetaling Danmark.
I kraft af disse opgaver vil Udbetaling Danmark knytte kontakter til relevante udenlandske myndigheder.
Til § 9 (Ligningsloven) Efter gældende regler kan der gives skattefrihed for ydelser til en person fra en fond, stiftelse, forening m.v., som er godkendt af beskæftigelsesministeren (social- og integrationsministeren), og hvis formål er at støtte socialt eller sygdomsbekæmpende arbejde.
Kompetencen til at godkende fonde mv. med socialt eller sygdomsbekæmpende arbejde er uddelegeret til Pensionsstyrelsen med administrativ klageadgang til Social- og Integrationsministeriets departement.
Hvert år offentliggøres en liste over fonde, stiftelser, foreninger m.v., der pr. 31. december i et givent år er godkendt efter ligningslovens § 7, nr. 22, til at yde skattefri støtte til socialt og sygdomsbekæmpende formål.
Da hjemlen til at godkende fonde m.v. til at foretage skattefri udbetalinger findes i ligningsloven, og da told- og skatteforvaltningen i forvejen er godkendelsesmyndighed mht. almennyttige- og almenvelgørende institutioner, som kan modtage gaver og løbende ydelser, hvor donatorerne har fradragsret efter ligningslovens § 8A eller § 12, stk. 3, foreslås det, at kompetencen til at godkende de sociale fonde m.v. overføres til told- og skatteforvaltningen.
Det foreslås endvidere, at det udtrykkeligt fremgår af bestemmelsen, at listen over godkendte fonde m.v. skal offentliggøres, og at told- og skatteforvaltningen kan fastsætte en frist for, hvornår der kan søges om optagelse på listen for det pågældende år.
Det er også tilfældet i relation til ligningslovens § 8 A og § 12, stk. 3.
 Da opgaven med at godkende foreninger m.v. efter ligningslovens § 7, nr. 22, overføres til told- og skatteforvaltningen, vil klageadgangen blive ændret til Landsskatteretten som følge af de almindelige regler om klage over told- og skatteforvaltningens afgørelser i skatteforvaltningsloven.
Afgørelser, som er truffet af Pensionsstyrelsen inden lovens ikrafttræden, kan fortsat påklages til Social- og Integrationsministeriets departement som første og eneste administrative klageinstans.
Der henvises til ovenstående afsnit om gældende regler, herunder om klageadgang.
Til § 10 (CPR-Loven) Efter CPR-lovens § 33, stk. 3, kan Social- og Integrationsministeriet vederlagsfrit foretage forespørgsler hos en kommunalbestyrelse til brug ved administrationen af de pensionsregler, der er fastsat i medfør af EF-forordningen om social sikring for arbejdstagere m.fl., der flytter inden for EU- eller EØS-lande, samt sager om pension, der ydes efter regler i overenskomster med andre lande.
Pensionsstyrelsen indhenter i dag oplysninger om bopæl fra kommunerne til brug for disse sager.
 Da administrationen af de i CPR-lovens § 33, stk. 3, nævnte pensionssager foreslås overflyttet fra staten til Udbetaling Danmark, jf. forslaget til § 9, nr. 1, forslås det som konsekvens heraf, at det fremover også er Udbetaling Danmark, der har kompetencen til at indhente oplysninger vederlagsfrit fra kommunerne efter § 33, stk. 3 i lov om Det Centrale Personregister.
Til § 11 Til stk. 1 Det foreslås i stk. 1, at loven træder i kraft den 1. juni 2013.
Til stk. 2 Det foreslås i stk. 2, at Udbetaling Danmark færdigbehandler sager på sagsområder, der efter denne lovs §§ 3-7 overføres til behandling i Udbetaling Danmark, og som ikke umiddelbart inden lovens ikrafttræden er endelig afsluttet af Pensionsstyrelsen.
Forslaget harmonerer med, at Pensionsstyrelsens medarbejdere efter forslaget pr. 1. juni 2013 overføres til Udbetaling Danmark.
 Tilsvarende foreslås det, at Told- og skatteforvaltningen færdigbehandler sager, der som følge af denne lovs § 8 overføres til behandling i Told- og skatteforvaltningen, hvis de ikke er blevet afgjort af Pensionsstyrelsen på tidspunktet for lovens ikrafttræden.
Til stk. 3 Efter § 5 i lov nr. 324 af 11. april 2012 om Udbetaling Danmark, er Udbetaling Danmark ved behandlingen af sager på sit område omfattet af retssikkerhedslovens § 11 a, stk. 1, herunder krav om borgerens forudgående samtykke ved indhentelse af oplysninger fra andre offentlige myndigheder mv. til brug for oplysning af sagen.
Det foreslås i stk. 3, at Udbetaling Danmark kan behandle sager uden fornyet samtykke i sager, der efter denne lovs §§ 3-7 er overført til behandling i Udbetaling Danmark, i tilfælde hvor borgeren har givet samtykke til Pensionsstyrelsen efter § 11 a, stk. 1, i lov om retssikkerhed og administration på det sociale område.
Forslaget indebærer således, at Udbetaling Danmark efter retssikkerhedslovens § 11 a, stk. 1, uden fornyet samtykke, kan indhente nødvendige oplysninger om ansøgeren med henblik på at behandle sagen færdig i Udbetaling Danmark.
Til stk. 4 Det foreslås i stk. 4, at Udbetaling Danmark overtager Pensionsstyrelsens krav mod borgeren og borgerens krav mod Pensionsstyrelsen, der måtte foreligge ved lovens ikrafttræden i sager, der efter denne lovs §§ 3-5 og § 7 overføres til Udbetaling Danmark.
 Med forslaget præciseres det, at omregning, efterregulering, tilbagebetalingskrav og modregning mv. overføres til Udbetaling Danmark ved lovens ikrafttræden, og at Udbetaling Danmark tilsvarende overtager de forpligtelser, som Pensionsstyrelsen måtte have overfor borgeren i forhold til efterregulering, omberegning mv.
