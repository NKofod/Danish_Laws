Skriftlig fremsættelse (2. oktober 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om en skattefri seniorpræmie (Forhøjelse af fradragsbeløb for folkepension og førtidspension og forøgelse af skattefri seniorpræmie) (Lovforslag nr.
L 19) Det fremsatte lovforslag er et led i udmøntningen af Aftale om ret til seniorpension for nedslidte og består af fire hovedelementer:
 forhøjelse af fradragsbeløb for arbejdsindkomst før fastsættelse af den personlige tillægsprocent og pensionstillæg for folkepension,  forhøjelse af fradragsbeløb i indtægtsgrundlaget for ægtefælles og samlevers indkomst,  forhøjelse af den skattefrie seniorpræmie og  indførelse af en ny skattefri seniorpræmie for beskæftigede det andet år efter folkepensionsalderen.
 Med forslagene får seniorer forbedret økonomisk tilskyndelse til at arbejde i deres seniorliv.
Det foreslås med lovforslaget at bundfradraget for folkepensionisters indtægt ved personligt arbejde forhøjes fra 100.008 kr. til 122.004 kr. om året.
Derved kan nogle pensionister, der efter gældende regler oplever indtægtsregulering af pensionstillægget på grund arbejdsindkomst, opnå en stigning i pensionstillægget.
Lovforslaget har også til formål at øge tilskyndelsen til beskæftigelse for ikke-pensionerede, som er gifte eller samlevende med en pensionist.
Det foreslås i overensstemmelse med aftalen at lempe aftrapningen for folkepensionister og førtidspensionister på gammel ordning (med tilkendelse før 2003), der er gift eller samlevende med en ikke-pensionist fra 50 procent af indtægten op til 307.700 kr. til 54 procent af hele indtægten uden loft.
 For førtidspensionister, der modtager pension efter lov om social pension (ny ordning), foreslås, at det maksimale fradrag på 236.728 kr. i pensionistens indtægtsgrundlag for ikke-pensioneret ægtefælle og samlevers indtægter forhøjes med 13.000 kr. til 249.728 kr. (2019-niveau).
 Det fremgår af aftalen om ret til seniorpension for nedslidte, at tiltagene på pensionsområdet skal have virkning fra 1. januar 2019. Eftersom aftalen er indgået efter 1. januar 2019 er det ikke muligt at vedtage loven inden dette tidspunkt, og lovforslaget vil således have tilbagevirkende kraft fra 1. januar 2019. I den forbindelse bemærkes det, at lovforslaget har begunstigende virkning.
Efter gældende regler har personer, der er født 1. januar 1954 eller senere, som har arbejdet i et ikke uvæsentligt omfang de første 12 måneder efter folkepensionsalderen, ret til at modtage en skattefri seniorpræmie på 30.000 kr.
På baggrund af aftalen om ret til seniorpension til nedslidte foreslås det, at seniorer skal have en yderligere økonomisk tilskyndelse til at arbejde de første år efter folkepensionsalderen.
Derfor foreslås det at øge den skattefrie seniorpræmie fra 30.000 kr. til 42.000 kr.
Samtidig foreslås det at indføre en ny skattefri seniorpræmie på 25.000 kr. for beskæftigelse det andet år efter folkepensionsalderen (dvs. 13-24 måneder efter folkepensionsalderen), som giver yderligere tilskyndelse for seniorer til at arbejde efter folkepensionsalderen.
Baggrunden for at udbetale anden seniorpræmie er at skabe incitament til at være i beskæftigelse i 13.-24. måned efter opnået folkepensionsalder.
Endelig foretages med lovforslaget en formel genopretning af gældende retstilstand ved at indføre en henvisning til sundhedslovens kapitel 15 a i pensionslovene, så der fortsat kan gives helbredstillæg til høreapparater.
Ved en fejl blev der ikke konsekvensrettet i pensionslovene, da høreapparater blev flyttet fra kapitel 15 til nyt kapitel 15 a i sundhedsloven.
Dette foreslås genoprettet med dette lovforslag.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
