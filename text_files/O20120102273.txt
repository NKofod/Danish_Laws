Inspektion af Statens Museum for Kunst den 1. oktober 2009 - Opfølgning nr. 2 Den 23. september 2011 afgav ombudsmanden opfølgningsrapport nr. 1 om inspektion af Statens Museum for Kunst den 1. oktober 2009. I rapporten bad ombudsmanden om oplysninger mv. om nærmere angivne forhold.
 Jeg har herefter modtaget Statens Museum for Kunsts brev af 10. januar 2012 og Kulturministeriets brev af 27. februar 2012.
 Kulturministeriet har i brevet af 27. februar 2012 i det hele henholdt sig til besvarelsen fra Statens Museum for Kunst og har samtidig, med henvisning til sit brev af 18. maj 2011 udtalt, at det fortsat er ministeriets opfattelse, at Statens Museum for Kunst (og Nationalmuseet) søger at forbedre handicaptilgængeligheden efter bedste evne og inden for de til rådighed værende muligheder.
Ad 4.1. Ydre adgangsforhold  herunder parkering Museet har oplyst, at skiltet med piktogram ved indkørslen fra Østervoldgade, og med angivelse af antallet af handicapparkeringspladser og med angivelse af, at indkørslen er ensrettet (og har udkørsel på Sølvgade), er bestilt, men endnu ikke leveret, hvilket straks ville blive rettet.
 Jeg har noteret mig dette og går ud fra, at skiltet nu er kommet på plads ligesom henvisningsskiltet ved indgangen til forhaven i krydset Østervoldgade/Sølvgade.
 Om nyoptegningen (flytningen) af de 4 handicapparkeringspladser til halvcirklen foran indgangen til museet har Statens Museum for Kunst oplyst, at museet (igen) har rykket Københavns Kommune herfor.
Ombudsmandsinstitutionen har i anledning af svaret selv taget kontakt til Københavns Kommune, Center for Parkering, der i flere omgange  senest den 11. oktober 2012  telefonisk og via e-mail har oplyst - at forpladsen foran museet vil skulle brydes op i forbindelse med gennemførelse af et større projekt, der bl.a. omfatter nye hovedtrapper til museet - at arbejdet er aftalt iværksat primo januar måned 2013 - at kommunen ikke finder, at det er hensigtsmæssigt nu at lave en nyoptegning af handicapparkeringspladserne - at de fire nye handicapparkeringspladser vil blive placeret til venstre for hovedtrappen umiddelbart ud for elevatoren, og - at der i graveperioden vil blive etableret andre handicapparkeringspladser til erstatning for de parkeringspladser, som (midlertidigt) forsvinder.
 Jeg har noteret mig det oplyste, og jeg foretager mig herefter ikke mere på dette punkt.
Ad 4.1.2. Indgangen (opstregning foran elevatoren med henblik på, at parkerede cykler foran elevatoren kan undgås) Ombudsmanden noterede sig i opfølgningsrapporten, at Statens Museum for Kunst havde oplyst, at den nødvendige opstregning ville blive foretaget samtidig med nyoptegningen af handicapparkeringspladser.
 Jeg henviser til pkt. 4.1. ovenfor og går ud fra at også dette spørgsmål vil indgå i det nævnte projekt.
Ad 4.4. Biografen Ombudsmanden bad i opfølgningsrapporten museet om at uddybe sit svar om muligheden for som kørestolsbruger at komme op på forhøjningen foran lærredet, f.eks. hvis foredragsholderen er kørestolsbruger.
 Museet har uddybende anført, at det er museets erfaring, at foredragsholdere kan holde deres foredrag på gulvet mellem forhøjningen og første stolerække, hvor det også er muligt at have mikrofonen stående.
 Museet har endvidere anført, at en løsning som kræver, at kørestolsbrugeren løftes op på forhøjningen, hverken er forsvarlig eller lovlig i henhold til arbejdsmiljølovgivningen.
Jeg har noteret mig det anførte og herunder, at Statens Museum for Kunst ikke anser løsningen med en løs rampe for at være hensigtsmæssig.
Jeg har ikke kendskab til, at den manglende mulighed for at kunne komme op på forhøjningen har givet anledning til problemer/klager, og foretager mig ikke mere på dette punkt.
Ad 4.5. Skranken (grundplan på hjemmesiden) Statens Museum for Kunst har oplyst, at dette har voldt tekniske problemer, og at kommunikationsafdelingen arbejder på at løse problemet.
Mine medarbejdere har ved opslag på hjemmesiden ikke umiddelbart konstateret, at problemet nu er løst.
Jeg går imidlertid ud fra, at det vil ske, og jeg foretager mig ikke på dette punkt.
Ad 4.7. Trapper Om ombudsmandens henstilling om at der bliver foretaget en gennemgang af museets trapper med henblik på en hensigtsmæssig markering af disse af hensyn til svagsynede besøgende, har Statens Museum for Kunst oplyst, at der i samarbejde med Foreningen Tilgængelighed for Alle arbejdes på at finde en tilfredsstillende løsning.
 Jeg går ud fra, at arbejdet nu er færdigt, og foretager mig ikke mere på dette punkt.
Ad 4.10. Handicaptoiletter Ombudsmanden bad, hvad handicaptoilettet ved Børnenes Værksted angår, om oplysning om hvorvidt arbejdet med toilettet var udført, og toilettet var åbnet for publikum.
 Statens Museum for Kunst har oplyst, at arbejdet var iværksat, og at det forventedes færdiggjort inden for en måneds tid.
 Jeg går ud fra, at arbejdet nu er færdigt, og foretager mig ikke mere på dette punkt.
Ad 4.13. Øvrige forhold Ombudsmanden bad i opfølgningsrapporten om oplysning om, hvad der videre var sket vedrørende arbejdet med at finde en tilfredsstillende løsning  også arkitektonisk  af det sikkerhedsmæssige problem med manglende værn bag trapperne i ny bygning.
 Jeg har noteret mig museets oplysning om, at problemet er løst ved opstilling af afspærringsstolper, og jeg foretager mig ikke mere desangående.
Opfølgning Jeg anser hermed inspektionssagen for at være afsluttet.
Underretning Denne opfølgningsrapport sendes til Statens Museum for Kunst, Kulturministeriet, Statens Byggeforskningsinstitut, Det Centrale Handicapråd, Institut for Menneskerettigheder, Bygningsstyrelsen og Folketingets Retsudvalg.
 Københavns Kommune (Center for Parkering) modtager ligeledes et eksemplar, jf. pkt. 4.1. og 4.1.2.
