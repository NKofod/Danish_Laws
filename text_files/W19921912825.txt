 Medarbejdende ægtefælle, der dagligt var til stede i sin og  

 ægtefællens virksomhed, blev anset for at have genoptaget arbejdet, og retten  

 til barseldagpenge bortfaldt fra den dag, forholdet blev konstateret.
 Den medarbejdende ægtefælle oplyste, at hun dagligt kom i virksomheden  

 for at hente post og spise frokost med ægtefællen.
 SAGSFREMSTILLING:
 Kommunen traf afgørelse om, at der ikke var ret til barseldagpenge med  

 tilbagevirkende kraft fra den 16. januar 1992, hvor kommunens incassoafdeling  

 aflagde besøg på ægteparrets fælles virksomhed.
 Kommunen har henvist til dagpengelovens § 37 om oplysningspligt samt til  

 Vejledning om Lov om dagpenge ved sygdom eller fødsel af 22. marts 1990,  

 hvorefter retten til dagpenge bortfalder fra det tidspunkt arbejdet  

 genoptages, uanset arbejdets omfang.
 Den pågældende medarbejder i kommunalforvaltningen, der besøgte  

 virksomheden i anden anledning, har oplyst, at pågældende opholdt sig på  

 kontoret, hvor hun såvel arbejdede med skærmterminal som besvarede telefon  

 indtil flere gange under besøget.
 Ægtefællen har i klagen oplyst, at hustruen dagligt er på virksomheden,  

 bl.a. fordi al privat post kommer via firmaets postbox-adresse, og at  

 ægtefællerne dagligt holder frokost sammen.
 Pågældendes primære arbejde i virksomheden bestod i dagligt bogholderi, og  

 dette er ikke ajourført under orlovsperioden.
 Han har endvidere oplyst, at pågældende fra 1. januar 1992 havde overtaget  

 et ApS og står som ansvarlig direktør og således har tilsynspligt med dette  

 ApS under hensyntagen til, at hun ikke må udføre arbejde i dette.
Pågældendes advokat har oplyst, at hendes klient grundet stadig  

 tilbagevendende problemer med ødelæggelse af postkassen på den private bopæl  

 har fået omadresseret sin post til virksomhedens postbox-nr., således at hun  

 hver dag indfinder sig på arbejdspladsen for at hente posten.
Den 16. januar  

 1992 sad klienten ved et skrivebord og gennemgik sin egen personlige post og  

 fandt på et tidspunkt under besøget nogle momsdokumenter frem efter anmodning  

 fra den pågældende medarbejder i incassoafdelingen.
 Ifølge advokaten foregik der ikke andet og mere under forvaltningens  

 virksomhedsbesøg den 16. januar 1992.
 Advokaten gør endvidere gældende, at der ikke er indtruffet forhold som  

 omhandlet i dagpengelovens § 37, der med rette kan forlanges  

 viderekommunikeret til kommunen, og henviser til, at klienten ikke i perioden  

 har modtaget indkomst for arbejde, ligesom hun ej heller i den relevante  

 periode har foretaget personligt arbejde for virksomheden.
 AFGØRELSE:
 Den medarbejdende ægtefælle havde ikke ret til barseldagpenge efter den  

 16. januar 1992, idet Udvalget fandt det godtgjort, at pågældende havde  

 genoptaget arbejdet, jf. dagpengelovens § 11.
 Udvalget har ved afgørelsen lagt vægt på oplysningerne om, at pågældende  

 dagligt er tilstede på virksomheden.
 Dagpengeudvalget tiltrådte kommunens afgørelse.
