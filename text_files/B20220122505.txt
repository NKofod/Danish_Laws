Bekendtgørelse om tilskud til producentorganisationers produktions- og afsætningsplaner inden for fiskeri- og akvakultursektoren1) I medfør af § 2, stk. 1-3, § 5, stk. 2, § 7, stk. 1 og 2, og § 10, stk. 4, i lov om Hav-, Fiskeri- og Akvakulturfonden, jf. lovbekendtgørelse nr. 2584 af 28. december 2021, fastsættes efter bemyndigelse i henhold til § 5, stk. 1, nr. 3, i bekendtgørelse nr. 422 af 4. april 2022 om Fiskeristyrelsens opgaver og beføjelser:
Kapitel 1 Anvendelsesområde § 1. Fiskeristyrelsen kan give tilsagn om tilskud til projekter, der bidrager til at nå målsætningerne i den fælles markedsordning for fiskevarer og akvakulturprodukter i artikel 3 i forordning nr. 2013/1379/EU.
Tilsagn om tilskud gives til forberedelse og gennemførelse af produktions- og afsætningsplaner på baggrund af en godkendt produktions- og afsætningsplan.
 Stk. 2. Tilsagn om tilskud til forberedelse og gennemførelse af produktions- og afsætningsplaner, jf. stk. 1, kan gives til forberedelse, udarbejdelse, overvågning og administration af produktions- og afsætningsplaner til aktiviteter, der forfølger til de mål oplistet i artikel 7 i forordning nr. 2013/1379/EU.
 Stk. 3. Tilsagn om tilskud kan gives til producentorganisationer, som er anerkendt af Fiskeristyrelsen i medfør af artikel 14 i forordning nr. 2013/1379/EU og forordning nr. 2013/1419/EU.
 Stk. 4. Producentorganisationen skal implementere produktions- og afsætningsplanen, så snart den er godkendt af Fiskeristyrelsen.
Kapitel 2 Definitioner § 2. I denne bekendtgørelse forstås ved:
 1) Bruttosubventionsækvivalent: Den økonomiske værdi af støtten på ansøgningstidspunktet, før der er betalt skat, såfremt støtten gives i form af andet end direkte støtte.
2) Direkte sammenlignelige tilbud: Tilbud på rimelige udgifter skal være udspecificerede og afgivet af leverandører med forskellige CVR-numre, som i øvrigt er uafhængige af hinanden og af tilsagnshaver.
Tilbuddene skal omfatte den samme vare eller tjenesteydelse.
Hvis det ene tilbud indeholder poster eller elementer, som det andet tilbud ikke gør, skal det være muligt at trække udgiften for disse poster fra, så priserne kan sammenlignes.
 3) EHFF: Den Europæiske Hav- og Fiskerifond (2014-2020).
 4) EHFAF: Den Europæiske Hav-, Fiskeri- og Akvakulturfond (2021-2027).
5) Forholdsmæssig procentvis reduktion: Den reduktion, som vil blive foretaget af tilskudsansøgningerne i tilfælde af overansøgning.
Reduktionen vil procentvis være den samme for alle ansøgninger.
 6) Medlem: Producenter, der er registreret officielt hos producentorganisationen.
7) Omkostningsarter: De fem lønkategorier (interne lønudgifter), overhead, udgifter til konsulentbistand og udgifter til materialer.
Posten, der indeholder alle andre omkostninger, udgøres af en række valgmuligheder.
 8) Producent: Enhver fysisk eller juridisk person, der ved hjælp af egnede produktionsmidler frembringer fiskevarer eller akvakulturprodukter med henblik på at bringe dem i omsætning.
 9) Rimelige udgifter: Det, der svarer til markedspris for den pågældende vare eller tjenesteydelse sammenholdt med projektbeskrivelsen, og omfanget og arten af varen eller tjenesteydelsen.
 10) Simple genanskaffelser: Ved simple genanskaffelser forstås udskiftning af allerede eksisterende udstyr, maskiner, materialer el.lign. med samme teknologi, ydeevne eller miljøeffekt.
 11) Styrelsens tilskudsadministrative system (TAS): Styrelsens tilskudsadministrative system forstås som en ansøgningsportal, hvor der søges om tilsagn, afgives erklæringer på tro og love, anmodes om ændringer og søges om udbetaling, samt kommunikeres i ansøgningsprocessen ved anvendelse af en sikker digital kommunikation.
12) Udbudsloven og tilbudsloven: De på ansøgningstidspunktet gældende udbudsregler.
Ved udbudsloven forstås udbudsloven.
Ved tilbudsloven forstås lov om indhentning af tilbud på visse offentlige og offentligt støttede kontrakter.
 13) Udløserpris: Den pris pr. kg fisk eller skaldyr/, der kan udløse en oplagringsordning efter artikel 30 i forordning nr. 2013/1379/EU.
 14) Webtilgængelighed: Den harmoniserede standard EN 301 549 for webtilgængelighed.
Kapitel 3 Administration Obligatorisk digital kommunikation § 3. Al skriftlig kommunikation med Fiskeristyrelsen i forbindelse med tilskud efter denne bekendtgørelse skal ske til styrelsens tilskudsadministrative system (TAS), der tilgås fra Fiskeristyrelsens hjemmeside.
Ansøgning om tilsagn om tilskud § 4. Ansøgning om tilsagn om tilskud skal indgives til Fiskeristyrelsen i den periode, som annonceres på Fiskeristyrelsens hjemmeside.
 Stk. 2. Ansøgning om tilsagn om tilskud indgives til Fiskeristyrelsen gennem styrelsens tilskudsadministrative system (TAS) med de i systemet påkrævede oplysninger.
 Stk. 3. Ansøgning i henhold til denne bekendtgørelse kan ikke tages under behandling, såfremt ansøgningen ikke er antagelig i medfør af artikel 11 i forordning nr. 2021/1139/EU.
 Stk. 4. Fiskeristyrelsen kvitterer for, at ansøgningen er modtaget.
Oplysninger i ansøgningen § 5. Ansøgningen om tilsagn om tilskud skal indeholde:
1) En produktions- og afsætningsplan, der er godkendt af Fiskeristyrelsen i henhold til forordning nr. 2013/1418/EU, jf.
Kommissionens henstilling 2014/117/EU.
 2) Oplysninger om hvorvidt projektet er omfattet af udbudsloven eller tilbudsloven.
 3) Eventuelle aktivitetsbeskrivelser for medarbejdere samt eksterne konsulenter til projektet.
 4) To direkte sammenlignelige tilbud for udgifter over 100.000 kr., jf. dog stk. 3 og 4.
 5) Oplysninger til brug ved prioritering af midler, jf. § 7, stk. 4.
Stk. 2. Ansøger skal i ansøgningen erklære på tro og love, at 1) ansøger ikke har begået svig i forbindelse med EHFF, som omhandlet i artikel 11, stk. 3 i forordning, nr. 2021/1139/EU, 2) ansøger er antagelig i medfør af artikel 11 i forordning nr. 2021/1139/EU, 3) ansøger overholder Den Europæiske Unions charter om grundlæggende rettigheder, jf. artikel 9, stk. 1 i forordning nr. 2021/1060/EU, samt FNs konvention om rettigheder for personer med handicap, 4) ansøger sikrer webtilgængelighed for personer med handicap, jf. artikel 9, stk. 3 i forordning nr. 2021/1060/EU, 5) ansøger sikrer ligestilling mellem mænd og kvinder, jf. artikel 9, stk. 2 i forordning nr. 2021/1060/EU, 6) ansøger tager passende skridt for at undgå forskelsbehandling på grund af køn, race eller etnisk oprindelse, religion, tro, handicap, alder eller seksuel orientering, jf. artikel 9, stk. 3 i forordning nr. 2021/1060/EU, og 7) ansøger sikrer, at projektet er i overensstemmelse med fremme af bæredygtig udvikling som fastsat i artikel 11 i TEUF under hensyntagen til FNs verdensmål for bæredygtig udvikling, Parisaftalen (2015) og princippet om ikke at gøre væsentlig skade, jf. artikel 9, stk. 4 i forordning nr. 2021/1060/EU.
Stk. 3. Fiskeristyrelsen kan på baggrund af en konkret vurdering dispensere fra stk. 1, nr. 5, hvis der alene findes én leverandør på markedet.
Ansøgers begrundelse for kun at vedlægge ét tilbud skal fremgå af ansøgningen.
 Stk. 4. Hvis det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, forlanger Fiskeristyrelsen ikke, at ansøger sender to direkte sammenlignelige tilbud i henhold til stk. 1, nr. 5, sammen med ansøgningen.
Afgørelse på baggrund af oplysninger i ansøgningen § 6. Fiskeristyrelsen kan give helt eller delvist afslag på ansøgningen, hvis 1) den ikke er baseret på en godkendt produktions- og afsætningsplan, 2) de anslåede tilskudsberettigede udgifter til aktiviteterne ikke er rimelige, jf. § 5, stk. 1, nr. 4, 3) de påkrævede oplysninger i ansøgningen, jf. § 5, ikke er afgivet, 4) effekten af den ansøgte produktions- og afsætningsplan ikke i tilstrækkeligt omfang bidrager til at opfylde formålet med ordningen, 5) effekten af det ansøgte projekt ikke står i rimeligt forhold til produktions- og afsætningsplanens samlede anslåede udgifter, 6) støttemodtageren ikke har de nødvendige midler og mekanismer til at dække omkostningerne ved drift og vedligeholdelse for projekter, der omfatter investeringer i infrastruktur eller produktionsinvesteringer, for at sikre deres finansielle bæredygtighed, jf. § 8, stk. 1, nr. 2, eller 7) udgifterne ikke er tilskudsberettigede, jf. §§ 10 eller 11.
 § 7. Den afsatte bevillingsmæssige ramme til produktions- og afsætningsplaner er på 10,8 mio. kr. for 2022 og fordeles mellem ansøgerne på baggrund af ansøgernes ansøgninger og de godkendte produktions- og afsætningsplaner.
 Stk. 2. Den bevillingsmæssige ramme er indikativ.
 Stk. 3. Hvis der er ansøgt for mere end den bevillingsmæssige ramme, jf. stk. 1, foretager Fiskeristyrelsen en proportional fordeling af midlerne på baggrund af et pointsystem, jf. stk. 4.
 Stk. 4. Fiskeristyrelsen tildeler ansøgningserne point ud fra følgende kriterier, jf. bilag 1:
 1) Antal medlemmer fra 1-10.
 2) Antal medlemmer fra 11-50.
 3) Antal medlemmer fra 51-100.
 4) Antal medlemmer over 100.
 5) Gennemsnittet af værdien af landinger og/eller opdræt i mio. kr. for de seneste 5 år fratrukket højeste og laveste værdi.
 Stk. 5. Hvis der er overskydende midler efter en prioritering, jf. stk. 4, fordeles de overskydende midler mellem ansøgerne inden for rammerne af ansøgningerne.
Kapitel 4 Betingelser § 8. Tilsagn om tilskud er betinget af, at 1) ansøger har en godkendt produktions- og afsætningsplan, jf. artikel 28, i forordning nr. 2013/1379/EU, 2) ansøger på ansøgningstidspunktet har de nødvendige midler og mekanismer til at dække omkostningerne ved drift og vedligeholdelse for projekter, der omfatter investeringer i infrastruktur eller produktionsinvesteringer, for at sikre deres finansielle bæredygtighed, jf. artikel 73, stk. 2, litra d, i forordningen nr. 2021/1060/EU, 3) alle dokumenter vedrørende projektet, herunder udbetalingsanmodning med tilhørende regnskabsbilag, holdes tilgængelig i mindst 5 år, regnet fra den 31. december i det år projektet er slutudbetalt, jf. artikel 82, i forordning nr. 2021/1060/EU, 4) ansøgeren i projektet, under hele projektperioden og i en periode på fem år efter den sidste betaling til støttemodtageren er foretaget opfylder betingelserne om antagelighed i artikel 11, i forordning, nr. 2021/1139/EU, 5) producentorganisationen opfylder anerkendelsesbetingelserne under hele projektperioden, jf. artikel 14, 17 og 28, i forordning nr. 2013/1379/EU, 6) de nødvendige tilladelser fra offentlige myndigheder er opnået inden anmodning om udbetaling, 7) dokumentation for, at udbudsloven eller tilbudsloven er overholdt, holdes tilgængelig i mindst 5 år, regnet fra den 31. december i det år, projektet er slutudbetalt, hvis projektet eller dele heraf er udbudspligtig efter disse regelsæt, 8) kontrolmyndigheden sikres adgang til projektområderne og det fysiske projektmateriale i forbindelse med kontrol, 9) projektet afsluttes senest den dato, der er anført i tilsagnet, jf. dog § 14, 10) projektet gennemføres i overensstemmelse med tilsagnet, 11) tilsagnshaver er ansvarlig for, at projektet gennemføres, 12) tilsagnshaver fører særskilte regnskaber eller anvender passende regnskabskoder for alle transaktioner med tilknytning til aktiviteterne, jf. artikel 74, stk. 1, litra a, nr. i, i forordning nr. 2021/1060/EU, og 13) tilsagnshaver sender den dokumentation, der fremgår af § 15, herunder udbetalingsanmodning, opgørelse over tilskudsberettigede udgifter, alle udgiftsbilag, dokumentation for betaling, slutrapport mv., rettidigt til Fiskeristyrelsen.
Stk. 2. Det er, udover hvad der fremgår af stk. 1, en betingelse for opretholdelse af tilsagn om tilskud, at tilsagnshaver afgiver de oplysninger, som Fiskeristyrelsen beder om, herunder om forventede effekter, og på styrelsens anmodning indsender en evalueringsrapport om projektets effekter, efter projektet eller investeringen er afsluttet.
Oplysningerne er nødvendige for at kunne overvåge og evaluere Hav-, Fiskeri- og Akvakulturudviklingsprogrammet, navnlig med hensyn til at opfylde specifikke mål og prioriteter, jf. artikel 46, stk. 3, i forordning nr. 2021/1139/EU.
Stk. 3. Tilsagnshaver skal synliggøre, at projektet er støttet af Den Europæiske Hav-, Fiskeri og Akvakulturfond, jf. artikel 50 i forordning nr. 2021/1060/EU.
Dette gøres på tilsagnshavers hjemmeside, på sociale medier og i kommunikationsmateriale.
 Stk. 4. Fiskeristyrelsen kan fastsætte yderligere betingelser i tilsagnet.
Kapitel 5 Udløserpriser § 9. Fiskeristyrelsen fastsætter udløserpriser, jf. § 2, nr. 13, på baggrund af forslag fra producentorganisationerne og i overensstemmelse med kriterierne i artikel 31 i forordning nr. 2013/1379/EU.
 Stk. 2. Udløserpriserne offentliggøres på Fiskeristyrelsens hjemmeside.
Kapitel 6 Tilskudsberettigede udgifter Tilskudsberettigede udgifter til produktions- og afsætningsplaner § 10. De tilskudsberettigede udgifter kan omfatte følgende:
 1) Udgifter, der er direkte relaterede til og nødvendige for at gennemføre de godkendte aktiviteter, jf. § 1, stk. 2.
 2) 15 pct. overhead af den direkte lønudgift for tilsagnshavers personale, som er beskæftiget med projektet.
 3) Løn til tilsagnshavers personale, som er beskæftiget med projektet, jf. dog stk. 3.
 4) Udgifter i forbindelse med tilsagnshavers og tilsagnshavers personales deltagelse i konferencer, som relaterer sig til projektet.
5) Udgifter til konsulenter, dog højest en timepris på 1.200 kr., medmindre det dokumenteres, at en højere pris er rimelig, eller der gives andre saglige begrundelser for prisen.
Konsulentens udgifter til rejser, kørsel, fortæring og repræsentation skal være indeholdt i timeprisen.
 6) Udgifter til leje og leasing af udstyr og materialer, samt køb af materialer, som relaterer sig til projektet.
 Stk. 2. Fiskeristyrelsen kan give tilsagn om tilskud til udgifter, der er afholdt fra den 1. januar 2022.
Stk. 3. Udgifter til løn til tilsagnshavers personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber.
Udgifterne skal dokumenteres og vedlægges en projekttilknytningsaftale for de medarbejdere, som er beskæftiget med projektet.
 Stk. 4. Fiskeristyrelsen kan godkende andre projektudgifter end de i stk. 1 anførte som tilskudsberettigede, hvis Fiskeristyrelsen vurderer, at de er af væsentlig betydning for gennemførelsen af projektet.
 Stk. 5. Fiskeristyrelsen yder tilskud til den billigste pris på baggrund af de to direkte sammenlignelige tilbud, jf. § 5, stk. 1, nr. 4, og stk. 3.
 § 11. De tilskudsberettigede projektudgifter kan ikke omfatte følgende:
 1) Advokat- og revisionsomkostninger.
 2) Almindelige driftsomkostninger.
 3) Finansierings- og pengeinstitutomkostninger, jf. artikel 64, stk. 1, litra a, i forordning nr. 2021/1060/EU.
 4) Køb med ejendomsforbehold.
 5) Løn til producentorganisationens medlemmer, der deltager i aktiviteter efter § 1, stk. 2.
 6) Renter af gæld, jf. artikel 64, stk. 1, litra a, i forordning nr. 2021/1060/EU.
 7) Udgifter til gebyrer, medmindre disse er nødvendige for gennemførelsen af projektet.
 8) Udgifter i form af naturalydelser, som omhandlet i artikel 67, stk. 1, litra a, i forordning nr. 2021/1060/EU.
 9) Udgifter til aflønning af tegningsberettigede bestyrelsesmedlemmer, herunder formænd i foreninger og organisationer.
 10) Udgifter til bogholderi, debitoropfølgning, fakturering, udarbejdelse af skatte- og driftsregnskab.
 11) Udgifter til køb af grunde og bygninger og omkostninger forbundet hermed.
 12) Udgifter til køb af køretøjer.
 13) Udgifter til moms.
 14) Udgifter til opførelse og ombygning af bygninger.
 15) Udgifter til produkter og ydelser, som tilsagnshaver sælger fra egen virksomhed.
 16) Udgifter til køb eller reparation af udstyr.
 17) Udgifter til simple genanskaffelser.
 18) Udgifter til udarbejdelse af ansøgning om tilsagn om tilskud.
 19) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, med undtagelse af udgifter i forbindelse med deltagelse i møder, der omhandler forhold, som er omfattet af Fiskeriproducentorganisationers mål, jf. artikel 7, i forordning nr. 2013/1379/EU.
 20) Udgifter, der ikke er specificeret i budgettet.
 21) Udgifter, hvor fakturaen ikke er udstedt til tilsagnshaver.
 22) Udgifter, der ikke er afholdt i projektperioden.
 23) Udgifter, herunder udgifter til løn, hvortil der gives anden national støtte, andre EU-tilskud eller tilskud fra Fiskeristyrelsen under en anden ordning.
 24) Udgifter, som tilsagnshaver ikke har betalt, inden tilsagnshaver sender ansøgning om udbetaling af tilskud, jf. § 15, stk. 7.
 § 12. Fiskeristyrelsen kan i henhold til artikel 41, stk. 2, i forordning nr. 2021/1139/EU, give tilskud på 75 pct. af de tilskudsberettigede udgifter til projekter, der gennemføres af producentorganisationer eller sammenslutninger af producentorganisationer.
 Stk. 2. Tilskud kan kombineres med anden offentlig national støtte i form af garanti, kaution eller lignende til udgifter, der er tilskudsberettigede efter denne bekendtgørelse.
 Stk. 3. Ydes der anden støtte som nævnt i stk. 2 nedsættes tilskuddet efter denne bekendtgørelse, så den samlede offentlige støtte ikke overstiger tilskudssatsen, der er fastsat i stk. 1.
 Stk. 4. Ydes der anden støtte som nævnt i stk. 2 må støttebeløbets bruttosubventionsækvivalent ikke overstige den maksimale støtteintensitet for offentlig støtte, der er fastsat i stk. 1.
Kapitel 7 Ændring af aktiviteter og forlængelse af projektperioden § 13. Ændring af projektet kan godkendes af Fiskeristyrelsen samtidig med godkendelse af forslag til en ændret produktions- og afsætningsplan.
Anmodning om ændring af projektet skal indsendes via styrelsens tilskudsadministrative system (TAS), der tilgås fra på Fiskeristyrelsens hjemmeside.
Ansøgning om ændring af produktions- og afsætningsplanen skal godkendes af Fiskeristyrelsen, inden de nye aktiviteter, der er omfattet af ændringen, sættes i gang.
 Stk. 2. Anmodning om ændring af projektet skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Budgetændringer mellem de enkelte omkostningsarter, jf. § 2, nr. 7, på under 10 pct. kan ske uden Fiskeristyrelsens godkendelse.
 § 14. Forlængelse af projektperioden kan godkendes af Fiskeristyrelsen.
 Stk. 2. Anmodning om forlængelse af projektperioden skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Anmodningen skal indeholde en beskrivelse af årsagen til, at projektet er forsinket, en angivelse af dato for hvornår projektet forventes afsluttet, samt en begrundet redegørelse for hvordan projektet kan gennemføres inden for den angivne, forlængede periode.
 Stk. 4. Anmodning om forlængelse af projektet skal indsendes via styrelsens tilskudsadministrative system (TAS), der tilgås fra Fiskeristyrelsens hjemmeside.
Kapitel 8 Udbetaling af tilskud § 15. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes via styrelsens tilskudsadministrative system (TAS) og vedlægges 1) alle udgiftsbilag, 2) de eventuelle nødvendige tilladelser til projektet fra offentlige myndigheder, 3) dokumentation for betaling af udgifterne, 4) dokumentation for eventuelt afholdt udbud, 5) dokumentation for eventuelle offentlige tilskud, og 6) revisorpåtegnet årsregnskab.
 Stk. 2. Anmodningen om slutudbetaling skal derudover vedlægges:
 1) En slutrapport, der udarbejdes i styrelsens tilskudsadministrative system (TAS), når der søges om slutudbetaling.
 2) En årsberetning over producentorganisationens aktiviteter.
 Stk. 3. Fiskeristyrelsen kan afvise at behandle en udbetalingsanmodning, hvis bilagene jf. stk. 1, ikke indsendes i overskuelig form, herunder hvis der vedlægges bilag, som ikke er relevante for tilsagnet.
Stk. 4. Tilskud kan udbetales i ét forskud og én slutudbetaling.
Tilsagnshaver kan i forbindelse med ansøgning om tilsagn om tilskud anmode om forskudsudbetaling på 50 pct. af tilskuddet.
Fiskeristyrelsen træffer i givet fald afgørelse om udbetaling i forbindelse med, at der gives tilsagn om tilskud.
 Stk. 5. Anmodning om slutudbetaling skal være modtaget i Fiskeristyrelsen senest tre måneder efter den dato, hvor projektet senest skal være afsluttet.
Stk. 6. Det er en betingelse for slutudbetaling, at Fiskeristyrelsens har godkendt slutrapporten, jf. stk. 2, nr. 1, samt en af producentorganisationen udarbejdet årsberetning i overensstemmelse med artikel 28, stk. 5, i forordning nr. 2013/1379/EU, der dokumenterer, at alle de støtteberettigede aktiviteter er gennemført og bidrager til opfyldelse af målene i artikel 7, i forordning nr. 2013/1379/EU.
Den resterende del af tilskuddet kan først udbetales, når Fiskeristyrelsen har godkendt slutrapport og årsberetningen.
Stk. 7. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes, jf. stk. 5.
Kapitel 9 Bortfald af tilsagn og tilbagebetaling eller nedsættelse af tilskud § 16. Fiskeristyrelsen træffer afgørelse om helt eller delvist bortfald af tilsagn og tilbagebetaling af tilskud, hvis 1) tilsagnshaver ikke opfylder betingelserne i § 8, 2) hele projektet eller væsentlige dele af projektet ikke gennemføres i overensstemmelse med tilsagnet, jf. dog §§ 18 og 19, 3) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, eller 4) tilsagnshaver tilsidesætter sine pligter efter kapitel 7 eller Hav-, Fiskeri- og Akvakulturfondslovens § 9 og § 10, stk. 2.
 Stk. 2. Har tilsagnshaver afgivet urigtige eller vildledende oplysninger eller har fortiet oplysning af betydning for sagens afgørelse, jf. stk. 1, nr. 3, udelukkes denne fra at søge om tilsagn om tilskud under denne ordning i det kalenderår, dette fastslås, samt i det efterfølgende kalenderår.
 § 17. Fiskeristyrelsen kan træffe afgørelse om nedsættelse af tilskuddet med en procentsats, samt tilbagebetaling af tilskud og eventuelt bortfald af tilsagn ud fra en vurdering af art og betydning af overtrædelsen og det eventuelle tab for Den Europæiske Hav-, Fiskeri- og Akvakulturfond.
 Stk. 2. Afgørelse om en forholdsmæssig reduktion af tilskuddet efter stk. 1 fastlægges i en størrelse, som står i rimeligt forhold til arten, grovheden, varigheden og hyppigheden af den alvorlige overtrædelse og EHFAF-bidragets betydning for tilsagnshaverens aktivitet, jf. artikel 44, i forordning nr. 2021/1139/EU, jf. dog stk. 4, og §§ 21-23. Nedsættelsen kan maksimalt udgøre 100 pct.
 Stk. 3. Stk. 2 finder kun anvendelse for overtrædelser, hvor projektet fortsat efter Fiskeristyrelsens vurdering lever op til ordningens formål, jf. §§ 1 og 7, da tilsagnet ellers bortfalder.
 Stk. 4. For at fastlægge omfanget af en overtrædelse vurderer Fiskeristyrelsen, hvor stor en del af projektet, som er berørt af overtrædelsen, og der sker kun nedsættelse af den del.
Nedsættelse og tilbagebetaling af tilskud ved overtrædelse af andre forpligtelser og generelle betingelser § 18. Fiskeristyrelsen nedsætter tilskuddet som følger, hvis projektet afsluttes efter datoen for projektets afslutning, som fastsat i tilsagnet, jf. dog § 14:
 1) 0-30 kalenderdage for sent afslutning af projektet medfører 5 pct. nedsættelse.
 2) 31-60 kalenderdage for sent afslutning af projektet medfører 10 pct. nedsættelse.
 3) 61-90 kalenderdage for sent afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn og tilbagebetaling af eventuel tidligere udbetalt rate.
 § 19. Fiskeristyrelsen nedsætter slutudbetalingen med 1 pct. pr. kalenderdag ved for sent modtaget anmodning om udbetaling, jf. § 15, stk. 5, til og med den 20. kalenderdag.
Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuelt bortfald af tilsagn § 20. Ved manglende overholdelse af begge tidsfrister, jf. §§ 18 og 19, vil der alene ske nedsættelse eller bortfald for den tidsfrist, der er overskredet først.
§ 21. Fiskeristyrelsen kan efter en konkret vurdering træffe afgørelse om bortfald af tilsagn eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt.
Nedsættelsen fastlægges i en størrelse som står i rimeligt forhold til arten, grovheden, varigheden og hyppigheden af den alvorlige overtrædelse og EHFAF-bidragets betydning for tilsagnshaverens aktivitet, jf. artikel 44 i forordning nr. 2021/1139/EU.
§ 22. Fiskeristyrelsen træffer efter en konkret vurdering afgørelse om en forholdsmæssig nedsættelse af den samlede værdi af de tilskudsberettigede udgifter, hvis betingelsen i § 8, stk. 1, nr. 3 og nr. 12, ikke er overholdt.
Beløbet, der kræves tilbagebetalt, udgør 1 pct., dog maksimalt 50.000 kr., af det udbetalte tilskud.
 § 23. Fiskeristyrelsen annullerer op til 3 pct. af tilskuddet til projektet, hvis tilsagnshaver ikke opfylder sine forpligtelser til at synliggøre, at projektet er støttet af den Europæiske Hav- Fiskeri- og Akvakulturfond, jf. § 8, stk. 3, og hvis tilsagnshaver ikke har foretaget afhjælpende foranstaltninger.
Kapitel 10 Force majeure § 24. Fiskeristyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og som ikke medfører bortfald af tilsagn og tilbagebetaling eller nedsættelse af tilskud, jf. denne bekendtgørelses kapitel 9.
Stk. 2. Hvis tilsagnshaver ønsker at påberåbe sig force majeure eller andre ekstraordinære omstændigheder, skal dette meddeles Fiskeristyrelsen skriftligt senest 15 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 11 Kontrol § 25. Fiskeristyrelsen forestår den fysiske og administrative kontrol samt den efterfølgende regnskabskontrol af projekter, der modtager tilskud.
Kapitel 12 Ikrafttræden m.v.
 § 26. Bekendtgørelsen træder i kraft den 2. september 2022.
 Stk. 2. Bekendtgørelse nr. 817 af 4. maj 2021 om tilskud til producentorganisationers produktions- og afsætningsplaner inden for fiskerisektoren ophæves.
 Stk. 3. Bekendtgørelsen i stk. 2 finder dog fortsat anvendelse for tilsagn, der er givet i medfør heraf, og for ansøgninger om tilsagn, som er indgivet men endnu ikke færdigbehandlet.
Fiskeristyrelsen, den 31. august 2022 Nanna Møller / Marie Louise Flach de Neergaard Bilag 1 Pointskema for fordeling af midler til produktions- og afsætningsplaner 1) I bekendtgørelsen er der medtaget visse bestemmelser fra Europa-Parlamentets og Rådets forordning 2013/1379/EU af 11. december 2013 om den fælles markedsordning for fiskerivarer og akvakulturprodukter, om ændring af Rådets forordning 2006/1184/EF og 2009/1224/EF og om ophævelse af Rådets forordning 2000/104/EF, EU-Tidende 2013, nr.
L 354 side 1, Kommissionens gennemførelsesforordning 2013/1419/EU af 17. december 2013 om anerkendelse af producent- og brancheorganisationer, udvidelse af producent- og brancheorganisationers regler og offentliggørelse af udløsningspriser i henhold til Europa-Parlamentets og Rådets forordning 2013/1379/EU om den fælles markedsordning for fiskevarer og akvakulturprodukter, EU-Tidende 2013, nr.
L 353 side 43, Kommissionens gennemførelsesforordning 2013/1418/EU af 17. december 2013 om produktions- og markedsføringsplaner i henhold til Europa-Parlamentets og Rådets forordning 2013/1379/EU om den fælles markedsordning for fiskevarer og akvakulturprodukter, EU-Tidende 2013, nr.
L 353 side 40, Kommissionens henstilling 2014/117/EU af 3. marts 2014 om udarbejdelse og gennemførelse af produktions- og afsætningsplaner i henhold til Europa-Parlamentets og Rådets forordning 2013/1379/EU om den fælles markedsordning for fiskevarer og akvakulturprodukter, EU-Tidende 2014, nr.
L 65 side 31, Europa-Parlamentets og Rådets forordning 2021/1139/EU af 7. juli 2021 om oprettelse af Den Europæiske Hav-, Fiskeri- og Akvakulturfond og om ændring af forordning (EU) 2017/1004, EU-Tidende 2021, nr.
L 247 side 1, og Rådets forordning 2021/1060/EU af 24. juni 2021 om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, EU-Tidende 2021, nr.
L 231 side 159. Ifølge artikel 288 i EUF-Traktaten gælder en forordning umiddelbart i hver medlemsstat, Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
