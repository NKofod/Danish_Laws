Ved lov nr. 276 af 18. juni 1969 om ændring i borgerlig straffelov  

 (Narkotikakriminalitet), der er trådt i kraft den 1/7-1969 er i straffelovens  

 § 191 indført en skærpet strafferamme for den proffessionelt prægede  

 narkotikakriminilalitet.
Det er ved udarbejdelsen af lovforslaget forudsat,  

 at der ikke som følge heraf sker nogen skærpelse i straffeforfølgningen over  

 for personer, hvis forhold fortsat skal behandles på grundlag af lov om  

 euforiserende stoffer.
For at sikre, at denne forudsætning opfyldes, skal jeg  

 herved efter forhandling med justitsministeriet fastsætte følgende regler om  

 forfølgningen af sager om overtrædelse af lovgivningen om euforiserende  

 stoffer:
I.
Forbrug (Besiddelse, køb, modtagelse).
 Efter l. 169 af 24. maj 1955 (der for så vidt angår  

 konfiskationsbestemmelsen er ændret ved l. 213 af 4. juni l965 § 69), er ind-  

 og udførsel, salg. køb, udlevering, modtagelse, fremstilling, forarbejdning  

 og besiddelse af de i bekendtgørelse nr. 125 af 27. marts 1963 og  

 bekendtgørelse nr. 156 af 3.maj 1966 nævnte stoffer forbudt uden særlig  

 tilladelse.
 Forbuddet mod besiddelse - og tilsvarende regler gælder køb og modtagelse  

 - er ifølge lovens forarbejder navnlig begrundet i retstekniske hensyn:  

 besiddelse vil ofte være indikation for en udbredelse, som ikke lader sig  

 bevise.
 Som følge heraf vil der i reglen ikke være anledning til at indlede  

 undersøgelse med henblik på at pålægge strafansvar for besiddelse (køb eller  

 modtagelse), når mistanken alene angår eget forbrug af euforiserende stoffer.  

 I overensstemmelse hermed bør der vises tilbageholdenhed med af egen drift at  

 indlede undersøgelse f. eks. på skoler, selv om politiet får formodning om,  

 at der er konstateret misbrug af euforiserende stoffer.
Konstaterer politiet forbrug af euforiserende stoffer, bør det dermed  

 forbundne strafansvar for besiddelse (køb, modtagelse) i reglen afgøres med,  

 at der meddeles den pågældende en advarsel af politiet.
Advarsel vil også  

 kunne meddeles i gentagelsestilfælde, men i grovere gentagelsestilfælde og i  

 tilfælde af gentagen besiddelse af andre euforiserende stoffer end hash bør  

 der søges pålagt bødestraf.
I forbindelse med meddelelsen af en advarsel  

 eller pålæg af bøde vil der efter en bedømmelse i hvert enkelt tilfælde kunne  

 være anledning til at henvise den pågældende til behandling, for så vidt der  

 på stedet er etableret et behandlingscenter for narkotikamisbrug.
 Består overtrædelsen alene i besiddelse af euforiserende stoffer i  

 forbindelse med eget brug, bør der således i reglen ikke nedlægges påstand om  

 betinget dom, heller ikke i gentagelsestilfælde, eller udfærdiges  

 tiltalefrafald med vilkår om børne- og ungdomsforsorg, men er lovovertræderen  

 under 18 år, underrettes børne- og ungdomsværnet om sagen og den afgørelse,  

 som er truffet.
 Skal der rejses tiltale for andre forhold, bør forhold, der alene angår  

 besiddelse i forbindelse med eget forbrug, ikke medtages særskilt i tiltalen.
 Findes nogen i ulovlig besiddelse af euforiserende stoffer, søges  

 beholdningen beslaglagt og konfiskeret.
II.
Udbredelse.
A.
Almindelige regler.
Efterforskningen og retsforfølgningen bør koncentrere sig om  

 overtrædelser, som består i indførsel, fremstilling, forarbejdning og salg af  

 euforiserende stoffer.
De retningslinier, der opstilles for disse  

 handlingstyper, finder tilsvarende anvendelse på køb og besiddelse, når der  

 er formodning om, at erhvervelsen er sket med udbredelse for øje.
Den retspraksis, der foreligger, viser, at der anlægges en væsentlig  

 mildere bedømmelse, når overtrædelsen angår udbredelse af cannabisprodukter,  

 hash og marihuana, end når forholdet vedrører andre euforiserende stoffer,  

 f.eks. preludin, opiumspræparater og LSD.
Denne skelnen bør  

 anklagemyndigheden søge at fastholde.
 1. Området for bødeafgørelser.
Sager, som angår lejlighedsvis overladelse af hash uden vederlag vil kunne  

 afgøres med advarsel eller bøde.
Der nedlægges også påstand om bøde, når  

 overtrædelsen består i lejlighedsvis fordeling af mindre kvanta af hash  

 blandt kammerater mod vederlag i form af en andel af det indkøbte stof til  

 eget forbrug eller et ringe kontant vederlag.
Der vil ligeledes kunne  

 acquiesceres ved bødestraf samt konfiskation af eventuelt udbytte, når der  

 foreligger salg af hash, hvor det samlede vederlag ikke overstiger 400-500  

 kr., og forholdet må anses som et enkelt eller enkelt isolerede tilfælde af  

 udbredelse.
Derimod må udbredelse selv af små mængder af andre euforiserende stoffer  

 end hash sædvanligvis anses som en så alvorlig lovovertrædelse, at bødestraf  

 i forbindelse med konfiskation kun finder anvendelse, når mængden er ganske  

 ubetydelig, eller overladelsen har en lejlighedspræget karakter, og er sket  

 uden vederlag.
Er gerningsmanden under 18 år, vil området for bødeafgørelser  

 kunne udstrækkes lidt videre.
 2. Betinget - ubetinget dom.
Betinget dom - eventuelt i forbindelse med bøde og konfiskation - vil uden  

 særlig begrundelse kunne accepteres i sager, der angår første gangs salg af  

 hash, hvor det samlede vederlag ikke overstiger 1.000 kr. og forholdet må  

 anses for et enkelt eller enkelte isolerede tilfælde af udbredelse.
Dette  

 gælder dog ikke, hvis der foreligger skærpende omstændigheder som f.eks.  

 udbredelse i ikke ubetydeligt omfang til børn under 16 år.
Der må  

 sædvanligvis søges opnået ubetinget straf i sager, som angår udbredelse af  

 andre euforiserende stoffer,medmindre anvendelse af betinget dom er  

 ubetænkelig som følge af forudgående varetægtsfængsling eller er begrundet i  

 gerningsmandens unge alder, eller oplysningerne om hans personlige forhold  

 gør det antageligt, at en betinget dom, eventuelt med vilkår om  

 afvænningsbehandling, må anses for mere formålstjenlig til at afholde  

 gerningsmanden fra ny kriminalitet.
B.
Særregler vedrørende unge, hvor sagen ikke kan afgøres med bøde.
 Er gerningsmanden under 18 år, forholdes der i reglen på tilsvarende måde  

 som ved berigelsesforbrydelser begået af personer under denne alder, jfr. mit  

 cirkulære af 4. august 1966 om behandlingen af sager mod unge lovovertrædere.  

 Påstand om kortvarig almindelig ubetinget frihedsstraf - eventuelt som led i  

 en kombinationsdom - vil dog kunne være formålstjenlig, når hverken forholdet  

 eller de personlige oplysninger giver grundlag for ungdomsfængsel, og der  

 foreligger særligt skærpende omstændigheder, som f.eks. udbredelse i ikke  

 ubetydeligt omfang til børn under 16 år eller gentagne grove overtrædelser.
Er gerningsmanden under 21 år, vil betinget dom kunne accepteres i videre  

 omfang end for personer over denne alder.
Opmærksomheden må være henvendt på,  

 om der til en betinget dom bør knyttes vilkår om afvænningsbehandling, jfr.  

 straffelovens § 57, 3)-5) eller om der bør nedlægges påstand om en  

 foranstaltning efter straffelovens § 70.
C.
Straffelovens § 191.
Angår det strafbare forhold udbredelse af heroin eller udbredelse af andre  

 stoffer til et større antal tilfældige personer eller mod betydeligt vederlag  

 eller under andre særligt skærpende omstændigheder, som f.eks. hvor  

 modtagerne er børn, vil forholdet kunne være omfattet af straffelovens § 191.  

 Det samme gælder indsmugling, køb eller besiddelse af stoffer med fortsæt til  

 udbredelse af den beskrevne karakter.
Indsmugling eller udbredelse af hash  

 bør ifølge forarbejderne til loven kun henføres under denne bestemmelse, når  

 der foreligger erhvervsmæssig organiseret indsmugling af eller handel med  

 hash i et omfang der overstiger 10-15 kg; bestemmelsen vil dog også kunne  

 finde anvendelse, hvor mængden er noget mindre, når der foreligger særligt  

 skærpende omstændigheder.
Om forelæggelse af sådanne sager henvises til  

 afsnit IV.
D.
Udlændinge.
 Er gerningsmanden udlænding uden fast tilknytning til landet, kan  

 forholdsregler med et forsorgsmæssigt indhold sædvanligvis ikke anses for  

 formålstjenlige, og der bør i reglen nedlægges påstand om ubetinget  

 frihedsstraf, såfremt udvisning, eventuelt i forbindelse med bøde og  

 konfiskation, ikke kan anses for tilstrækkelig reaktion.
 III.Varetægtsfængsling.
I lovovertrædelser, der består i udbredelse af euforiserende stoffer, vil  

 en flerhed af personer som regel være impliceret.
Da det ved pågribelsen  

 jævnligt vil være usikkert, hvilket omfang overtrædelser har, vil  

 opklaringshensyn, således at tidligere og efterfølgende led i omsætningskæden  

 ikke underrettes, konstruerede forklaringer aftales, og beholdninger  

 bortskaffes, hyppigt gøre det påkræver at søge fængsling iværksat, og ofte  

 vil der ved lovovertrædelser, der består i udbredelse af narkotika, tillige  

 være særlig grund til at frygte, at sigtede vil fortsætte sin strafbare  

 virksomhed.
Er sigtede under 18 år, bør der dog i overensstemmelse med  

 praksis på andre områder vises tilbageholdenhed med at fremsætte begæring om  

 fængsling, således at fængsling kun søges iværksat, når mistanken vedrører  

 særligt grove tilfælde, eller der foreligger alvorlige tilfælde af  

 gentagelse.
Den nødvendige isolation af sigtede under denne alder søges  

 såvidt muligt gennemført ved anbringelse i en institution under børne- og  

 ungdomsforsorgen.
IV.
Forelæggelsesregler.
 1. Foreligger der oplysninger om et intensivt eller  

 langvarigt misbrug af euforiserende stoffer, eller giver oplysningerne om  

 gerningsmandens personlige forhold i øvrigt anledning dertil, iværksættes  

 mentalundersøgelse.
 Anses gerningsmanden ved den retspsykiatriske undersøgelse for  

 utilregnelig eller strafuegnet, forelægges sagen for mig i overensstemmelse  

 med de almindelige regler om forelæggelse af sådanne sager.
 2. Sager vedrørende unge lovovertrædere forlægges for  

 statsadvokaten og for mig i overensstemmelse med de almindelige regler om  

 forelæggelse i sådanne sager.
 3. Sager, hvor der kan være spørgsmål om straf om  

 straffelovens § 191, forelægges for mig inden tiltalerejsningen.
4. Indtil videre opretholdes forskriften om  

 efterfølgende forelæggelse for mig af alle sager om overtrædelse af loven om  

 euforiserende stoffer.
Forelæggelsespligten gælder også sager, der afgøres  

 med bøde eller tiltalefrafald med vilkår.
Derimod er sager, der sluttes med  

 advarsel, og sager, hvor overtrædelserne af loven om euforiserende stoffer  

 indgår som mindre betydende forhold i en samlet kriminalitet af anden  

 karakter, undtaget.
Indsendelsen sker gennem vedkommende statsadvokat.
 Rigsadvokaten, den 15. juli 1969.
 Olafsson.
 (Til politiet og anklagemyndigheden).
