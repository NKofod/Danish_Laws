 Arbejdsgiveren var forpligtet til at udbetale dagpenge i hele 2 ugers  

 perioden til lønmodtageren, der var beskæftiget som løsarbejder, uanset at  

 pågældende i denne periode kun var tilsagt til beskæftigelse den første  

 sygedag.
 SAGSFREMSTILLING:
 Kommunen traf afgørelse om, at arbejdsgiveren er forpligtet til at betale  

 lønmodtageren dagpenge i de første 2 uger af en sygeperiode fra 24. september  

 1990, idet pågældende havde været ansat gentagne gange og været beskæftiget  

 mere end 120 timer i de sidste 13 uger før sygdommens indtræden.  

 Arbejdsgiveren har udbetalt dagpenge for 1. sygedag, hvor pågældende var  

 tilsagt til arbejde, hvorefter kommunen har udbetalt forskud for den  

 resterende del af 2 ugers perioden med krav om refusion fra arbejdsgiveren.
Det fremgår af sagen, at lønmodtageren i mere end 13 uger har haft  

 tilknytning til arbejdsgiveren som løsarbejder og i denne periode været  

 beskæftiget i mere end 120 timer, hvilket også medfører, at arbejdsgiveren  

 udbetaler dagpenge for 1. sygedag.
Arbejdsgiveren afviser at betale for den  

 øvrige del af perioden med den begrundelse, at lønmodtageren alene var  

 tilsagt til at arbejde denne dag og derfor ikke havde nogen indtægtstab i den  

 resterende del.
 Arbejdsgiveren oplyser om ansættelsesforholdets karakter.
 1.Ansat på løsarbejder vilkår, dvs. ansat fra man starter vagten og til  

 man går hjem.
 2.Enten bliver medarbejderen kontaktet af personalekontoret eller  

 medarbejderen selv kontakter kontoret.
3.Det er meget varierende, hvor lang tid i forvejen, man får tildelt en  

 vagt.
Fra akut i sygdomstilfælde f.eks. til en uge/fjorten dage i forvejen.  

 (F.eks. i planlagt ferieafløsning).
 Det er oplyst, at lønmodtageren var sygemeldt udover 2 uger fra 1.  

 sygedag.
 AFGØRELSE:
 Dagpengeudvalget har på sit møde den 3. maj 1991 truffet den afgørelse, at  

 arbejdsgiveren er forpligtet til at refundere kommunen de udlagte dagpenge  

 for perioden tirsdag den 25. september 1990 til søndag den 7. oktober 1990,  

 idet lønmodtageren var i ansættelse ved sygdommens indtræden og tidligere  

 havde været ansat og beskæftiget mere end 120 timer i de sidste 13 uger før  

 første sygedag, jf. dagpengelovens § 3, stk. 2. Det er herefter uden  

 betydning, at ansættelsen ophører 1. sygedag, jf. § 3, stk. 3, ligesom det er  

 uden betydning om lønmodtageren er tilsagt til vagt i de første 2 uger efter  

 sygdommens indtræden.
 Dagpengeudvalget tiltræder således kommunens afgørelse.
