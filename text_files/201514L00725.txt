Betænkning afgivet af Udenrigsudvalget den 26. april 2016 Betænkning over Forslag til lov om ændring af lov om Dansk Institut for Internationale Studier (Fastsættelse af instituttets hjemsted) [af udenrigsministeren (Kristian Jensen)]:
1. Udvalgsarbejdet Lovforslaget blev fremsat den 26. februar 2016 og var til 1. behandling den 3. marts 2016. Lovforslaget blev efter 1. behandling henvist til behandling i Udenrigsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udenrigsministeren sendte den 5. februar 2016 dette udkast til udvalget, jf.
URU alm. del  bilag 109. Den 25. februar 2016 sendte udenrigsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra ni tidligere udenrigsministre.
 Udenrigsministeren har over for udvalget kommenteret den skriftlige henvendelse.
Spørgsmål Udvalget har stillet 7 spørgsmål til udenrigsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, EL, LA, ALT, RV, SF og SIU) indstiller forslaget til forkastelse ved 3. behandling.
Socialdemokratiet finder det vigtigt at sikre en bedre balance i fordelingen af statslige arbejdspladser i Danmark.
Derfor støtter Socialdemokratiet også generelt ideen bag regeringens udflytningsplan.
Der kan og skal være statslige arbejdspladser i hele landet.
Der skal dog altid være saglig og faglig fornuft i en udflytning.
I den sammenhæng har de udelukkende kritiske høringssvar om udflytningen af  DIIS rejst en stribe spørgsmål og bekymringer, som vi forgæves har forsøgt at få regeringen til at give fornuftige svar på.
 Socialdemokratiet har også forslået regeringen en model, der både tog hensyn til de kritiske høringssvar og samtidig flyttede et antal DIIS-medarbejdere til Aarhus for at drage nytte af byens akademiske miljø. Det har regeringen ikke ønsket at indgå aftale om.
 Ud fra en samlet vurdering  de mange kritiske høringssvar og regeringens manglende vilje til samarbejde   har Socialdemokratiet besluttet ikke at støtte forslaget om at udflytte DIIS.
 Det er Enhedslistens medlemmer af udvalgets holdning, at DIIS ikke skal udflyttes.
Det giver ingen mening for Udkantsdanmark at flytte DIIS til Aarhus  fra én storby til en anden.
Forskningsinstitutionen har stor gavn af at være tæt på både Folketinget og ministerierne.
Enhedslisten støtter dermed de ni tidligere udenrigsministre, der advarer regeringen om udflytning af DIIS.
Enhedslisten opfordrer i stedet til, at kræfterne bruges til at udbygge aktiviteterne med et institut for freds- og konfliktforskning som supplement til DIIS.
Det betyder ikke, at Enhedslisten ikke kan se fordele ved at flytte statslige arbejdspladser ud i landet.
Det kan skabe udvikling i områder, hvor der er tilbagegang.
Men der skal være mening med galskaben.
Derfor stemmer Enhedslisten imod lovforslaget.
Alternativets medlemmer af udvalget støtter ikke forslaget om udflytning af DIIS.
Alternativet støtter grundlæggende, at vi kontinuerligt arbejder for en decentralisering, men en velovervejet decentralisering, der ikke sker på bekostning af den enkelte institutions formål og virke.
DIIS er en væsentlig løftestang for en oplyst debat, en afgørende aktør for kvalitetssikring af politik og et centralt samlingspunkt for internationale diplomater og forskere fra hele verden.
DIIS fungerer som formidlingssted mellem ambassaderne, politikerne, embedsfolk, medier og forskere.
DIIS-forskere har en vigtig funktion i forhold til medier og bør have mulighed for at stå til rådighed med kort varsel.
Der er et behov for, at den særlige kombination af forskning, formidling og policy ligger i København.
Det er netop beliggenheden i København, der gør den mulig.
 Et mindretal i udvalget (DF, V og KF) indstiller forslaget til vedtagelse uændret.
 Dansk Folkepartis medlemmer af udvalget fremhæver, at udflytning af statslige arbejdspladser i årevis har været en mærkesag for Dansk Folkeparti.
Dansk Folkeparti lægger vægt på, at statslige arbejdspladser finansieres af midler fra skatteborgere i hele landet.
Det er derfor kun rimeligt, at arbejdspladserne ikke koncentreres i København, men netop bidrager til at skabe en bedre balance i udbuddet af arbejdspladser i hele Danmark.
Offentlige arbejdspladser er naturligvis attraktive for de byer, hvor de placeres, idet arbejdspladserne genererer skatteindtægter og et veluddannet bidrag til befolkningsgrundlaget.
De indkomne høringssvar til lovforslaget vidner om stor interesse for udflytningen af DIIS.
Dansk Folkeparti anerkender, at der må forventes udfordringer ved udflytningen.
Men frem for at fokusere på mulige vanskeligheder ved udflytningen bør vi fokusere på, hvordan udflytningen kan håndteres med mindst mulig gene for DIIS.
Det er den måde, en privat virksomhed må navigere på i virkelighedens verden, og det er den måde, ansatte i regioner og kommuner må spille aktivt med på, når omstændighederne kræver det.
Dansk Folkeparti lægger endelig vægt på, at Aarhus Universitet og de andre højere læreanstalter i byen har et fremragende forskermiljø, som vil blive til stor inspiration for DIIS fremover.
Dansk Folkeparti kan med disse ord støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Claus Kvist Hansen (DF) Hans Kristian Skibby (DF) Søren Espersen (DF) Peter Kofod Poulsen (DF) Marie Krarup (DF) Kenneth Kristensen Berth (DF) Michael Aastrup Jensen (V) Jan E.
Jørgensen (V) Marcus Knuth (V) Jakob Ellemann-Jensen (V) Peter Juel Jensen (V) Torsten Schack Pedersen (V) Christina Egelund (LA) Mette Bock (LA) Naser Khader (KF) nfmd.
Kirsten Brosbøl (S) Christian Rabjerg Madsen (S) Jeppe Bruus (S) Mette Gjerskov (S) Mogens Jensen (S) Nick Hækkerup (S) fmd.
Kasper Roug (S) Aleqa Hammond (SIU) Christian Juhl (EL) Nikolaj Villumsen (EL) Ulla Sandbæk (ALT) Martin Lidegaard (RV) Zenia Stampe (RV) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
