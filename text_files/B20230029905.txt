Bekendtgørelse om landbrugsuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 956 af 21. juni 2022, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Jordbrugets Uddannelser fastsættes efter bemyndigelse i henhold til § 1, nr. 12 og 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Landbrugsuddannelsen har som erhvervsuddannelse det overordnede formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planteavl med produktion af landbrugsafgrøder, specialafgrøder og andre vegetabilske produkter.
 2) Husdyrproduktion og husdyravl med produktion af mælk, kød og æg samt andre animalske produkter.
 3) Maskinføreropgaver og dertil knyttede ydelser i landbruget og på maskinstationer.
 4) Almene, sociale og personlige kompetencer.
 5) Perspektivering af forskellige produktionsformer, herunder økologiske, miljøvenlige, bæredygtige og naturvenlige, samt produktionsformer, der sikrer dyrevelfærd og et godt arbejdsmiljø.
 6) Udførelse af alle arbejdsopgaver i den primære landbrugsproduktion med ansvar for drift, ledelse og udvikling af virksomheden på et eller flere produktionsområder og med ansvar for personaleledelse.
 7) Varetagelse af ansvar for strategisk udvikling af en landbrugsrelateret virksomhed med henblik på økonomistyring, produktion og salg.
 Stk. 2. Eleven eller lærlingen skal nå de uddannelsesmål, som er fastsat for det trin eller speciale, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, landbrugsassistent, niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller et af følgende specialer og trin, der er indplaceret i den danske kvalifikationsramme for livslang læring med det angivne niveau:
 1) Landmand, husdyr, trin 2, niveau 4.
 2) Landmand, planter, trin 2, niveau 4.
 3) Landmand, økologi, trin 2, niveau 4.
 4) Jordbrugsmaskinfører, trin 2, niveau 4.
 5) Produktionsleder, trin 3, niveau 4.
 6) Agrarøkonom, trin 4, niveau 5.
Stk. 5. Uddannelsen kan i de i stk. 4, nr. 1-4, nævnte specialer gennemføres som eux-forløb.
Uddannelsen tilrettelagt som eux-forløb er ikke trindelt og omfatter uddannelsens kompetencemål for det valgte speciale i stk. 4, nr. 1-4.
Stk. 6. For at give eleven eller lærlingen en alsidig uddannelse skal oplæringstiden normalt deles mellem to eller flere oplæringsvirksomheder.
Uddannelsens trin 3 og 4, jf. stk. 4, nr. 5 og 6, er ikke vekseluddannelse, jf. § 2, stk. 1, i lov om erhvervsuddannelser, og gennemføres derfor uden uddannelsesaftale.
Varighed § 2. Uddannelsen varer fra 2 år og 4 måneder til 5 år og 11 måneder, jf. dog stk. 3. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
For elever og lærlinge, der har gennemført en gymnasial uddannelse og opfylder betingelserne i § 3, stk. 3, nr. 1, og § 3, stk. 4, nr. 1, varer grundforløbets 2. del 10 skoleuger.
Stk. 2. For elever og lærlinge, der skal gennemføre uddannelsen som erhvervsuddannelse for unge, varer uddannelsens trin 1, landbrugsassistent, mindst 1 år og 4 måneder og højst 1 år og 7 måneder, hvoraf skoleundervisningen udgør 16 uger.
Uddannelsens specialer på trin 2 varer yderligere mindst 1 år og 5 måneder og højst 1 år og 11 måneder, hvoraf skoleundervisningen udgør 17 uger for specialet jordbrugsmaskinfører og 20 uger for specialerne landmand, husdyr, landmand, planter, henholdsvis landmand, økologi.
Den samlede normerede varighed af trin 1 og trin 2 er på mindst 2 år og 11 måneder og højst 3 år og 5 måneder.
Uddannelsens speciale på trin 3, produktionsleder, varer yderligere 20 skoleuger, og uddannelsens speciale på trin 4, agrarøkonom, varer yderligere 40 skoleuger.
Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1 mindst 1 år og 3 måneder og højst 1 år og 6 måneder, hvoraf skoleundervisningen udgør 14 uger.
Uddannelsens specialer på trin 2 varer yderligere mindst 1 år og 4 måneder og højst 1 år og 10 måneder, hvoraf skoleundervisningen udgør 15 uger for specialet jordbrugsmaskinfører og 18 uger for specialerne landmand, husdyr, landmand, planter henholdsvis landmand, økologi.
Uddannelsens speciale på trin 3 varer yderligere 18 skoleuger og uddannelsens speciale på trin 4 varer yderligere 36 skoleuger.
 Stk. 4. Den i stk. 3 nævnte samlede skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever og lærlinge i eux-forløb mindst 3 år og højest 3 år og 3 måneder, hvoraf skoleundervisningen udgør 62,5 uger fordelt på tre skoleperioder for specialerne landmand, husdyr, landmand, planter henholdsvis landmand, økologi, og 61,5 uger fordelt på tre skoleperioder for specialet jordbrugsmaskinfører.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
To af oplæringsperioderne og to af skoleperioderne kan placeres i forlængelse af hinanden.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at eleverne og lærlingene i et spor er i oplæringsuddannelse, mens eleverne og lærlingene i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan udføre praktiske arbejdsopgaver ved husdyrhold og dyrkning af kulturafgrøder på en arbejdsmiljø-, sikkerheds- og miljømæssig forsvarlig måde.
 2) Eleven eller lærlingen kan deltage i daglige arbejdsopgaver inden for fodring af husdyr med udgangspunkt i grundlæggende kendskab til fodermidler og fodringsmetoder.
 3) Eleven eller lærlingen kan deltage i det praktiske arbejde med pasning af husdyr, herunder malkning på baggrund af grundlæggende viden om forskellige husdyrarters anatomi, fysiologi, kendetegn og pasningskrav.
 4) Eleven eller lærlingen kan deltage i tilsyn med husdyr, herunder være opmærksom på sygdomstegn, velfærd, adfærd, afvigelser fra dyrs normaladfærd samt reproduktionsforhold.
 5) Eleven eller lærlingen kan efter instruks anvende, betjene og deltage i den daglige vedligeholdelse af udvalgte maskiner og tekniske installationer, som almindeligvis anvendes ved husdyrhold og dyrkning af kulturafgrøder, herunder være opmærksom på åbenlyse fejl og sikkerhedsmæssige afvigelser på maskiner og tekniske installationer.
 6) Eleven eller lærlingen kan deltage i arbejdsopgaver med etablering og dyrkning af almindelige kulturafgrøder på baggrund af grundlæggende kendskab til jordbundsforhold, dyrkningsmetoder, kulturafgrøders vækstforløb, naturens kredsløb, naturpleje, vækstbetingelser og økologi.
 7) Eleven eller lærlingen kan ved deltagelse i arbejdsopgaver med husdyrhold og dyrkning af kulturafgrøder anvende viden om stof og stofopbygning, næringsstoffers indvirkning på dyr og planter, bæredygtighed og økologi.
 8) Eleven eller lærlingen kan anvende matematiske metoder til beregninger i husdyrhold og planteproduktion.
 9) Eleven eller lærlingen kan anvende og forstå almindeligt forekommende faglige udtryk og begreber, samt søge og anvende relevante informationer, procesbeskrivelser, vejledninger m.v.
 10) Eleven eller lærlingen kan planlægge og udføre enkle overskuelige arbejdsprocesser, dokumentere og formidle egne arbejdsprocesser.
 11) Eleven eller lærlingen kan vælge, begrunde og praktisk anvende grundlæggende faglige arbejdsmetoder, der er mest hensigtsmæssige i en given arbejdssituation.
 12) Eleven eller lærlingen kan udarbejde almindelig anvendt faglig dokumentation, registreringer, arbejdssedler o.l.
 13) Eleven eller lærlingen kan forklare og vurdere forskellige grundlæggende fagmetoder i forhold til parametre som miljø, sikkerhed og kvalitet.
 14) Eleven eller lærlingen kan forholde sig til virksomhedskulturer inden for landbrug.
 15) Eleven eller lærlingen kan deltage aktivt i egne oplæringsprocesser, samarbejde med andre om løsning af enkle arbejdsopgaver samt vælge kommunikationsformer og -metoder, der er afpasset modtageren.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Biologi på F-niveau, bestået.
 2) Naturfag på F-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdselsrelateret førstehjælp" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 4) Arbejdsmiljø og sikkerhed ved svejsning og termisk skæring samt slibning i tilknytning hertil, jf. gældende regler om foranstaltninger til forebyggelse af kræftrisikoen ved arbejde med stoffer og materialer.
 5) Håndtering af medicin og indgivelse af lægemidler til produktionsdyr, jf. gældende regler om dyreejers anvendelse af lægemidler.
 6) Hygiejnekursus for personer, der håndterer svin, jf. gældende regler for obligatorisk hygiejnekursus for personer, der håndterer svin.
 Stk. 5. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-4 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 6. For elever og lærlinge i eux-forløb træder fagene i stk. 5, nr. 4 og 5, i stedet for det i stk. 3, nr. 2, nævnte fag.
 Stk. 7. For elever og lærlinge, der opnår de i stk. 5 nævnte kompetencer i et grundforløb, skal fagene nævnt i stk. 5, nr. 1-3, være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i stk. 5, nr. 4-6, være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 8. Er der i stk. 3 fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 5, uanset en eventuel forskel mellem de pågældende niveauer.
 Stk. 9. Elever, der har gennemført grundforløbet til dyrepasseruddannelsen, har adgang til hovedforløbet på landbrugsuddannelsen.
Kompetencer m.v. i hovedforløbet § 4. Hovedforløbet har følgende kompetencemål:
 1) Lærlingen kan udføre almindelige arbejdsopgaver med udgangspunkt i dyrevelfærd ved hold af husdyr og på baggrund af kendskab til husdyrs adfærd reagere på unormal adfærd.
 2) Lærlingen kan forestå den praktiske fodring og aktivt inddrage viden om almindelige fodermidler, foderkvalitet, dyrenes næringsstofbehov og foderplaner.
 3) Lærlingen kan foretage de nødvendige handlinger ved brunst og reproduktionsforløb på baggrund af viden om dyrenes data og adfærd ved brunst.
 4) Lærlingen kan konstatere de almindeligste sygdomstegn hos husdyr på baggrund af kendskab til almindelige sygdomme og symptomer.
 5) Lærlingen kan udføre almindeligt forekommende praktiske arbejdsopgaver i forbindelse med etablering, pleje og høst af landbrugsafgrøder, herunder følge mark-, gødnings- og sprøjteplaner samt forskrifter om økologi.
 6) Lærlingen kan håndtere kemikalier efter instruks og i praksis anvende og kalibrere sprøjtemateriel på baggrund af opnået viden om kemikalier, sprøjteteknik, miljøpåvirkninger og arbejdsmiljøforhold.
 7) Lærlingen kan anvende, betjene og vedligeholde almindelige udvalgte maskiner og tekniske installationer samt vedligeholde bygninger, der anvendes ved erhvervsmæssigt dyrehold og dyrkning af landbrugsafgrøder.
 8) Lærlingen kan foretage enkle produktionsøkonomiske beregninger og udarbejde personligt budget på baggrund af viden om grundlæggende økonomiske tankegange i forbindelse med virksomheden, samfundet, og den enkeltes økonomi.
 9) Lærlingen kan inddrage viden om miljø, økologi og bæredygtighed ved udførelse af almindelige arbejdsopgaver i landbrugsproduktionen.
 10) Lærlingen kan redegøre for og anvende biologisk viden og matematiske løsningsmetoder i forbindelse med praktisk arbejde i forhold til erhvervsområdet.
 11) Lærlingen kan fungere i samarbejds- og kommunikationssituationer samt reflektere over og diskutere arbejdsprocesser i landbrugsbedriften eller maskinstationen.
 12) Lærlingen kan inddrage almen viden om landbrugets struktur, organisering, arbejdsmarkedsforhold og erhvervets indvirkning på samfund og samfundsøkonomi i forbindelse med praktisk arbejde i landbrug og maskinstationer.
 13) Lærlingen kan anvende fremmedsprog og inddrage viden om relationer mellem det nationale og internationale marked, europæisk og international politik og kulturens betydning i forhold til landbrugsfaglige problemstillinger.
 14) Lærlingen kan fremme mobilitet på et internationalt arbejdsmarked gennem anvendelse af fremmedsprog i landbrugsfaglig sammenhæng.
 15) Lærlingen kan redegøre for centrale erhvervsøkonomiske begreber og identificere og behandle typiske erhvervsøkonomiske problemstillinger i forhold til landbrugserhvervet og maskinstationsområdet.
 16) Lærlingen kan medvirke ved udvikling og innovation af virksomheder på baggrund af kendskab til selvstændighedsbegrebet, etableringsforhold og organisatoriske principper for virksomheder samt innovationsredskaber og -processer.
 17) Lærlingen kan inddrage viden om bæredygtige produktionsformer og arbejdsrutiners betydning for miljøet og kvaliteten af fødevarer ved planlægning og produktion af fødevarer.
 18) Lærlingen kan i forbindelse med planlægning og produktion af landbrugsafgrøder, maskinføreropgaver eller husdyravl inddrage viden om naturpleje og naturforvaltning samt medvirke til at beskytte, bevare og udvikle naturen på en landbrugsbedrift.
 19) Lærlingen kan anvende digitale teknologier og værktøjer samt løse opgaver med et digitalt perspektiv.
 20) Lærlingen kan vurdere kvaliteten af eget arbejde ved udførelse af driftsopgaver i landbrugsbedriften eller maskinstationen.
 21) Lærlingen kan analysere og løse faglige problemer, selvstændigt eller som del af et team, samt vurdere og forstå idéer og synspunkter i relation til det praktiske arbejde på landbrugsbedrifter eller maskinstationer.
 22) Lærlingen kan tage ansvar for den daglige pasning af husdyr, håndtere uforudsete hændelser og reagere på unormale forhold i besætningen under inddragelse af produktionsfaglig information og data.
 23) Lærlingen kan planlægge og udføre arbejdsopgaver i forbindelse med produktion af grovfoder, vurdere foderkvalitet, planlægge og forestå fodringen af udvalgte husdyr samt foretage justeringer på baggrund af ændringer i dyrenes livscyklus, ernæringstilstand, ydelse og foderskifte.
 24) Lærlingen kan deltage i udarbejdelse af avlsplaner for udvalgte husdyr på baggrund af viden om dyrenes reproduktionsforhold og avlsværdital.
 25) Lærlingen kan handle hensigtsmæssigt i forbindelse med forebyggelse og behandling af sygdomme hos udvalgte husdyr på baggrund af indgående kendskab til sygdomme og symptomer.
 26) Lærlingen kan forestå arbejdsopgaver med hold, flytning og transport af husdyr under hensyntagen til dyrevelfærd og gældende lovgivning omkring hold og transport af husdyr.
 27) Lærlingen kan vurdere et produktionsanlæg til erhvervsmæssigt husdyrhold med hensyn til indretning og dimensionering i forhold til dyrenes naturlige adfærd og velfærd, produktivitet og arbejdsmiljø.
 28) Lærlingen kan inddrage viden selvstændigt eller som del af et team i relation til omkostninger og/eller øget indtjening i forbindelse med planlægning af husdyrhold.
 29) Lærlingen kan anvende, betjene og vedligeholde komplicerede maskiner og tekniske installationer samt andet produktionsudstyr, der anvendes ved husdyrhold.
 30) Lærlingen kan planlægge og udføre arbejdsopgaver i forbindelse med etablering, pleje og høst af landbrugsafgrøder, herunder observere og reagere på skadevoldere og mangelsygdomme.
 31) Lærlingen kan medvirke i udarbejdelsen af mark-, gødnings- og sprøjteplaner ved at inddrage viden om sædskiftestrategier, næringsstoffer og næringsstofbehov, økologi, skadevoldere, bekæmpelsesmidler og metoder.
 32) Lærlingen kan deltage i planlægning og udførelse af vildt- og naturpleje på baggrund af viden om plejemetoder, naturtyper samt vildtets adfærd, behov for opholdssteder og foder.
 33) Lærlingen kan planlægge og udføre sprøjteopgaver i landbrugsafgrøder på baggrund af opnået sprøjtecertifikat samt inddrage viden om bekæmpelsesstrategier og sprøjteteknik og ved hjælp af beslutningsstøttesystemer.
 34) Lærlingen kan inddrage viden, selvstændigt eller som del af et team, i relation til omkostninger og/eller øget indtjening i forbindelse med planlægning af planteproduktionen.
 35) Lærlingen kan anvende, betjene og vedligeholde større og komplicerede maskiner og tekniske installationer, der anvendes ved dyrkning, transport og opbevaring af landbrugsafgrøder.
 36) Lærlingen kan med afsæt i økologiens grundprincipper om sundhed, retfærdighed, kredsløb og forsigtighed tilrettelægge økologisk husdyr- og planteproduktion.
 37) Lærlingen kan, i forbindelse med økologisk husdyr- og planteproduktion, der lever op til gældende krav for anerkendte og myndigheds kontrollerede økologiske produktionsformer, inddrage viden om landbrugets økosystem i form af samspillet mellem husdyr, planteafgrøder, agerlands natur og biodiversitet over jorden, jordens mikroorganismer og jordfrugtbarhed.
 38) Lærlingen kan, under hensyntagen til dyrevelfærd og gældende lovgivning, deltage i den daglige pasning og håndtering af økologiske husdyr, håndtere uforudsete hændelser og reagere på unormale forhold i besætningen.
 39) Lærlingen kan deltage i planlægning og udføre arbejdsopgaver i forbindelse med produktion af økologisk foder, planlægge og forestå fodring af udvalgte økologiske husdyr samt foretage justeringer.
 40) Lærlingen kan medvirke ved udarbejdelse af avlsplaner for udvalgte husdyr på baggrund af viden om avlssystemer og dyrenes avlsværdital.
 41) Lærlingen kan handle hensigtsmæssigt i forbindelse med forebyggelse og behandling af sygdomme hos udvalgte økologiske husdyr på baggrund af indgående kendskab til sygdomme, sygdomssymptomer og økologiregler for brug af veterinære lægemidler.
 42) Lærlingen kan vurdere et produktionsanlæg til erhvervsmæssigt økologisk husdyrhold med hensyn til miljø, arbejdsmiljø, husdyrenes velfærd og sundhed og regler for økologisk husdyrhold.
 43) Lærlingen kan deltage i planlægning og udføre arbejdsopgaver i forbindelse med etablering, pleje og høst af økologiske landbrugsafgrøder, specialafgrøder eller andre vegetabilske produkter, herunder forebygge, observere og reagere på skadevoldere og mangelsygdomme.
 44) Lærlingen kan medvirke i udarbejdelsen af mark-, gødnings-, og plejeplaner for udvalgte økologiske landbrugsafgrøder, specialafgrøder eller andre vegetabilske produkter ved at inddrage viden om regler og principper for økologisk planteavl, jordfrugtbarhed, sædskiftestrategier, næringsstoffer, næringsstofbehov, ukrudtshåndtering, skadevoldere, forebyggelsesstrategier og økosystems egne reguleringsmekanismer.
 45) Lærlingen kan anvende moderne teknologi, betjene og vedligeholde udvalgte maskiner og tekniske installationer, der anvendes i forbindelse med økologisk husdyrproduktion og produktion af landbrugsafgrøder, specialafgrøder eller andre vegetabilske produkter.
 46) Lærlingen kan inddrage viden i relation til omkostninger og/eller øget indtjening i forbindelse med planlægning af økologisk husdyrhold og planteproduktion.
 47) Lærlingen kan betjene værkstedsudstyr og håndværktøj på baggrund af viden om værkstedsudstyr og materialer, som almindeligvis anvendes i et maskinværksted.
 48) Lærlingen kan klargøre og foretage daglig og periodisk vedligeholdelse af landbrugsmaskiner samt foretage mindre reparationsopgaver i henhold til gældende instruktionsvejledninger.
 49) Lærlingen kan anvende viden om vigtige delkomponenter, elektriske kredsløb, hydraulikanlæg og deres funktion, opbygning og vedligeholdelse i det praktiske arbejde med landbrugsmaskiner.
 50) Lærlingen kan betjene og indstille større og komplicerede landbrugsmaskiner til jordbehandling og såning på baggrund af viden om jordbehandlingens betydning for jordstruktur, ukrudtsbekæmpelse, spirings- og vækstbetingelser samt placering og kvaliteten af frø.
 51) Lærlingen kan betjene og indstille større og komplicerede landbrugsmaskiner til udbringning af planteværnsmidler og næringsstoffer på baggrund af opnået sprøjtecertifikat samt viden om forskellige gødningsformer og planteværnsmidler.
 52) Lærlingen kan betjene og indstille udvalgte større og komplicerede høstmaskiner med inddragelse af viden om optimale høsttidspunkter, kvalitet m.v.
 53) Lærlingen kan planlægge og udføre arbejdsopgaver med høst og konservering af grovfoderafgrøder samt inddrage viden om faktorer, der har indflydelse på grovfoderkvaliteter.
 54) Eleven kan tilrettelægge og gennemføre en landbrugsproduktion på baggrund af biologisk, produktionsteknisk og økonomisk indsigt.
 55) Eleven kan analysere og vurdere en landbrugsproduktion og på baggrund heraf gennemføre ændringer i den daglige produktion.
 56) Eleven kan tage ansvar for at lede, udvikle og motivere personale på et landbrug og oplære unge i landbrugsuddannelsen.
 57) Eleven kan etablere og udvikle en landbrugsvirksomhed på baggrund af en ressourceorienteret strategi under anvendelse af biologisk, produktionsteknisk og økonomisk viden.
 58) Eleven kan fastlægge en overordnet langsigtet strategi for virksomheden på baggrund af en kortlægning af virksomhedens strategiske muligheder baseret på eksterne rammevilkår og virksomhedens interne ressourcer og kompetencer.
 59) Eleven kan implementere den fastsatte strategi i virksomheden på baggrund af produktionsteknisk viden og ressourcestyring.
 60) Eleven kan varetage den overordnede økonomiske styring af virksomheden på baggrund af regnskabsanalyse, budgetlægning og budgetopfølgning samt likviditetsstyring.
 61) Eleven kan vurdere alternativer indenfor investering, finansiering og etablering samt foretage risikostyring.
 62) Eleven kan udarbejde en markedsføringsplan og lægge salgsstrategi for en landbrugsvirksomheds samlede produktion.
 63) Eleven kan kommunikere strategisk med virksomhedens interessenter lokalt og nationalt.
 64) Eleven kan udføre den overordnede virksomhedsledelse via organisatoriske, strategiske og personalepolitiske værktøjer, herunder udarbejde en langsigtet strategisk plan for landbrugsvirksomheden på baggrund af den nationale og internationale økonomi og politik.
 65) Eleven kan forestå projektledelse, etablere netværk og arbejde innovativt indenfor landbrugsvirksomhedens produktionsområder.
 66) Eleven kan udvikle personlige lederegenskaber og agere i et landbrugspolitisk miljø.
 67) Eleven kan i relation til projektopgaven indsamle relevant viden, og analysere, vurdere, diskutere og konkludere herpå, samt formidle proces, arbejde og budskab til relevante målgrupper.
 Stk. 2. Kompetencemålene for hovedforløbet gælder som følger:
 1) For trin 1 gælder målene i stk. 1, nr. 1-11.
 2) For specialet landmand, husdyr (trin 2) gælder målene i stk. 1, nr. 1-29.
 3) For specialet landmand, planter (trin 2) gælder målene i stk. 1, nr. 1-21, og nr. 30-35.
 4) For specialet landmand, økologi (trin 2) gælder målene i stk. 1, nr. 1-21, og nr. 36-46.
 5) For specialet jordbrugsmaskinfører (trin 2) gælder målene i stk. 1, nr. 1-13, 15, 16, 18-21, og nr. 47-53.
 6) For specialet produktionsleder (trin 3) gælder målene for enten det i nr. 2, 3, 4 eller 5 nævnte speciale samt målene i stk. 1, nr. 54-56.
 7) For specialet agrarøkonom, (trin 4) gælder samme mål som for det i nr. 6 nævnte speciale samt målene i stk. 1, nr. 57-67.
 Stk. 3. I eux-forløb skal følgende fag m.v. gennemføres udover de i stk. 2 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 135 timer svarende til 5,4 uger.
 4) Biologi på B-niveau, jf. læreplanen udviklet til brug for tekniske eux-forløb, dog med undervisningstiden 80 timer svarende til 3,2 uger.
 5) Kemi på B-niveau fra uddannelsen til teknisk studentereksamen med uddannelsestiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen, jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 7) Erhvervsøkonomi på C-niveau fra valgfagene for de gymnasiale uddannelser eller virksomhedsøkonomi på C-niveau, jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau med undervisningstiden 75 timer svarende til 3 uger, og et løft af niveau i et fag med uddannelsestiden 125 timer svarende til 5 uger.
 Stk. 4. Skolen skal mindst give lærlingen mulighed for at kunne vælge:
 1) Matematik på A-niveau.
 2) Fysik på B-niveau.
Stk. 5. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode i uddannelsens enkelte specialer.
Prøven afholdes af skolen.
Prøven skal afdække lærlingens opnåede kompetencer inden for uddannelsen.
Prøven afholdes, når lærlingen opfylder øvrige forudsætninger for udstedelse af skolebevis, jf. stk. 7. Prøven består for så vidt angår specialerne:
1) Landbrugsassistent, trin 1, af en praksisrelateret opgave og en mundtlig prøve.
Den praksisrelaterede opgave løses inden for en varighed af 3 undervisningsdage.
Skolen fastsætter de nærmere rammer inden for hvilke, lærlingen skal løse sin opgave.
Inden for disse rammer vælger lærlingen det faglige fokus, der skal danne grundlag for opgavebesvarelsen.
Den mundtlige prøve varer i alt 30 minutter inklusiv votering og tager udgangspunkt i den praksisrelaterede projektopgave.
Prøven kan kun aflægges af lærlinge, der afslutter uddannelsen med dette trin.
Lærlingens præstation bedømmes med én karakter, hvor den praksisrelaterede opgave og den mundtlige prøve vægtes lige.
2) Landmand, husdyr, landmand, planter, henholdsvis landmand, økologi, trin 2, af en praksisrelateret projektopgave og en mundtlig prøve.
Projektopgaven består af en valgfri del og en bunden del, hvor lærlingen har mulighed for at vælge fagligt fokus.
Skolen fastsætter fordelingen af den valgfrie del og den bundne del i projektopgaven.
Opgaverne i den bundne del af projektopgaven stilles af skolen.
Lærlingen udarbejder projektopgaven inden for specialets kompetencemål.
Det faglige indhold skal have en passende bredde i forhold til kompetencemålene for specialet, og indeholde perspektivering af forskellige produktionsformer.
Projektopgaven løses individuelt eller i grupper.
Projektopgaven løses inden for en varighed af 5 undervisningsdage.
Skolen fastsætter de nærmere rammer inden for hvilke, lærlingen skal løse sin projektopgave.
Den mundtlige prøve varer i alt 30 minutter inklusiv votering, og tager udgangspunkt i lærlingens dokumentation for projektopgavearbejdet samt spørgsmål inden for uddannelsens øvrige kompetencemål relateret til projektarbejdet.
Lærlingens præstation bedømmes med en karakter, hvor projektopgaven vægter en tredjedel og den mundtlige prøve vægter to tredjedele.
3) Jordbrugsmaskinfører, trin 2, af en praksisrelateret projektopgave og en mundtlig prøve.
Projektopgaven består af en valgfri del og en bunden del, hvor lærlingen har mulighed for at vælge fagligt fokus.
Skolen fastsætter fordelingen af den valgfrie del og den bundne del i projektopgaven.
Opgaverne i den bundne del af projektopgaven stilles af skolen.
Lærlingen udarbejder projektopgaven inden for specialets kompetencemål.
Det faglige indhold skal have en passende bredde i forhold til kompetencemålene for specialet, og indeholde perspektivering af forskellige produktionsformer.
Projektopgavearbejdet påbegyndes i starten af sidste skoleperiode.
Projektopgaven løses individuelt eller i grupper.
Projektopgaven løses inden for en varighed af 5 undervisningsdage.
Skolen fastsætter de nærmere rammer inden for hvilke, lærlingen skal løse sin projektopgave.
Den mundtlige prøve varer i alt 30 minutter inklusiv votering, og tager udgangspunkt i lærlingens dokumentation for projektopgavearbejdet samt spørgsmål inden for uddannelsens øvrige kompetencemål relateret til projektarbejdet.
Lærlingens præstation bedømmes med en karakter, hvor projektopgaven vægter en tredjedel og den mundtlige prøve vægter to tredjedele.
4) Produktionsleder, trin 3, af et projekt, der dokumenteres i en projektrapport og mundtlige delprøver i hvert af de uddannelsesspecifikke fag.
Eleven udarbejder, individuelt eller i gruppe, projektrapporten inden for specialets kompetencemål.
Projektrapporten skal indeholde perspektivering af forskellige produktionsformer.
Projektrapporten skal være struktureret således, at der er et tydeligt eksaminationsgrundlag til hver mundtlig prøve.
Projektopgaven løses inden for en varighed af 10 undervisningsdage.
De mundtlige prøver har hver en varighed på 20 minutter inklusiv votering.
Elevens præstation bedømmes med en karakter for hver af de mundtlige prøver, hvor bedømmelsen af projektrapporten og den mundtlige præstation vægtes lige.
For at have bestået den afsluttende prøve, skal eleven have opnået mindst karakteren 02 ved hver af de mundtlige delprøver.
5) Agrarøkonom, trin 4, af et projekt, en mundtlig prøve, der består af dialog om projektet og tre mundtlige prøver i hvert af de uddannelsesspecifikke fag.
Eleven udarbejder individuelt, eller i en gruppe, projektopgaven som en del af skoleundervisningen inden for specialets kompetencemål.
Skolen stiller projektopgaven, ud fra hvilken eleven formulerer en problemformulering, som skolen skal godkende.
Projektopgaven løses inden for en varighed af 15 undervisningsdage.
Den mundtlige prøve varer 45 minutter inklusiv votering.
Elevens præstation bedømmes med en karakter, hvor projektet og den mundtlige præstation vægtes lige.
For at have bestået prøven, skal eleven have opnået mindst karakteren 02. De mundtlige prøver i de uddannelsesspecifikke fag har hver en varighed på 30 minutter inklusiv votering.
Eleven skal mindst have opnået karakteren 02 ved hver af de mundtlige prøver.
 Stk. 2. Grundelementer for prøven, der aflægges efter stk. 1, nr. 1, er følgende:
 1) Mål og krav, hvorefter lærlingen skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af den praksisrelaterede projektopgave.
 3) Bedømmelsesgrundlaget, som udgør lærlingens individuelle og samlede præstation i udførelse af projektopgaven og den mundtlige eksamination.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
 Stk. 3. Grundelementer for prøven, der aflægges efter stk. 1, nr. 2, er følgende:
 1) Mål og krav, hvorefter lærlingen skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af projektopgaven og de mundtlige spørgsmål, inden for uddannelsens øvrige kompetencemål relateret til projektarbejdet.
 3) Bedømmelsesgrundlaget, som udgør lærlingens individuelle og samlede præstation i udførelse af projektopgaven og den mundtlige prøve.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
 Stk. 4. Grundelementer for prøven, der aflægges efter stk. 1, nr. 3, er følgende:
 1) Mål og krav, hvorefter lærlingen skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af projektopgaven og de mundtlige spørgsmål inden for uddannelsens øvrige kompetencemål relateret til projektarbejdet.
 3) Bedømmelsesgrundlaget, som udgør lærlingens individuelle og samlede præstation i udførelse af projektopgaven og den mundtlige prøve.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
 Stk. 5. Grundelementer for prøven, der aflægges efter stk. 1, nr. 4, er følgende:
 1) Mål og krav, hvorefter eleven skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag for prøverne i de tre uddannelsesspecifikke fag, som består af projektrapporten.
 3) Bedømmelsesgrundlaget, som udgør elevens individuelle og samlede præstation i udførelse af projektrapporten og den mundtlige prøve.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
 Stk. 6. Grundelementer for prøven, der aflægges efter stk. 1, nr. 5, er følgende:
 1) Mål og krav, hvorefter eleven skal demonstrere opnåede kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som for den mundtlige prøve består af projektopgaven, og for prøverne i de uddannelsesspecifikke fag består af en synopsis eller en skriftlig rapport.
 3) Bedømmelsesgrundlaget, som udgør elevens individuelle og samlede præstation i udførelse og den mundtlige fremlæggelse af projektet og den mundtlige præstation ved prøverne i de uddannelsesspecifikke fag.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
Stk. 7. For at udstede skolebevis til lærlinge, der afslutter uddannelsen med trin 1 eller trin 2, skal eleven mindst have opnået 2,0 i gennemsnit af alle karaktererne i hovedforløbet.
Desuden skal den afsluttende prøve være bestået.
For lærlinge, der afslutter uddannelsen med trin 2, vægtes de bundne uddannelsesspecifikke fag, der er specialefag, med faktor 3. Eventuelle fag, hvor der ikke gives karakterer, skal gennemføres efter reglerne om faget.
Lærlinge, der afslutter uddannelsen med specialet landmand, planter, eller med specialet jordbrugsmaskinfører, skal have erhvervet sprøjtecertifikat i henhold til Miljøministeriets regler.
For at udstede skolebevis til elever, der afslutter uddannelsen efter trin 3, skal betingelserne i stk. 1, nr. 4, være opfyldt.
For at udstede skolebevis til elever, der afslutter uddannelsen efter trin 4, skal betingelserne i stk. 1, nr. 5, være opfyldt.
For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
 Stk. 8. Ved uddannelsens afslutning udsteder skolen et uddannelsesbevis.
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2023.
 Stk. 2. Bekendtgørelse nr. 499 af 22. april 2022 om landbrugsuddannelsen ophæves.
Stk. 3. Bekendtgørelsen finder ikke anvendelse for elever eller lærlinge, som er påbegyndt eller overgået til uddannelsen før bekendtgørelsens ikrafttræden.
For sådanne elever eller lærlinge finder de hidtil gældende regler i bekendtgørelse nr. 499 af 22. april 2022 om landbrugsuddannelsen anvendelse.
 Stk. 4. Elever eller lærlinge, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
