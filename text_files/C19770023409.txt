(Ansættelsescirkulæret) (Til alle amtsråd, kommunalbestyrelser,  

 skolekommissioner, fritidskommissioner, skolenævn og  

 ungdomsskolenævn) I henhold til § 7, stk. 4, og § 40, stk. 3, i lov om styrelsen af  

 kommunernes skolevæsen og af virksomhed efter lov om fritidsundervisning m.  

 v., jfr. lovbekendtgørelse nr. 462 af 3. september 1974, fastsættes følgende  

 regler om fremgangsmåden ved ansættelse og afskedigelse af tjenestemænd m.fl.  

 ved kommunernes og amtskommunernes skole- og undervisningsvæsen, bortset fra  

 gymnasieskolen.
Samtidig anføres nogle af de gældende regler om ansættelse og  

 afskedigelse af disse tjenestemænd.
I.
Ansættelsesmyndighed.
 § 1.  Kommunalbestyrelsen ansætter efter indstilling  

 fra skolekommissionen eller fritidskommissionen tjenestemænd ved kommunens  

 skole- og undervisningsvæsen, jfr. skolestyrelseslovens §§ 7, 23 og 25, stk.  

 2. Se i øvrigt afsnit 12.
Stk. 2.  Amtsrådet ansætter tjenestemænd ved  

 amtskommunens skole- og undervisningsvæsen.
Ansættelse af ledere og lærere  

 ved en amtskommunal skole sker efter indstilling fra skolenævnet, jfr.  

 skolestyrelseslovens § 40, stk. 3, og § 42, stk. 6. Se i øvrigt afsnit 12.
 2. Ansættelsesformer.
 § 2.  Ansættelse i en tjenestemandsstilling ved  

 kommunens eller amtskommunens skole- og undervisningsvæsen sker som 1) varig  

 ansættelse, 2) ansættelse på prøve med senere varig ansættelse for øje eller  

 3) ansættelse på åremål, jfr. tjenestemandslovens § 2. Med hensyn til  

 åremålsansættelse henvises til undervisningsministeriets cirkulæreskrivelse  

 af 31. august 1977 om åremålsansættelse i folkeskolen.
 3. Formelle ansættelsesbetingelser.
 § 3.  Ansættelse som tjenestemand forudsætter, at  

 vedkommende har dansk indfødsret og efter sin alder, helbredstilstand og  

 uddannelse er i stand til at varetage tjenesten i stillingen, jfr.  

 tjenestemandslovens § 4. Med hensyn til helbredsbedømmelse henvises til  

 afsnit 13. Uddannelseskravene til lærere m. fl. i folkeskolen er fastsat i  

 folkeskolelovens §§ 27 og 28.
 Stk. 2.  Det er endvidere en forudsætning, at ansøgeren  

 opfylder ansættelsesbetingelserne efter tjenestemandslovens § 10, stk. 1,  

 jfr. undervisningsministeriets cirkulære af 6. november 1973.
 4. Normeringskontrol.
 § 4.  Før en stilling opslås ledig, skal den  

 ansættende myndighed sikre sig, at det fornødne normeringsgrundlag  

 foreligger, jfr. undervisningsministeriets cirkulære af 2. november 1971 om  

 normering og klassificering af visse tjenestemandsstillinger i folkeskolen og  

 undervisningsministeriets cirkulære af 2. december 1975 om normering af  

 tjenestemandsstillinger m.v. i folkeskolen.
 Stk. 2.  Såfremt det foreligger oplyst, at en stilling  

 ved førstkommende omklassificering vil blive klassificeret i en lavere  

 lønramme, opslås stillingen i den lavere lønramme.
 5. Opslag af stillinger.
 § 5.  Ansættelse som tjenestemand sker efter  

 offentligt opslag, jfr. tjenestemandslovens § 5, stk. 1, se dog afsnit 6 og  

 7. Ledige tjenestemandsstillinger skal opslås.
 Stk. 2.  Offentligt opslag skal således - medmindre  

 andet er bestemt nedenfor - finde sted forud for enhver  

 tjenestemandsansættelse, uanset om ansættelse skal ske i form af ansættelse  

 på prøve, som varig ansættelse eller på åremål.
Stk. 3.  Offentligt opslag sker ved avertering gennem  

 Statstidende.
Desuden kan avertering ske gennem fagblade, dagspressen eller  

 på anden måde, som findes egnet hertil.
 Stk. 4.  Opslag foretages af den ansættende myndighed,  

 jfr. § 1.
 6. Undladelse af opslag.
 § 6.  Opslag undlades i følgende tilfælde:
 1. Ved varig ansættelse efter forudgående ansættelse  

 på prøve i stillingen.
 2. Når en stilling besættes med en tjenestemand, som i  

 medfør af tjenestemandslovens § 12, jfr. § 32, eller § 59 i lønnings - og  

 pensionsloven af 1958, får anvist eller tilbudt en anden stilling, eller en  

 stilling besættes ved genansættelse af en pensioneret tjenestemand, der  

 ifølge tjenestemandspensionslovens § 9, stk. 1, har pligt til at lade sig  

 genansætte.
3. Regelbunden oprykning til højere lønramme, som  

 finder sted efter anciennitet og under forudsætning af tilfredsstillende  

 tjenstlige forhold, under ansættelse i en stilling, hvis lønforløb ifølge lov  

 eller anden godkendt ordning går gennem flere lønrammer.
Endvidere oprykning  

 efter stedfunden omklassificering af en individualiseret  

 tjenestemandsstilling samt forlænget åremålsansættelse i medfør af § 6, 2.  

 punktum, i lov nr. 173 af 28. april 1971.
 § 7.  Undervisningsministeriet kan i særlige tilfælde  

 tillade, at en lærerstilling besættes uden opslag.
 7. Internt opslag.
 § 8.  Foretages inden for en stillingsgruppe  

 omklassificering af en eller flere stillinger, der er besat, sker ansættelse  

 i den omklassificerede stilling efter internt opslag.
 Stk. 2.  Internt opslag sker ved, at opslaget bringes  

 til kundskab for alle, der kan komme i betragtning ved besættelse af  

 stillingen.
 8. Opslagets indhold.
§ 9.  I opslaget anføres ansættelsesområdet, jfr. for  

 så vidt angår folkeskolens tjenestemænd undervisningsministeriets cirkulære  

 af 4. oktober 1976, pkt. 1. Opslaget skal endvidere angive stillingens  

 betegnelse samt den for tiden for stillingen gældende lønramme (evt.  

 lønrammeforløb) og det for tiden gældende tjenestested.
Er der til stillingen  

 knyttet særligt tillæg, anføres størrelsen.
 Stk. 2.  I opslaget angives stillingens betegnelse,  

 f.eks. »lærer/overlærer« eller »skoleinspektør« med samme  

 stillingsbetegnelse, som skal anføres i tjenestemandens ansættelsesbrev.
Stk. 3.  Såfremt en af de i undervisningsministeriets  

 cirkulæreskrivelse af 31. august 1977 om åremålsansættelse i folkeskolen  

 nævnte skolekonsulentstillinger ønskes besat på åremål, anføres dette i  

 opslaget, og det tilføjes, at størrelsen af særligt løntillæg og indholdet af  

 særlige pensionsmæssige vilkår vil blive fastsat ved aftale i henhold til  

 åremålslovgivningen under hensyntagen til, om den udpegede er tjenestemand i  

 folkeskolen eller ej.
Opslag af åremålsstillinger kan foretages alternativt  

 med henblik på, at stillingen kan besættes varigt eller på åremål afhængigt  

 af, hvilken ansøger der udpeges.
 Stk. 4.  Såfremt der til en skolelederstilling er  

 knyttet tjenestebolig, jfr. tjenestemandslovens § 38, skal dette anføres.
 9. Ansøgningsfrist.
§ 10.  Opslaget skal angive en frist, inden hvis udløb  

 ansøgninger om stillingen skal være modtaget af vedkommende myndighed.  

 Ansøgningsfristen skal normalt være 4 uger, men kan i særlige tilfælde  

 forkortes.
Fristen må dog ikke være kortere end 14 dage, medmindre  

 betingelserne for internt opslag er til stede, jfr. § 8.
 Stk. 2.  Opslaget skal angive, hvilken myndighed  

 ansøgningen skal stiles og indsendes til.
 10. Udfærdigelse af fortegnelse over ansøgerne.
 § 11.  Når ansøgningsfristen er udløbet, udarbejder  

 ansættelsesmyndigheden en fortegnelse over samtlige ansøgere med angivelse  

 af, hvilke af disse der ikke opfylder betingelserne for at kunne ansættes i  

 stillingen, jfr. § 3.
 Stk. 2.  Såfremt en tjenestemand i folkeskolen sender  

 ansøgning om en anden stilling frem ad sædvanlig tjenstlig vej, skal  

 tjenestemandens nærmeste overordnede chef afgive en skriftlig bedømmelse af  

 tjenestemanden og derefter sende ansøgningen tillige med bedømmelsen direkte  

 til den myndighed, til hvilken ansøgningen er stilet eller skal indsendes.  

 Vedkommende chef skal samtidig udlevere en afskrift af bedømmelsen til  

 tjenestemanden.
 Stk. 3.  For ansøgere, der er ansat som tjenestemænd i  

 staten, folkeskolen eller folkekirken, og for hvem der ikke foreligger en  

 skriftlig bedømmelse som anført i stk. 2, bør en sådan normalt indhentes hos  

 tjenestemandens nærmeste overordnede chef, som samtidig udleverer afskrift af  

 bedømmelsen til tjenestemanden.
 Stk. 4.  Efter anmodning meddeles der ansøgere og  

 organisationer, hvis medlemmer er naturlige ansøgere til stillingen,  

 oplysning om ansøgernes navne, jfr. tjenestemandslovens § 5, stk. 3.
 Stk. 5.  For så vidt stillingen skal besættes efter  

 indstilling, sendes fortegnelsen bilagt ansøgningerne samt de i stk. 2 og 3  

 nævnte erklæringer til den indstillende myndighed, jfr. afsnit 12.
II.
Fornyet opslag § 12.  Hvis ansættelsesmyndigheden skønner, at ingen  

 af de ansøgere, der rettidigt har meldt sig til en opslået stilling, er  

 tilstrækkeligt egnede til stillingen, eller at man ved fornyet opslag kan  

 fremskaffe ansøgning fra mere kvalificerede ansøgere, skal stillingen opslås  

 på ny, jfr. tjenestemandslovens § 5, stk. 5.
Stk. 2.  Ved ansættelsesmyndighedens bedømmelse af, hvem  

 stillingen bør besættes med, kan alene rettidigt indkomne ansøgninger tages i  

 betragtning, jfr. § 10, stk. 1, 1. pkt.
Finder ansættelsesmyndigheden, at  

 ansøgninger, der er modtaget for sent, bør tages i betragtning, skal  

 stillingen opslås på ny.
 Stk. 3.  Hvis fornyet opslag skal finde sted, bør dette  

 ske snarest muligt.
 Stk. 4.  Fornyet opslag bør indeholde bemærkning om, at  

 tidligere indsendte ansøgninger vil blive taget i betragtning, medmindre de  

 tilbagekaldes.
 12. Indstilling om ansættelse m.v.
§ 13.  Indstilling om ansættelse af tjenestemænd ved  

 en kommunes skolevæsen foretages af skolekommissionen.
Ansøgninger om  

 stillinger som skoleleder og viceskoleinspektør, der er opslået med pligt til  

 at gøre tjeneste ved en bestemt skole, forelægges vedkommende skolenævn til  

 udtalelse, inden skolekommissionen foretager indstilling.
Det samme gælder,  

 hvis en ansøger til en lærerstilling i sin ansøgning har fremsat ønske om at  

 gøre tjeneste indtil videre ved en bestemt skole.
 Stk. 2.  Ansøgninger til stillinger med tjeneste ved en  

 kommunal fast øvelsesskole skal vedkommende seminarierektor have lejlighed  

 til at udtale sig om, inden skolekommissionen foretager indstilling, jfr.  

 læreruddannelseslovens § 19, stk. 1. Ansøgninger til stillinger i lønrammerne  

 18/26 med tjeneste ved en kommunal fast øvelsesskole skal forelægges  

 undervisningsministeriet, direktoratet for folkeskolen, folkeoplysning,  

 seminarier m.v., til udtalelse tillige med erklæring fra vedkommende  

 seminarierektor og skolekommissionens indstilling, forinden ansættelse finder  

 sted.
Stk. 3.  Indstilling om ansættelse af tjenestemænd ved  

 en kommunal ungdomsskole foretages af fritidskommissionen.
Ansøgningerne  

 forelægges ungdomsskolenævnet til udtalelse, inden indstilling foretages.
 Stk. 4.  Indstilling om ansættelse af tjenestemænd ved  

 en amtskommunes skole- og undervisningsvæsen med tjeneste ved en skole med  

 skolenævn, foretages af skolenævnet.
 Stk. 5.  Ansættelse i andre stillinger ved en  

 amtskommunes skole- og undervisningsvæsen, herunder stillinger som  

 amtskonsulent for folkeskolen, amtskonsulent for fritidsundervisning og  

 amtsskolepsykolog, sker uden indstilling fra anden myndighed.
 § 14.  Indstillingen skal omfatte 3 ansøgere -  

 opstillet i alfabetisk rækkefølge - mellem hvilke valget træffes af den  

 ansættende myndighed, jfr. dog stk. 2. Indstilles en ansøger som nr. 1 med  

 alle stemmer, hvilket skal anføres i indstillingen, skal denne ansøger  

 ansættes, hvis vedkommende opfylder de krav, der gælder for ansættelse i  

 stillingen, jfr. skolestyrelseslovens § 7, stk. 2.
 Stk. 2.  Har der ikke meldt sig 3 ansøgere, kan der  

 foretages indstilling på grundlag af de(n) indkomne ansøgning(er), jfr. i  

 øvrigt stk. 1,2. punktum.
 Stk. 3.  Såfremt nogle af de stemmeberettigede forlanger  

 det, skal afstemningen ske efter reglerne for forholdstalsvalg, der foretages  

 på grundlag af d'Hondts metode efter følgende regler:
Stemmetallene for de opstillede lister over hver 3 ansøgere opskrives ved  

 siden af hinanden og divideres med 1, 2, 3 osv., indtil man har fundet de 3  

 ansøgere, der står med de højeste stemmekvotienter.
Hvis kvotienterne er lige  

 store, og begge ansøgere ikke kan medtages, foretages lodtrækning.
 § 15.  Indstillingen sendes sammen med fortegnelsen  

 over ansøgerne og ansøgningerne tilbage til den ansættende myndighed.
§ 16.  Trækker en eller to af de indstillede ansøgere  

 ansøgningen tilbage, før ansættelsesbrev er udfærdiget, kan  

 ansættelsesmyndigheden forlange ny indstilling omfattende 3 ansøgere.
Også  

 den indstillende myndighed kan forlange ny indstilling foretaget.
Sker dette  

 ikke, og ønsker ansættelsesmyndigheden ikke ny indstilling, foretages  

 ansættelse på grundlag af den foreliggende indstilling, eller nyt opslag af  

 stillingen foretages, jfr. § 12, stk. 1.
§ 17.  Indstilles en ansøger, der ikke opfylder  

 uddannelseskravene i folkeskoleloven, jfr. § 3, stk. 1, men som med  

 undervisningsministeriets tilladelse vil kunne ansættes i stillingen, og  

 ønsker den ansættende myndighed at ansætte denne ansøger, sendes sagen til  

 undervisningsministeriet.
Såfremt undervisningsministeriet ikke godkender, at  

 den pågældende ansættes i stillingen, kan den ansættende myndighed ansætte en  

 anden af de indstillede eller tilbagesende sagen til den indstillende  

 myndighed til udarbejdelse af ny indstilling eller opslå stillingen på ny,  

 jfr. § 12, stk. 1.
 13. Helbredsattest m.v.
§ 18.  Forud for enhver førstegangsansættelse eller  

 genansættelse i en tjenestemandsstilling skal der foretages en bedømmelse af  

 den pågældendes helbredstilstand.
Bedømmelsen foretages af nævnet for  

 helbredsbedømmelser i tjenestemandssager på grundlag af en helbredsattest.  

 For så vidt angår fremgangsmåden ved fremsendelse af helbredsattest henvises  

 til undervisningsministeriets cirkulæreskrivelse af 21. januar 1976.
 Stk. 2.  Den ansættende myndighed underrettes fra nævnet  

 for helbredsbedømmelser eller fra undervisningsministeriet om, hvorvidt  

 ansøgeren vil kunne ansættes, og om ansættelse kan ske på normale eller  

 særlige vilkår.
 Stk. 3.  Såfremt der fastsættes særlige vilkår for  

 tjenestemandens pensionsret, jfr. tjenestemandspensionslovens § 7, stk. 2,  

 eller særligt bidrag for forøget risiko for sygelighed, foretages notering  

 herom på tjenestemandens sygedagsliste.
 14. Ansættelsesbrev m.v.
 § 19.  Før den ansættende myndighed udfærdiger  

 ansættelsesbrev, skal for vedkommende ansøger foreligge:
 1. Bevis for fornøden uddannelse.
 2. Personnummer- eller sygesikringsbevis.
 3. Oplysning om ansættelsesvilkår, jfr. § 18.
 Stk. 2.  Såfremt den, der ansættes, er tjenestemand i  

 staten, folkeskolen eller folkekirken, skal der foreligge ansættelsesbrev for  

 denne tjenestemandsansættelse, og oplysning om ansættelsesvilkår indhentes  

 fra den hidtidige ansættelsesmyndighed.
 Stk. 3.  De under stk. 1 og 2 nævnte beviser m.v. kan  

 eventuelt foreligge i fotokopi.
 § 20.  I ansættelsesbrevet angives  

 stillingsbetegnelse, ansættelsesområde, jfr. § 9, stk. 1 og 2, og  

 ansættelsesform (ansættelse på prøve, varig ansættelse eller ansættelse på  

 åremål) samt tidspunktet for ansættelsen (den 1. i en måned).  

 Ansættelsesbrevet forsynes med dato for underskrivelsen.
 Stk. 2.  Ansættelsesbrev udfærdiges, så snart de i § 19  

 nævnte beviser m.v. foreligger.
 Stk. 3.  I forbindelse med udfærdigelse af nyt  

 ansættelsesbrev ved en tjenestemands overgang fra ansættelse på prøve til  

 varig ansættelse i stillingen kan der ikke ske udvidelse af den pågældendes  

 hidtidige ansættelsesområde.
 § 21.  Samtidig med fremsendelsen af ansættelsesbrevet  

 meddeles det i en følgeskrivelse tjenestemanden, efter hvilken lønramme, evt.  

 lønrammeforløb, han for tiden aflønnes, og på hvilken skole han indtil videre  

 skal gøre tjeneste, eller hvilket arbejdsområde han indtil videre skal  

 varetage.
 § 22.  Såfremt den, der ansættes, er tjenestemand i  

 folkeskolen, staten eller folkekirken, sendes meddelelse om ansættelsen til  

 den myndighed, under hvilken vedkommende er ansat, og samtidig rekvireres en  

 kopi af sygedagslisten for den pågældende.
Stk. 2.  Meddelelse efter stk. 1 bør gives senest en  

 måned før ansættelsestidspunktet.
Kan dette ikke overholdes, bør ansættelsen  

 udsættes, medmindre særlig aftale kan træffes mellem de pågældende  

 myndigheder.
 § 23.  Meddelelse om ansættelsen med oplysning om  

 eventuelle særlige ansættelsesvilkår sendes til vedkommende amtsråd vedlagt  

 lønanciennitetsskema for den pågældende med dokumentation for eventuel  

 tidligere undervisningsvirksomhed m.v.
 Stk. 2.  Amtsrådet meddeler vedkommende  

 ansættelsesmyndighed og tjenestemand, hvilken lønanciennitet der er fastsat  

 for den pågældende, jfr. skolestyrelseslovens § 43.
 15. Oprykning inden for samme stilling.
 § 24.  Når en lærer i 2 år har oppebåret løn i  

 lønramme 21, og ansættelsesmyndigheden har taget stilling til hans oprykning  

 til lønramme 23 med stillingsbetegnelsen overlærer, jfr. § 4, 2. pkt. i  

 undervisningsministeriets cirkulære af 16. oktober 1969 om klassificering af  

 tjenestemandsstillinger i folkeskolen, udfærdiges der ikke nyt  

 ansættelsesbrev.
 Stk. 2.  Tilsvarende gælder ved en lærers oprykning fra  

 lønramme 18 til lønramme 26, og ved en børnehaveklasseleders oprykning fra  

 lønramme 7 til lønramme 12, jfr. § 2 i det i stk. 1 nævnte cirkulære, samt  

 ved en småbørnslærerindes oprykning fra lønramme 13 til lønramme 17, jfr.  

 undervisningsministeriets cirkulæreskrivelse af 8. januar 1974 om ændret  

 lønanciennitet og klassificering for visse tjenestemænd i folkeskolen.
Stk. 3.  Ansættelsesmyndigheden underretter skriftligt  

 den pågældende om, at han fra det tidspunkt, anciennitetsbetingelsen er  

 opfyldt, er oprykket.
Ved en lærers oprykning til lønramme 23 (26) meddeles  

 tillige, at han fra samme tidspunkt benævnes overlærer.
 § 25.  Ved en lærers overgang fra ansættelse i  

 lønrammerne 13/21/23 til lønrammerne 18/26 eller ved en skoleinspektørs  

 oprykning til en højere lønramme - uden ændring i stillingsbetegnelse eller  

 ansættelsesområde - udfærdiges ikke nyt ansættelsesbrev, men tjenestemanden  

 underrettes skriftligt om, hvilken lønramme, evt. lønrammeforløb, han  

 fremtidig vil blive lønnet efter, samt om eventuelt nyt tjenestested.
 Stk. 2.  For tjenestemænd, der overflyttes efter § 2,  

 stk. 3, i aftale af 15. august 1975 om ansættelsesområder for tjenestemænd,  

 udfærdiges intet nyt ansættelsesbrev, men det skal af en skrivelse til  

 tjenestemanden fremgå, i hvilken kommune og ved hvilket tjenestested han  

 fremtidig gør tjeneste, jfr. undervisningsministeriets cirkulære af 4.  

 oktober 1976 om ansættelsesområder for folkeskolens tjenestemænd.
 16. Afsked.
§ 26.  Afsked efter ansøgning eller ved opnået 70 års  

 alder foretages af den ansættende myndighed.
Uansøgt afsked foretages af  

 undervisningsministeriet, jfr. tjenestemandslovens § 26. stk. 2. Tjenestemænd  

 på prøve afskediges dog af den ansættende myndighed, jfr.  

 undervisningsministeriets bekendtgørelse af 21. november 1973 om ansættelse  

 som tjenestemand på prøve i folkeskolen med senere varig ansættelse for øje.
 § 27.  Tjenestemænd afskediges fra udgangen af den  

 måned, hvori de fylder 70 år, jfr. tjenestemandslovens § 29. Det påhviler  

 kommunalbestyrelsen (amtsrådet) at give den pågældende meddelelse om  

 afskedigelsen mindst 3 måneder forud for dette tidspunkt, jfr.  

 undervisningsministeriets cirkulæreskrivelse af 29. august 1973 om afsked af  

 tjenestemænd på grund af helbredsbetinget utjenstdygtighed eller alder.
 Stk. 2.  Undladelse af at overholde den i stk. 1 nævnte  

 frist medfører ikke, at tidspunktet for afskedigelsen udskydes.
 § 28.  Tjenestemænd kan med 3 måneders varsel forlange  

 sig afskediget til udgangen af en måned, jfr. tjenestemandslovens § 27.
 § 29.  En tjenestemand, der søger afsked på grund af  

 alder, efter at han er fyldt 60 år, skal indgive ansøgning om afsked med  

 mindst 3 måneders varsel, jfr. § 11 i økonomi- og budgetministeriets  

 cirkulære af 15. marts 1973, der er optaget som bilag til den ovenfor i § 27,  

 stk. 1, nævnte cirkulæreskrivelse af 29. august 1973.
 § 30.  Hvis der i forbindelse med afsked af en  

 tjenestemand opstår spørgsmål om ydelse af ventepenge eller lønning i henhold  

 til tjenestemandslovens § 32, forelægges sagen for undervisningsministeriet  

 med oplysning om den pågældendes data og pensionsretlige stilling samt en  

 redegørelse for sagen i øvrigt.
 Stk. 2.  Vedrørende afsked af tjenestemænd på grund af  

 helbredsbetinget utjenstdygtighed henvises til den i § 27, stk. 1, nævnte  

 cirkulæreskrivelse af 29. august 1973.
 17. Særlige regler vedrørende timelærere, faste  

 vikarer, vakancevikarer, årsvikarer og faglærere.
 § 31.  Ansættelse af timelærere, faste vikarer,  

 vakancevikarer, årsvikarer og faglærere ved kommunens skolevæsen, jfr.  

 undervisningsministeriets cirkulære af 4. december 1973, foretages af  

 kommunalbestyrelsen, ved amtskommunens skolevæsen af amtsrådet.
 Stk. 2.  Ledige stillinger som timelærere og faste  

 vikarer besættes efter offentligt opslag, jfr. afsnit 5. Tilsvarende gælder  

 ved ansættelse af vakancevikarer.
 Stk. 3.  Ansættelse af timelærere, faste vikarer og  

 vakancevikarer sker efter indstilling fra skolekommissionen i  

 overensstemmelse med reglerne i afsnit 12.
 Stk. 4.  De i stk. 1 nævnte lærere m.fl. skal ved  

 ansættelsen fremvise en ikke over 3 måneder gammel tuberkuloseattest, men  

 ikke helbredsattest.
§ 32.  Ansættelse af de i § 31, stk. 1, nævnte lærere  

 m.fl. sker ved en skrivelse, hvori også anføres, på hvilken skole den  

 pågældende indtil videre skal gøre tjeneste.
For faglærere anføres tillige,  

 hvilke fag de skal undervise i.
 Stk. 2.  Før ansættelse af timelærere, faste vikarer og  

 vakancevikarer finder sted, skal der foreligge bevis for den i medfør af  

 folkeskolelovens § 27 eller § 28 krævede uddannelse samt personnummer- eller  

 sygesikringsbevis.
 Stk. 3.  Ved ansættelse af timelærere og vakancevikarer  

 sendes lønanciennitetsskema med dokumentation for eventuel tidligere  

 undervisningsvirksomhed m.v. til amtsrådet.
 Stk. 4.  Amtsrådet meddeler vedkommende  

 ansættelsesmyndighed og timelærer eller vakancevikar, hvilken lønanciennitet  

 der er fastsat for den pågældende.
§ 33.  Vakancevikarer, faglærere og årsvikarer  

 ansættes for et skoleår ad gangen, eventuelt fra 1. september og til udgangen  

 af det pågældende skoleår, jfr. §§ 4 og 9 i undervisningsministeriets  

 cirkulære af 4. december 1973 om timelærere, vikarer og faglærere i  

 folkeskolen.
Ansættelsen ophører uden varsel ved skoleårets udgang.
Eventuel  

 genansættelse skal meddeles så tidligt som muligt.
 § 34.  Afskedigelse af timelærere og faste vikarer -  

 samt af vakancevikarer, årsvikarer og faglærere inden for ansættelsesperioden  

 foretages af den ansættende myndighed efter indstilling fra  

 skolekommissionen.
Stk. 2.  Timelærere, faste vikarer og vakancevikarer  

 afskediges ved udgangen af den måned, hvori de fylder 70 år.
Afskedigelse i  

 øvrigt af timelærere og faste vikarer - samt af vakancevikarer inden for  

 ansættelsesperioden - sker efter de for tjenestemænd på prøve gældende  

 regler, jfr. § 8, stk. 4, i den ovenfor i § 26 nævnte bekendtgørelse af 21.  

 november 1973. Det følger heraf, at afskedigelse skal varsles i  

 overensstemmelse med reglerne i tjenestemandslovens § 33, stk. 1 og 2, og at  

 såvel den pågældende som vedkommende centralorganisation skal have adgang til  

 at udtale sig, ligesom den pågældende kan forlange at få skriftlig oplysning  

 om afskedigelsesgrunden, jfr. tjenestemandslovens § 31, stk. 1 og 2.
 18. Ikrafttræden m.v.
 § 35.  Cirkulæret træder i kraft den 1. december 1977.
 Stk. 2.  Følgende cirkulærer m.v. ophæves:  

 Undervisningsministeriets cirkulære af 26. marts 1934 vedrørende henlæggelse  

 af købstadskommunernes skolevæsen direkte under tilsyn af  

 undervisningsministeriet, afsnit VII (øvrige afsnit er bortfaldet).
 Undervisningsministeriets cirkulære af 10. november 1934 angående nogle  

 forhold vedrørende besættelse af lærerembeder i folkeskolen m.m.
 Undervisningsministeriets cirkulæreskrivelse af 5. december 1936 angående  

 fremsendelse og påtegning af ansøgninger fra lærere om forflyttelse til  

 embeder under andre skoledirektioner.
 Undervisningsministeriets cirkulære af 10. november 1948 om ændring af  

 reglerne om indberetninger til ministeriet vedrørende embedsansættelser m.v.,  

 afsnit 1.
 Undervisningsministeriets cirkulære af 21. december 1949 angående de i  

 lærerlønningsloven af 12. juli 1946, § 4, omhandlede helbredsattester m.v.
 Undervisningsministeriets cirkulære af 13. november 1951 angående  

 forholdet ved forflyttelse af lærere uden pensionsret m.v.
 Undervisningsministeriets cirkulære af 7. december 1957 om ændret formular  

 for helbredsattester til brug ved ansættelse i tjenestemandsstilling i  

 folkeskolen.
 Undervisningsministeriets cirkulæreskrivelse af 10. september 1958  

 angående udnævnelse af lærere ved købstadsordnede skoler til overlærere.
 Undervisningsministeriets cirkulæreskrivelse af 22. april 1960 om  

 tuberkuloseundersøgelse af lærerne og andre til skolerne knyttede personer.
 Undervisningsministeriets cirkulæreskrivelse af 9. december 1967 om  

 skoledirektioners og kommunalbestyrelsers bemyndigelse til i særlige tilfælde  

 at besætte lærerstillinger uden opslag.
Undervisningsministeriet, den 24.  

 november 1977 P.M.V.
 E.B.
