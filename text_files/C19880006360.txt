 Til § 1.
 Det følger af lovens § 57, stk. 3, at en selvstændig erhvervsdrivende kan  

 anses for ledig, når medlemmets personlige arbejde i virksomheden er ophørt  

 mere end midlertidigt.
Det personlige arbejde anses for ophørt, når medlemmet ikke længere  

 har mulighed for at udføre arbejdsfunktioner i den virksomhed, der har dannet  

 grundlag for medlemmets arbejdsløshedsforsikring.
Derfor skal afviklingen af  

 virksomhedens driftsmidler, varelager m.v. som hovedregel være afsluttet  

 således, at der ikke er grundlag for medlemmets fortsatte erhvervsudøvelse.  

 De nærmere regler er fastsat i §§ 2-4.
Medlemmets personlige arbejde i virksomheden skal tillige være ophørt  

mere end midlertidigt . Et medlem anses derfor ikke for at være ledig,  

 når der alene er tale om en midlertidig indstilling af driften som følge af  

 sæsonsvingninger, arbejdsmangel, materialemangel, vejrlig m.v., hvor det er  

 hensigten, at erhvervsvirksomheden skal genoptages.
Baggrunden for denne  

 bestemmelse er, at arbejdsløshedsforsikringen ikke må virke som en  

 erhvervsstøtte.
 Endelig er det en forudsætning for godkendelsen af ophøret - og dermed  

 medlemmets ledighed - at ophøret med erhvervsudøvelsen kan konstateres  

 objektivt, og at der fremlægges dokumentation for ophøret.  

 Dokumentationen kræves for at kunne fastslå, at det personlige arbejde er  

 ophørt, og fra hvilket tidspunkt ophøret kan regnes.
 Til § 2.
 Overdragelse og lukning.
 En selvstændig erhvervsdrivende anses for ophørt med sit personlige  

 arbejde i virksomheden, når virksomheden er lukket eller er overdraget.
 Afvikling m.v.
 En af betingelserne for at anerkende ophøret ved lukning er, at  

 afviklingen af virksomheden er så vidt fremskreden, at  

 afviklingsforanstaltningerne ikke har karakter af virksomhedsudøvelse.
 Dokumentation.
 Der skal foreligge dokumentation for ophøret og for tidspunktet herfor.
 Ved overdragelse, vil et dokumenteret ophør kunne anerkendes fra det  

 tidspunkt, hvor der er indgået en retligt bindende overdragelsesaftale, og  

 virksomhedens drift faktisk er overtaget af køber.
 Dokumentationen vil normalt indebære krav om en skriftlig aftale, f.eks. i  

 form af en slutseddel.
Medlemmet skal være afmeldt offentlige registre som selvstændig  

 erhvervsdrivende.
Der tænkes her på momsregisteret, skattevæsenets  

 SE-register og Erhvervs- og Selskabsstyrelsen (tidligere  

 Aktieselskabs-Registeret).
 Kravet om afmelding gælder dog ikke i tilfælde, hvor medlemmet godtgør, at  

 fortsat registrering ikke skyldes udøvelse af selvstændig virksomhed.  

 Manglende momsafmelding vil f.eks. kunne accepteres i tilfælde, hvor den  

 fortsatte registrering er begrundet i efterfølgende indbetalinger til  

 virksomheden - normalt kun i op til 6 måneder.
 De dokumentationskrav, der stilles for at anerkende ledighed, afhænger af  

 dels virksomhedens art dels ophørsmåden.
 Der kan derfor ikke opstilles faste, generelle krav til dokumentationen.  

 Det vil afhænge af den konkrete situation, hvornår medlemmet må anses for at  

 have dokumenteret, at betingelserne i § 2 er opfyldt.
Nedenfor er nævnt eksempler på foranstaltninger i forbindelse med  

 afvikling af selvstændig virksomhed, som typisk vil kunne dokumenteres.
Denne  

 dokumentation vil da kunne danne grundlag for arbejdsløshedskassens vurdering  

 af, om ledigheden kan anerkendes, eller om der må stilles krav om yderligere  

 dokumentation.
 Alle ydre tegn på virksomhedsudøvelse bør være fjernet på  

 ophørstidspunktet, f.eks. skiltning, reklame i aviser og lokale blade.  

 Dokumentation kan ske ved kopi af skriftlig afmelding af telefon,  

 reklameabonnementer og lignende.
 Ved lukning bør eventuelt personale være afskediget og ophørt med  

 arbejdet i virksomheden.
 Alle leje-, forpagtnings- og leasingkontrakter bør være opsagt.
For så vidt angår forpagtningskontrakter er det en betingelse, at  

 kontrakten er opsagt, og at forpagtningsforholdet er ophørt.
Hvis det  

 forpagtede udgør en ubetydelig del af virksomheden, vil det dog være  

 tilstrækkeligt med en opsigelse af forpagtningen.
 For så vidt angår leje- og leasingkontrakter vil det være  

 tilstrækkeligt, at kontrakten/aftalen er opsagt, hvis aftalen ikke kan  

 bringes umiddelbart til ophør uden et væsentligt økonomisk tab for medlemmet,  

 og det lejede/leasede kun udgør en ubetydelig del i forhold til virksomheden.  

 I øvrige tilfælde bør kontrakten være ophørt.
 Driftsmidler, varelager og andet for virksomheden  

nødvendigt  udstyr skal som hovedregel være solgt på  

 ophørstidspunktet.
Hvis virksomheden har være drevet fra lejede lokaler, bør lejemålet  

 være opsagt på ophørstidspunktet.
Hvis virksomheden har været drevet fra  

egne lokaler, bør disse være solgt eller udlejet på ophørstidspunktet.
Som ovenfor nævnt er det afgørende for anerkendelsen af ophøret, at en  

 eventuel resterende del af virksomheden ikke i sig selv kan danne grundlag  

 for en fortsat erhvervsudøvelse.
Er ophøret herefter anerkendt, men er  

 afvikling og oprydning ikke tilendebragt, må der - forinden dagpenge  

 udbetales - foretages en konkret vurdering af, hvorvidt den resterende  

 afvikling/oprydning må antages at være til hinder for, at medlemmet er til  

 fuld rådighed for arbejdsmarkedet, jfr. de gældende rådighedsregler.
 Betalingsstandsning eller tvangsakkord er ikke selvstændige  

 ophørsgrunde, men medlemmet kan ophøre efter de almindelige ophørsbetingelser  

 under betalingsstandsningen eller tvangsakkorden.
 Et medlem, der har udøvet selvstændig virksomhed i selskabsform,  

 kan som hovedregel først anses for ledig, når der er sket opløsning af  

 selskabet, eller når medlemmet har afhændet samtlige aktier eller anparter.
Hovedreglen kan dog fraviges i de tilfælde, hvor det dokumenteres, at der  

 ikke er aktivitet i selskabet, eller hvor det over for Erhvervs- og  

 Selskabsstyrelsen (tidligere Aktieselskabs-Registeret) er anmeldt, at  

 formålet med selskabet er ændret til kun at være formueadministration.
Det er  

 en forudsætning, at der ikke i selskabet er andre dispositioner, der viser,  

 at der er erhvervsaktivitet i selskabet, f.eks. afskrivninger.
De ovenfor  

 nævnte dokumentationsregler gælder også for selskaber.
 I de tilfælde, hvor medlemmet ikke længere deltager i driften af  

 virksomheden, henvises til bekendtgørelsens § 4.
 Anerkendelse af ledighed, når medlemmet er afskåret fra fortsat at  

 drive virksomheden.
Et medlem kan også af andre grunde end overdragelse og lukning være  

 afskåret fra fortsat at drive virksomheden.
Anerkendelsen af medlemmets  

 ledighed vil i de situationer være afhængig af, at medlemmet fremlægger  

 dokumentation for, at medlemmet mere end midlertidigt er afskåret fra fortsat  

 at deltage i driften af virksomheden.
 Nedenfor er nævnt nogle af disse situationer:
Hvis eet medlem udelukkes fra fortsat virksomhedsudøvelse af medejere og  

 ikke kan dokumentere sit ophør, fordi han er forpligtet til at overdrage sin  

 andel til medejerne, og disse afviser at overtage andelen af grunde, der ikke  

 skyldes medlemmets egne forhold, vil der kunne ses bort fra det formelle  

 overdragelseskrav i § 2, stk. 1. Det er herved en forudsætning, at medlemmet  

 godtgør, at medejerne ikke ønsker at overtage andelen, og at medlemmet har  

 gjort, hvad han kunne.
Det er endvidere en forudsætning, at medlemmet  

 godtgør, at han har taget retlige skridt til at få medejerne til at anerkende  

 deres forpligtelse over for medlemmet eller til at få selskabet eller samejet  

 opløst.
 Ved konkurs kan ledigheden anerkendes allerede fra tidspunktet for  

 skifterettens afsigelse af konkursdekret.
Såfremt en virksomhed eller en ejendom skal sælges på  

tvangsauktion, f.eks. efter at være overtaget til brugeligt  

 pant, gælder hovedreglen om, at ophøret først kan anerkendes fra  

 tidspunktet for overdragelsen på tvangsauktionen.
Ledigheden vil dog kunne  

 anerkendes ved fraflytning i de tilfælde, hvor et medlems bolig er beliggende  

 på samme adresse som virksomheden, der overtages til brugeligt pant, og hvor  

 medlemmet har haft sin hovedbeskæftigelse.
I så fald vil en erklæring fra  

 folkeregisteret om fraflytningsdatoen kunne være fyldestgørende dokumentation  

 for ophøret.
Afgørelsen herom vil dog først kunne træffes, når ejendommen er  

 solgt på tvangsauktion til andre end medlemmet, dennes ægtefælle eller  

 umyndige børn.
 Til § 3.
 Bortforpagtning/udlejning.
 Ved forpagtning forstås i almindelighed en brugsret til en fast  

 ejendom m.v., hvor der ydes vederlag for brugen, og hvor brugeren har adgang  

 til at oppebære udbyttet fra ejendommen.
 Ved bortforpagtning har bortforpagteren fortsat den faktiske og retlige  

 råden over virksomheden med den begrænsning, der følger af brugsretten i  

 henhold til forpagtningsaftalen.
 For at en aftale, eventuelt en lejeaftale, kan godkendes som dokumentation  

 for et mere end midlertidigt ophør med udøvelse af selvstændig virksomhed,  

 stilles der derfor strenge betingelser til indholdet af forpagtningsaftalen.
 Denne skal således være skriftlig (forpagtningskontrakt) og på mindst 5  

 års gensidig uopsigelighed.
 Bortforpagtningen skal endvidere omfatte hele virksomheden, og  

 bortforpagter må ikke forbeholde sig ret til en delvis benyttelse af  

 virksomheden eller dele af denne, medmindre der alene er tale om jagtret  

 eller andet, der isoleret set ikke fremtræder som virksomhedsudøvelse.
 Til § 3, stk. 2.
 Direktøren for arbejdsløshedsforsikringen kan for en branche godkende, at  

 der kræves mindre end 5 års uopsigelighed, såfremt det er  

 sædvane/kutyme/almindeligt inden for branchen, at forpagter har et kortere  

 opsigelsesvarsel.
 Til § 4.
 Udtræden af selvstændig virksomhed, der fortsættes af  

 ægtefælle/samejer.
Reglen er en undtagelse fra kravet i § 2 om, at ophør med selvstændig  

 virksomhed sædvanligvis dokumenteres ved virksomhedens overdragelse.
Reglen  

 giver således mulighed for, at et medlem, der har drevet selvstændig  

 virksomhed i fællesskab med andre, i særlige situationer (jfr. nedenfor)  

 alene ved sin personlige udtræden af virksomheden kan anses for ophørt.  

 Reglen skal ses på baggrund af, at et krav om samtidig overdragelse som følge  

 af samejesituationen kan medføre uforholdsmæssigt ringere vilkår for  

 overdragelsen af en ideel andel i tilfælde, hvor der i øvrigt ikke er tvivl  

 om medlemmets ophør med at deltage i virksomhedens drift.
 Medlemmet er påbegyndt lønarbejde som hovederhverv, jfr. stk. 1, pkt.  

 1.
I princippet anses medlemmet for ophørt ved påbegyndelse af lønarbejde som  

 hovederhverv.
Da medlemmet imidlertid fortsat har bevaret tilknytningen til  

 virksomheden, hviler dagpengeretten som lønmodtager samtidig på en  

 forudsætning om, at medlemmets hovedbeskæftigelse får en sådan varighed, at  

 medlemmet herved har dokumenteret sin rådighed for arbejdsmarkedet som  

 lønmodtager.
Hovederhvervet er derfor kendetegnet ved, at medlemmet  

 overflyttes til en arbejdsløshedskasse for lønmodtagere, og at medlemmet som  

 hovedregel har opnået ret til dagpengeberegning efter de for lønmodtagere  

 gældende regler - dvs. at arbejdet har haft en varighed af mindst 13 uger.
 Betingelsen vil således ikke kunne anses for opfyldt, såfremt arbejdet på  

 forhånd er aftalt til at være af kortere varighed end 13 uger.
 Det præciseres, at reglen omfatter den situation, hvor medlemmet ikke  

 gennem ydre ændringer i virksomhedens eller egne forhold kan føre den  

 fornødne dokumentation for, at medlemmets personlige arbejde er ophørt mere  

 end midlertidigt i den virksomhed, som fortsat drives, men nu kun ved  

 ægtefællens/medejerens arbejdsindsats.
 Dette forhold sammenholdt med medlemmets hidtidige status som  

 fuldtidsforsikret er også baggrunden for de skærpede krav, som stilles til  

 omfanget af det lønarbejde, hvorigennem medlemmet må føre bevis for sin  

 beslutning om/evne og vilje til at være til rådighed for arbejdsmarkedet som  

 lønmodtager.
 Arbejdsfunktionen er bortfaldet, jfr. stk. 1, pkt. 2.
 Det forudsættes, at medlemmets hidtidige deltagelse/arbejdsfunktion er  

 således afgrænset og klart beskrevet, at det er muligt at konstatere  

 funktionens bortfald.
Reglen anvendes i forbindelse med delvis lukning eller en  

driftsomlægning , hvorved det klart kan konstateres, at der ikke  

 fortsat er behov for medlemmets arbejdskraft.
Driftsomlægningen vil oftest  

 være begrundet i indførelse af ny teknologi eller i  manglende  

 indtjening.
Indtjeningsnedgang kan således ikke i sig selv begrunde udtræden.
Det  

 afgørende er derimod karakteren af de dispositioner, som virksomheden i denne  

 anledning har truffet.
 Anden arbejdskraft (substitution), jfr. stk. 1, pkt. 3.
Reglen anvendes i tilfælde, hvor det dokumenteres, at medlemmets  

 personlige arbejde er overtaget af anden arbejdskraft , og dette er  

 begrundet i behov for bestemte faglige kvalifikationer eller ændret  

 medejerskab.
Dette gælder dog ikke, hvis det er ægtefællen, der overtager  

 medlemmets hidtidige arbejdsfunktion, jfr. § 4, stk. 2.
 Reglen bygger således på, at medlemmet frigøres af anden arbejdskraft, og  

 at medlemmet ikke normalt vil kunne anses for ophørt alene ved erklæring om,  

 at en medejer har overtaget medlemmets hidtidige arbejde, medmindre der  

 konstateres en samtidig driftsomlægning som beskrevet under pkt. 2.
 Reglen er årsagsbetinget, således at den alene kan anvendes i de nævnte  

 tilfælde.
 Samlivsophævelse i forbindelse med separation/skilsmisse, jfr. stk. 1,  

 pkt. 4.
 Under hensyn til lovens krav om mere end midlertidigt ophør vil ikke  

 enhver samlivsophævelse kunne udløse dagpengeret.
 Bestemmelsen omfatter samlivsophævelse, der følges op af tiltag til  

 interessefællesskabets endelige ophør, dvs. ved indgivelse af begæring om  

 separation eller skilsmisse.
 Kravene til medlemmets dokumentation omfatter derfor både en bekræftelse  

 fra folkeregisteret om medlemmets eller eventuelt ægtefællens fraflytning fra  

 hidtidig fælles bopæl og en kopi af skilsmisse-/separationsbegæring/stævning.
 Endvidere kræves det, at den senere bevilling eller dom fremlægges som  

 yderligere dokumentation.
 Genoptagelse af samlivet/ægteskabet vil ikke medføre tilbagebetalingskrav  

 af dagpenge, der er udbetalt i den periode, hvor samlivet/ægteskabet har  

 været ophævet.
 Til § 5, stk. 1.
 Reglen finder anvendelse for medlemmer, der som hovederhverv har udøvet  

 selvstændig virksomhed og som sideløbende med virksomhedsudøvelsen er  

 påbegyndt lønarbejde.
 Ved ledigmeldelse fra lønarbejdet vil medlemmet som hovedregel ikke kunne  

 anses for ledig, før også virksomheden er ophørt efter reglerne i kapitel 1.
 Til § 5, stk. 2.
Hovedreglen i stk. 1 kan fraviges i de tilfælde, hvor medlemmet - uanset  

 den fortsatte virksomhedsudøvelse - gennem samtidigt lønarbejde kan føre  

 bevis for sin fulde rådighed for arbejdsmarkedet som lønmodtager, og at  

 arbejdet i virksomheden dermed har antaget karakter af bibeskæftigelse.
Der  

 er af administrative grunde fastsat klare krav til lønarbejdets omfang og  

 varighed.
 Medlemmets ret til dagpenge som lønmodtager vil dog være betinget af, at  

 medlemmet opfylder betingelserne i Direktoratet for  

 Arbejdsløshedsforsikringens bekendtgørelse om retten til  

 arbejdsløshedsdagpenge for medlemmer, som under ledighed har bibeskæftigelse  

 ved selvstændig virksomhed.
 Kravet til varigheden af lønarbejdet er afhængig af, om der i forbindelse  

 med medlemmets påbegyndelse af lønarbejde er sket ændringer i virksomhedens  

 driftsform.
Såfremt der ikke er sket ændringer i virksomhedens driftsform -  

 eller kun begrænsede ændringer - skal medlemmet have udført  lønarbejde  

 uafbrudt i mindst 1 år.
Det kræves endvidere, at der har været arbejdet  

over 30 timer i gennemsnit pr. uge.
Hvis disse betingelser er opfyldt,  

 anses medlemmet for at have dokumenteret, at virksomheden ikke drives som  

 hovedbeskæftigelse.
 Kravet om 1 års lønarbejde skal bl.a. sikre, at den fortsatte udøvelse af  

 virksomheden til enhver tid ikke er til hinder for, at rådighedsbetingelserne  

 er opfyldt, jfr. reglerne om bibeskæftigelse ved selvstændig virksomhed.
Kravet om 1 års lønarbejde kan fraviges, når der dokumenteres en  

væsentlig omlægning af virksomhedens driftsform, og når denne  

 omlægning er foregået i umiddelbar tilslutning til medlemmets påbegyndelse af  

 lønarbejde.
Medlemmet skal i så fald have udført  lønarbejde uafbrudt i  

 mindst 26 uger med over 30 timer i gennemsnit pr. uge.
 Til § 5, stk. 3.
 De i stk. 2 angivne perioder på henholdsvis 1 år og 26 uger, inden for  

 hvilke lønarbejde skal være udført, anses for at være uafbrudte, selv om der  

 i disse perioder forekommer følgende forhold:
 Perioden kan da forlænges med et tilsvarende antal dage.
 Der er ikke andre forhold, der kan medføre forlængelse.
Eksempel 1 Medlemmet har umiddelbart før ledigheden haft 12 måneders lønarbejde med  

 38 timer om ugen.
 Virksomhedens drift blev ikke omlagt væsentligt ved starten af  

 lønarbejdet.
 Dokumenteret fravær på i alt 9 uger i form af sygdom, ferie,  

 søgnehelligdage og overenskomstmæssige fridage.
 Antal arbejdstimer i alt 1634 (43 uger a 38 timer), svarende til et  

 gennemsnit på 31,4 timer om ugen (1634/52).
 Betingelserne i § 5, stk. 2 og 3, er opfyldt.
Eksempel 2 Medlemmet har umiddelbart før ledigheden haft 30 ugers lønarbejde med 38  

 timer om ugen.
 Virksomhedens drift blev omlagt væsentligt ved starten af lønarbejdet.
 Dokumenteret fravær på i alt 6 uger inden for de seneste 26 uger i form af  

 ferie, sygdom og søgnehelligdage.
 Antal arbejdstimer i de seneste 26 uger var 760 (20 uger a 38 timer),  

 svarende til 29,2 timer, i gennemsnit (760/26).
 Da betingelserne i § 5, stk. 2, ikke er opfyldt i de seneste 26 uger,  

 medregnes yderligere en periode, svarende til fraværsperioden - her dog kun 4  

 uger, da der kun var 4 ugers beskæftigelse ud over de 26 uger.
 Antal arbejdstimer i de 30 uger var på 912 (24 uger a 38 timer), svarende  

 til 30,4 timer i gennemsnit pr. uge (912/30).
 Betingelserne i § 5, stk. 2 og 3, er opfyldt.
