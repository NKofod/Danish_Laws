Det forhold, at klageren havde været afhørt af politiet i forbindelse  

 med nogle mulige straffelovsovertrædelser, gav ikke indklagede ret til  

 bortvisning.
Klageren tillagt erstatning.
 Nævnet til behandling af tvistigheder mellem efg-elever og  

 praktikvirksomheder har den 28. maj 1982 behandlet sag nr. 14/1981: Efg-elev  

 A mod B (butiksfaget).
Klageren A mødte ledsaget af advokat C.
Indklagede B var repræsenteret ved  

 D (virksomhed) og E.
Butiks- og Kontorvirksomhedernes arbejdsgiverforening.
Klagerens påstand var ikke nærmere præciseret i skriftvekslingen.
Sagen  

 blev første gang behandlet på nævnets møde den 15. april 1982, hvor sagen  

 blev udsat efter parternes afgivelse af foreløbig mundtlig forklaring og  

 sagsfremstilling.
Efter votering afsagdes følgende KENDELSE: Ved uddannelsesaftale af 9. juli 1980 blev klageren A antaget  

 som efg-elev hos indklagede B for perioden 1. august 1980 til 31. juli 1982.
 Efter den nedenfor omtalte episode den 27. oktober 1981 tilskrev  

 indklagede den 28. oktober 1981 klageren således:
 »Vi bekræfter, at De med Deres konstaterede uærlighed er bortvist fra  

 B den 27. oktober 1981, idet Deres EFG-praktikaftale ophæves pr. samme dato.
 Løn og feriepenge er tilbageholdt, indtil vi har oversigt over situationen  

 og vil blive frigivet snarest muligt.
Med venlig hilsen B F Personalechef«.
 Under denne sag har klageren efter sin endelige påstand påstået indklagede  

 tilpligtet at udrede en godtgørelse til ham for uberettiget bortvisning.  

 Endvidere påstås indklagede tilpligtet at udbetale klagerens tilgodehavende  

 løn og feriepenge med tillæg af sædvanlig procesrente fra forfaldsdag til  

 betaling sker, samt dækning af de med sagen forbundne omkostninger.
 Der er mellem parterne enighed om, at klagerens tilgodehavende løn og  

 feriegodtgørelse efter fradrag af kildeskat udgør 5.607,47 kr.
 Indklagede har påstået frifindelse og har gjort gældende, at man er  

 berettiget til erstatning, ialt 4.687,- kr. for de i sagen omhandlede  

 apparater m.v.
Klageren A har for nævnet blandt andet forklaret, at han under en biltur  

 med G så, at denne i bilen havde en walk-man.
Han spurgte G, om han kunne  

 skaffe ham en sådan, og han købte herefter et apparat af G for 600 kr.
Efter  

 opfordring af venner skaffede han senere yderligere 3 apparater og et sæt  

 hovedtelefoner gennem G.
Først da han den 27. oktober 1981 blev kaldt til  

 personalekontoret blev han klar over, at genstandene kunne være stjålet fra  

 B.
Foreholdt at detailprisen for en var 1.695 kr., medens han kun betalte 600  

 kr., har han forklaret, at dette ikke gav ham grund til mistanke, idet han  

 har erfaring for, at varer der - på fuldt lovlig vis - »skaffes«,  

 f.eks. direkte fra fabrikanter eller importører, er langt billigere end i  

 detailhandelen.
Han bekræfter, at han har underskrevet en politirapport af 27. oktober  

 1981, hvorefter han erkender sig skyldig i medvirken til tyveri med hensyn  

 til 4 walk-men samt til en samlet værdi af 7.000 kr.
Han fik imidlertid af  

 den afhørende kriminalassistent at vide, at det han skrev under på kun var,  

 at han havde gennemlæst rapporten, ikke at han erkendte sig skyldig.
Det  

 skete efter at han samme dag havde været kaldt til personalekontoret som oven  

 for anført og derefter var bragt til politigården, hvor han havde ventet  

 flere timer før afhøringen.
Inspektør D (fra) B har blandt andet forklaret, at klageren den 27.  

 oktober 1981 erkendte, at han vidste at G ikke var kommet lovligt til  

 varerne.
Han blev ikke bortvist på dette tidspunkt, idet det blev  

 tilkendegivet ham, at spørgsmålet om bortvisning ville afhænge af, om han  

 blev sigtet af politiet.
Vidnet er ikke istand til at opgive indkøbsprisen  

 for de i sagen omhandlede varer.
Indklagedes personalechef F, der har  

 underskrevet brevet af 28. oktober 1981 om bortvisingen, vil på grund af  

 alvorlig sygdom ikke være i stand til at afgive forklaring for nævnet.
Efter det for nævnet oplyste findes det ikke godtgjort, at indklagedes  

 mistanke om uærlighed fra klagerens side den 27. oktober 1981 var således  

 bestyrket, at dette berettigede til at bortvise ham.
Bevis for en sådan  

 uærlighed ses ej heller tilvejebragt ved det senere fremkomne.
Herved  

 bemærkes særligt, at der efter klagerens ovenfor gengivne forklaring om  

 omstændighederne i forbindelse med hans underskrift på politirapporten af 27.  

 oktober 1981 ikke findes at kunne tillægges dette forhold afgørende vægt.
Klageren findes herefter at have krav på forfalden løn og feriegodtgørelse  

 med renter som påstået.
Der findes endvidere at burde tilkendes ham  

 erstatning i medfør af § 11, stk. 3, i lov om erhvervsfaglige  

 grunduddannelser for praktikforholdets ophævelse.
Erstatningen findes  

 passende at kunne fastsættes til 7.000 kr.
Ved erstatningens udmåling er  

 taget hensyn til, at klageren ved sin optræden i et vist omfang selv har  

 givet grundlag for indklagedes mistanke om det forhold, der gav anledning til  

 bortvisningen.
 Ingen af parterne findes at burde betale sagsomkostninger til den anden  

 part.
 THI BESTEMMES:
 Indklagede B, betaler klageren A i tilgodehavende løn og feriegodtgørelse  

 5.607,47 kr. med sædvanlig procesrente fra 27. oktober 1982. Herudover  

 betaler indklagede i erstatning til klageren 7.000 kr.
 Beløbet udredes inden 14 dage efter, at indklagede er underrettet om denne  

 kendelse.
 Ingen af parterne betaler sagsomkostninger til den anden part.
