 En ejer af en udlejningsejendom havde i 1986 hævet et beløb i  

 Grundejernes Investeringsfond til vedligeholdelsesudgifter, afholdt i 1984. I  

 det hævede beløb indgik rentetilskrivning for 1984, 1985 og 1986. Også  

 rentetilskrivningen skulle fragå i det beløb, hvormed  

 vedligeholdelsesudgifterne i 1984 kunne fratrækkes i indkomstopgørelsen.
 A klagede for indkomståret 1984 over, at de stedlige skattemyndigheder  

 havde forhøjet hendes indkomst med 756 kr. under henvisning til, at ikke  

 alene de af klageren hævede indbetalinger i Grundejernes Investeringsfond,  

 men også de tilskrevne renter skulle modregnes i vedligeholdelsesudgifterne,  

 inden disse kunne bringes til fradrag i den skattepligtige indkomst.
 Det fremgik af de tilvejebragte oplysninger, at klageren, der ejede en  

 udlejningsejendom, i medfør af boligreguleringslovens bestemmelser havde  

 foretaget hensættelser i Grundejernes Investeringsfond.
I 1986 blev der hævet et beløb til delvis dækning af i 1984 afholdte  

 vedligeholdelsesudgifter.
Beløbet indeholdt en rentetilskrivning på 756 kr.
Klagerens repræsentant påstod principalt, at de fradragsberettigede  

 udgifter kun skulle reduceres med den del af det udbetalte beløb, som var  

 hensat, medens renterne skulle udbetales uden skattemæssige konsekvenser.  

 Repræsentanten begrundede synspunktet med, at ligningslovens § 14 G, stk. 2,  

 vedrørende skattefritagelse for renter blev gjort illusorisk ved den af  

 myndighederne anvendte fortolkning.
Synspunktet understøttedes endvidere  

 efter repræsentantens opfattelse af bemærkningerne til loven, hvor det var  

 anført, at ligningslovens § 14 G, stk. 3, alene angik udbetalinger, der  

 relateredes til hensatte beløb.
 Subsidiært påstod klagerens repræsentant, at kun den del af det i 1986  

 udbetalte beløb, som vedrørte renter tilskrevet i året 1984, skulle modregnes  

 i vedligeholdelsesfradraget for dette år, medens tilskrevne renter for 1985  

 og 1986 ikke skulle modregnes.
Efter det oplyste fandt Landsskatteretten at kunne tiltræde det af de  

 stedlige skattemyndigheder anførte, hvorefter renterne skulle behandles på  

 samme måde som øvrige indeståender.
Baggrunden for reglen i ligningslovens §  

 14 G, stk. 3, var således, at såvel indskud som tilskrevne renter var  

 ubeskattede midler, som, når de blev udbetalt, måtte reducere  

 fradragsberettigede udgifter.
Da de tilskrevne renter for 1985 og 1986  

 faktisk også var udbetalt i forbindelse med afholdte vedligeholdelsesudgifter  

 for indkomståret 1984, kunne retten heller ikke tiltræde den subsidiære  

 påstand.
Den påklagede ansættelse blev herefter stadfæstet.
 LV 1989, G 5.1.3.2.
