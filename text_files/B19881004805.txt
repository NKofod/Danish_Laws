 I medfør af § 2, stk. 5, § 11, stk. 2 og § 28 i lov nr. 98  

 af 12. marts 1980 om skibes sikkerhed m.v. med senere ændringer, jfr.  

 bekendtgørelse nr. 299 af 9. juni 1988, fastsættes:
 I henhold til Skibstilsynets meddelelser »B«. kapitel V, § 12 g,  

 skal alle nye skibe på 1600 registertons brutto og derover i international  

 fart være forsynet med radioudstyr til homing på den radiotelefoniske  

 nødfrekvens 2182 kHz.
 Da det er absolut påkrævet, at radiopejleudstyrets antennesystem  

 installeres korrekt for at opnå den efter forholdene optimale  

 pejlenøjagtighed i 2 MHz båndet, skal følgende af den rådgivende radiokomite  

 CCIR udarbejdede retningslinier nøje følges ved installation m.v. af  

 radioudstyr:
 1. Radiopejleapparatets antennesystem, herunder  

 hjælpeantennen, bør anbringes i størst mulig afstand fra eventuelle  

 reflektive elementer.
 2. Radiopejleapparatets antennesystem bør helst  

 anbringes i skibets diametrallinie.
 3. Hvis radiopejleapparatets antennesystem er anbragt  

 på en mast, bør det så vidt muligt installeres symmetrisk på toppen af masten  

 og ikke på den ene side.
4. Hvis resonansfrekvensen af en mast og dens rigning  

 er inden for ca. +/- 20% af den til radiopejling anvendte frekvens, bør  

 radiopejleapparatets antennesystem i almindelighed ikke anbringes på eller  

 nær toppen af masten, medmindre antennesystemet er af en sådan art, at det  

 ikke påvirkes af masteresonans.
Ved beregning eller bedømmelse af  

 resonansfrekvensen bør effekten af radiopejleapparatets antennesystem tages i  

 betragtning.
 5. Hjælpeantennen bør anbringes i eller så nær, som  

 det er praktisk muligt, ved midteraksen af radiopejleapparatets  

 antennesystem.
 6. Den fra antennetråde reflekterede effekt kan  

 nedbringes ved at forsyne antennen med behørigt anbragte isolerende  

 afbrydere.
 7. Sekundære svingninger fra rigningen (f.eks. stag,  

 wirer o.lign.) bør reduceres ved indsættelse af isolatorer, således at  

 resonansfrekvensen af det længste stykke ligger væsentligt over den højeste  

 frekvens, der anvendes ved radiopejling.
 8. Dannelsen af »lukkede kredsløb«, f.eks.  

 af rigningen, bør undgås ved indsættelse af isolatorer, hvor det er mest  

 hensigtsmæssigt.
 9. For at undgå forbindelser, der i elektrisk  

 henseende er usikre, bør forbindelsespunkterne mellem bevægelige dele af  

 rigningen og forbindelserne mellem master og bomme, wirer o.s.v. så vidt  

 muligt kortsluttes.
 Følgende forholdsregler og sikkerhedsforanstaltninger skal iagttages ved  

 korrektionsbestemmelse af radiopejleapparater til 2 MHz båndet:
 1. Rigningen, nedføringer, bomme, fald o.s.v. bør være  

 i den position, som benyttes, når skibet er i søen.
2. Enhver antenne, som påvirker radiopejleapparatet,  

 bør så vidt muligt isoleres, og andre antenner, som ikke kan isoleres (f.eks.  

 på grund af driftsmæssige krav), bør være rigget op, som de vil være, når der  

 tages pejlinger til søs.
Alle antenners tilstand og elektriske forhold bør  

 være anført på radiopejleapparatets korrektionskurve.
3. Korrektionsbestemmelse bør udføres i et område, der  

 er godt klar af land og andre skibe.
Hvis en sender i land benyttes bør  

 korrektionsbestemmelsen udføres på en linie, der går igennem denne station,  

 og som passerer kystlinien under en ret eller næsten ret vinkel.  

 Sendeantennen bør udstråle lodret polariserede bølger fra et enkelt element,  

 og der bør drages omsorg for at undgå sekundær udstråling fra genstande i  

 nærheden.
Afstanden mellem sendeantennen og radiopejleapparatet bør være  

 tilstrækkeligt stor til at forhindre, at korrektionsbestemmelsen påvirkes af  

 sendeantennens induktionsfelt.
 4. Der bør drages omsorg for at sikre, at  

 radiopejleapparatet giver den rigtige sidebestemmelse på alle de pågældende  

 pejlinger og frekvenser.
 5. Radiopejleapparatets korrektionsbestemmelse bør i  

 almindelighed omfatte alle 360 grader og bør så vidt muligt foretages med så  

 små pejlintervaller (f.eks. med mellemrum af nogle få grader), at eventuelle  

 pludselige spring i korrektionskurven opdages (f.eks. diskontinuiteter, hvor  

 to eller flere forskellige korrektioner findes for den samme indicerede  

 pejling).
 6. Korrektionsbestemmelse på 2182 kHz bør foretages på  

 en frekvens, der ligger så tæt ved 2182 kHz som muligt, idet der tages  

 særligt hensyn til nr. 3023 i radioreglementet, Geneve 1982, samt til  

 undgåelse af forstyrrelse af igangværende tjenester i tilstødende kanaler.
 7. Korrektionsbestemmelsen bør kontrolleres periodisk,  

 især hvis der er foretaget forandringer ved rigning o.lign. siden sidste  

 korrektionsbestemmelse.
 8. Om bord i skibe udstyret med radiopejlapparat, hvis  

 frekvensområde omfatter 2 MHz båndet, bør der foretages  

 korrektionsbestemmelse for at fastslå, hvorvidt radiopejlapparatet uden  

 modifikationer kan anvendes til radiopejling i alle retninger, eller i det  

 mindste for homing på frekvensen 2182 kHz.
Når ovennævnte sikkerhedsforanstaltninger og tekniske forholdsregler er  

 iagttaget, kan der under gode forhold opnås en nøjagtighed på omkring +/- 2  

 ved pejling i 2 MHz båndet ved modtagning af jordbølgen om bord i skibe under  

 ca. 800 registertons brutto.
Under ugunstige betingelser, f.eks. når skibet  

 hugger og ruller i søen, kan der opnås en nøjagtighed på ca. +/- 5 grader.
På  

 større skibe kan nøjagtidheden være ringere, men i de fleste tilfælde vil det  

 sædvanligvis være muligt at bruge pejlapparatet til homing-formål på 2182  

 kHz.
Pejlinger ved modtagning af indirekte bølger kan, skønt variable i  

 azimuth og skarphed, bruges ved homing ind i jordbølgeområdet ved udnyttelse  

 af deres middelværdi.
 Overtrædelse af denne forskrift medfører bøde eller hæfte.
 Forskriften træder i kraft den 15. september 1988.
