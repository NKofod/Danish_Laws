Klage over, at et brud i knæet efter et motorcykeluheld ikke blev opdaget Patientklagenævnet fandt ikke grundlag for kritik af behandlingen i skadestuen.
Nævnet lagde herved vægt på, at der ikke var tegn på brud og at knæet blev behandlet som en forstuvning, samt at reservelægen efter at have konfereret med mellemvagten, gav patienten tid i skadeambulatoriet en uge senere.
Da der ikke havde været tegn på brud fandt nævnet endvidere, at det var fagligt korrekt ikke at ordinere røntgenundersøgelse.
Patientklagenævnet fandt derimod grundlag for kritik af behandlingen i skadeambulatoriet.
Nævnet fandt, at der burde have været ordineret røntgenundersøgelse af knæet, idet det fortsat var hævet efter et højenergitraume 7 dage forinden, hvor patienten var kørt ind i en bil med motorcykel med ca. 50 km. i timen.
Der var således efter nævnets opfattelse ikke tale om noget simpelt vridtraume i knæet, men et højenergitraume, og dette burde ved de fortsatte gener have rejst mistanke om, at der kunne foreligge et knænært brud, og derfor burde der være foretaget røntgenundersøgelse.
Efter nævnets opfattelse burde patientens tilstand derfor have været vurderet som diagnostisk uafklaret, og reservelægen burde derfor have lagt en plan for det videre forløb, enten i form af genoptræning og kontrol ved egen læge, eller fortsat ambulant kontrol.
