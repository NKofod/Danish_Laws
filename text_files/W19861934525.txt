I to sager om støtte til bil til ansøgere, der havde fået foretaget  

 laryngectomi (fjernelse af strubehovedet), fandtes betingelserne for at yde  

 støtte ikke opfyldt.
Ansøgerne havde deltidsarbejde, hvortil de skulle bruge  

 bilen, men arbejdsindtægten var i begge sager noget mindre end den mellemste  

 førtidspension.
 1.
 REDEGØRELSE FOR SAGEN:
Ansøgeren var en 61-årig mand, der i 1975 fik foretaget laryngectomi på  

 grund af strubekræft.
Han havde i forbindelse med ansøgningen oplyst, at han  

 let blev forpustet, og at han kunne gå 1 km på 20 - 25 minutter.
Ansøgeren havde modtaget mellemste invalidepension fra november 1982.  

 Derudover var han i beskæftigelse som konsulent for et amtsligt taleinstitut  

 40 timer om måneden.
Arbejdet bestod i at vejlede og besøge laryngectomerede  

 eller patienter, der står foran denne operation.
Hans arbejdsområde bestod af  

 flere amter, og han modtog kørselsgodtgørelse efter statens regler.
Indtægten  

 var i 1985 33.567 kr.
 AFGØRELSEN, DER KLAGES OVER:
Revaliderings- og pensionsnævnet gav afslag på ansøgningen.
Nævnet fandt,  

 at den hos ansøgeren foreliggende nedsættelse af funktionsevnen ikke varigt i  

 væsentlig grad forringede hans evne til at færdes eller i væsentlig grad  

 vanskeliggjorde muligheden for at opnå eller fastholde en erhvervsindtægt.
 KLAGEN TIL ANKESTYRELSEN:
Afgørelsen var indanket af ansøgeren.
Han anførte bl.a., at han reelt  

 arbejdede 50 - 85 timer om måneden, men at han ikke for tiden havde kunnet få  

 bevilget løn svarende til det reelle timetal.
 ANKESTYRELSENS AFGØRELSE:
 Efter oplysningerne om ansøgerens indtægtsforhold og helbredsmæssige  

 forhold finder ankestyrelsen, at betingelserne for, at der kan ydes støtte  

 til køb af bil, ikke er opfyldt.
 Ankestyrelsen tiltræder således revaliderings- og pensionsnævnets  

 afgørelse.
 2.
 REDEGØRELSE FOR SAGEN:
Ansøgeren var en 55-årig mand, der i 1978 fik foretaget laryngectomi på  

 grund af strubekræft.
Lidelsen medførte ukontrollerede sekretopkast, og  

 åndedrætsfunktionen var vanskeliggjort i kulde, tåge og fugtigt vejr.
 Ansøgeren havde i 1978 som en engangsforanstaltning fået støtte til  

 anskaffelse af en bil, han skulle bruge i forbindelse med erhverv.
På tidspunktet for revaliderings- og pensionsnævnets afgørelse var  

 ansøgeren i beskæftigelse, dels som talelærer, dels som konsulent for  

 strubeløse patienter fra to amter.
Han fik kørselsgodtgørelse i forbindelse  

 med arbejdet som konsulent.
I 1985 var hans indtægt som talelærer 64.393 kr.  

 og ved konsulentvirksomheden 27.847 kr.
 AFGØRELSEN, DER KLAGES OVER:
Revaliderings- og pensionsnævnet gav afslag på ansøgningen.
Nævnet fandt,  

 at ansøgeren ikke havde en varig nedsættelse af funktionsevnen, der i  

 væsentlig grad vanskeliggjorde hans mulighed for at fastholde et arbejde uden  

 brug af bil.
 KLAGEN TIL ANKESTYRELSEN:
 Afgørelsen var indanket af ansøgeren.
 SUPPLERENDE OPLYSNINGER EFTER ANKEN:
Ansøgeren indgav i marts 1985 ansøgning om helbredsbetinget  

 førtidspension, og i sommeren 1985 ophørte han som talelærer.
På tidspunktet  

 for ankestyrelsens afgørelse arbejdede han fortsat 4 timer om ugen som  

 konsulent for laryngectomerede.
 ANKESTYRELSENS AFGØRELSE:
 Efter oplysningerne om ansøgerens indtægtsforhold og helbredsmæssige  

 forhold finder ankestyrelsen, at betingelserne for, at der kan ydes støtte  

 til køb af bil, ikke er opfyldt.
 Ankestyrelsen tiltræder således revaliderings- og pensionsnævnets  

 afgørelse.
