 Civilretsdirektoratet udtalte, at optagelse af lån mod pant i fondens  

 bundne midler samt optagelse af lån, som kan med- føre risiko for, at  

 vedtægten ikke kan overholdes, kræver Civilretsdirektoratet godkendelse.
 Civilretsdirektoratet blev af en bank anmodet om en udtalelse om, under  

 hvilke betingelser en ikke-erhvervsdrivende fond kan forventes at få  

 tilladelse til at optage kredit, og om en ikke-erhvervsdrivende fonds  

 optagelse af kredit i alle tilfælde skal forelægges Civilretsdirektoratet.
Civilretsdirektoratet udtalte i den anledning, at som hovedregel må  

 ikke-erhvervsdrivende fondes kapital ikke pantsættes, hvorfor der i tilfælde  

 af låntagning som hovedregel ikke må gives sikkerhed i fondens bundne  

 kapital.
Det følger imidlertid af fondslovens § 9, stk. 3, at fondens bundne  

 midler kan pantsættes med fondsmyndighedens samtykke.
Bemyndigelsen til at  

 fastsætte nærmere regler herom er ikke udnyttet.
Endvidere følger det af fondslovens § 21, at fondens bestyrelse kun med  

 fondsmyndighedens samtykke må foretage eller medvirke til ekstraordinære  

 dispositioner, som kan medføre risiko for, at vedtægten ikke kan overholdes.  

 Herunder vil for eksempel i nogle tilfælde kunne henføres låneoptagelse, hvor  

 fondens bestyrelse stiller fondens disponible kapital eller fremtidige  

 indtægt til sikkerhed for lånet.
En sådan disposition vil efter  

 omstændighederne kunne medføre risiko for, at fonden ikke kan overholde sin  

 uddelingsforpligtigelse, jf. fondslovens § 29.
 Optagelse af lån mod pant i fondens bundne midler samt optagelse af lån,  

 som kan medføre risiko for, at vedtægten ikke kan overholdes, kræver derfor  

 fondsmyndighedens (Civilretsdirektoratets) godkendelse.
 Ved en fonds ansøgning om Civilretsdirektoratets samtykke til lånoptagning  

 vil direktoratet foretage en konkret vurdering, hvor man blandt andet vil  

 lægge vægt på formålet med låneoptagelsen, forholdet mellem fondens  

 kapitalstørrelse og lånets størrelse, fondens mulighed for uforandret at  

 uddele trods den fremtidige afvikling af lånet samt vedtægtens eventuelle  

 bestemmelser om optagelse af lån som led i fondens almindelige virksomhed.
 Civilretsdirektoratet har i en del tilfælde tilladt fonde at optage lån  

 med sikkerhed i fondens faste ejendom, navnlig i forbindelse med nødvendige  

 vedligeholdelsesopgaver eller lignende, hvor låneoptagning måtte anses for  

 naturlig og ønskelig med henblik på at sikre fondens kapitalgrundlag bedst  

 muligt.
