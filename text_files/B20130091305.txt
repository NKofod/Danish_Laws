Bekendtgørelse om anvendelse af Nøglehulsmærket1) I medfør af § 11, stk. 1, § 20, stk. 1, § 23, § 24, stk. 2, § 45, stk. 3, § 56, stk. 3, og § 60, stk. 3, i lov om fødevarer, jf. lovbekendtgørelse nr. 250 af 8. marts 2013, fastsættes:
Kapitel 1 Anvendelsesområde § 1. Denne bekendtgørelse vedrører den frivillige anvendelse af Nøglehulsmærket.
Kapitel 2 Nøglehulsmærket § 2. Nøglehulsmærket er et frivilligt ernæringsmærke, der inden for de i bilag 2 nævnte fødevaregrupper fremhæver det bedre valg af fødevarer ud fra kriterier om indhold af fedt og, hvor relevant, sukkerarter, salt og kostfibre.
 Stk. 2. Nøglehulsmærkets grafiske udformning, der skal anvendes, fremgår af bilag 1. Nøglehulsmærket skal ledsages af mærket ®.
 Stk. 3. Symbolet skal benyttes i enten grønt eller sort tryk.
 Stk. 4. Den grafiske udformning af logoet for Nøglehullet på spisesteder, der skal anvendes, fremgår af bilag 1.
Kapitel 3 Definitioner § 3. I denne bekendtgørelse forstås ved:
 1) Fuldkorn: Hele kernen af korn/cerealier (kim, endosperm og klid); kernen kan være formalet, knækket eller lignende, men bestanddelene skal, for de respektive cerealier, indgå i samme forhold som i den intakte kerne. »Cerealier« forstås som hvede, spelt, rug, havre, byg, majs, ris, hirse, durra og andre Sorghum-arter.
2) Færdigpakkede fødevarer: Fødevarer, som før og uden direkte sammenhæng med salg er indesluttet i en indpakning, der er bestemt til først at brydes af forbrugerne eller storkøkkener som cateringvirksomheder, restauranter, kantiner og institutionskøkkener.
Dette gælder uanset, om indpakningen omslutter varen helt eller delvist, forudsat at indholdet ikke kan ændres, uden at indpakningen åbnes eller ændres.
3) Konceptstyret spisested: Et konceptstyret spisested indgår som et af flere decentrale spisesteder, som er centralt forbundet.
Det er alene den centrale enhed, der varetager ansvaret for produktudvikling, menuplanlægning, menufastsættelse samt dokumentation for den ernæringsmæssige sammensætning af den enkelte madret, således at det konceptstyrede spisested ikke ændrer eller afviger fra menuplaner, opskrifter og mængdeangivelser, der er fastlagt centralt.
 4) Madretter: En madret består af følgende 3 dele: En proteindel (som består af eksempelvis kød, fisk, æg eller bælgfrugter), en stivelsesdel (som består af eksempelvis kartofler, pasta, ris, brød - gerne af fuldkornstypen) og en grønsagsdel (som består af eksempelvis grønsager, bælgfrugter eller frugt).
 5) Serveringssted: Et spisested, hvor madretter eller dele heraf ikke produceres eller tilberedes, men alene anrettes og eventuelt opvarmes før servering.
 6) Spisesteder: Restauranter, caféer, kantiner, boder, take-away, delikatesseafdelinger, cateringvirksomheder, institutionskøkkener, marketenderier samt lignende fødevarevirksomhed, der udøver spisestedsdrift, samt serveringssteder.
 7) Spisestedsdrift: Spisesteders tilberedning, servering eller levering af ikke-færdigpakkede fødevarer.
Kapitel 4 Generelle betingelser for anvendelse af Nøglehulsmærket § 4. Sødestoffer (fødevaretilsætningsstoffer) og godkendte nye fødevarer eller nye fødevareingredienser (novel food) med sødende egenskaber må ikke anvendes i nøglehulsmærkede fødevarer.
 Stk. 2. Olie og/eller andet fedt, som anvendes i nøglehulsmærkede fødevarer, må højst indeholde 2 g industrielt fremstillede transfedtsyrer per 100 g olie og/eller fedt.
 § 5. Nøglehulsmærket må ikke benyttes på fødevarer, der er beregnet til børn op til 3 år.
 § 6. Enhver benyttelse af Nøglehulsmærket i markedsføringen af fødevarer skal ske på en tydelig og ikke vildledende måde.
Kapitel 5 Anvendelse på færdigpakkede fødevarer § 7. Nøglehulsmærket kan benyttes i markedsføringen af færdigpakkede fødevarer, der er omfattet af de i bilag 2 angivne fødevaregrupper, hvis de opfylder samtlige kriterier for alle de næringsstoffer, der relaterer sig til den pågældende fødevaregruppe.
 § 8. Nøglehulsmærket skal benyttes på færdigpakkede fødevarers emballage, når mærket tillige ønskes benyttet i anden form for markedsføring af disse fødevarer.
Kapitel 6 Anvendelse på ikke-færdigpakkede fødevarer § 9. Nøglehulsmærket kan benyttes i markedsføringen af ikke-færdigpakkede fødevarer, der er omfattet af fødevaregruppe 12, 18 og 19 i bilag 2, hvis de opfylder de relevante kriterier i bilaget.
Kapitel 7 Anvendelse på spisesteder § 10. Nøglehulsmærket kan benyttes i markedsføringen af ikke-færdigpakkede fødevarer på spisesteder i overensstemmelse med §§ 11-18, som kun gælder for spisesteder.
§ 11. Et spisested skal dagligt tilbyde mindst én madret, der er omfattet af en af de i bilag 2 angivne fødevaregrupper 14-17, og som opfylder samtlige kriterier for energi og alle de næringsstoffer, der relaterer sig til den pågældende fødevaregruppe.
Spisestedet skal ligeledes tilbyde vand eller nøglehulsmærkede drikkevarer til nøglehulsmærkede madretter.
§ 12. Tilbyder et spisested brød omfattet af fødevaregruppe 20 i bilag 2, skal mindst ét af disse tilbud opfylde samtlige kriterier for denne fødevaregruppe.
Hvis der hertil tilbydes fedtstof omfattet af fødevaregruppe 9 i bilag 2, skal mindst ét af disse tilbud opfylde samtlige kriterier for denne fødevaregruppe.
 Stk. 2. Spisestedet skal herudover tilbyde mindst én madret, der opfylder kriterierne for fødevaregruppe 14-17, eller brød og pålæg i overensstemmelse med § 13, stk. 1.
 § 13. Tilbyder et spisested brød og pålæg omfattet af fødevaregruppe 16 i bilag 2 via selvbetjening eller buffet, skal kravene i bilag 3 være opfyldt.
 Stk. 2. Tilbyder spisestedet herudover en eller flere madretter, der er omfattet af en af de i bilag 2 angivne fødevaregrupper 14-17, skal mindst én af disse madretter tillige opfylde samtlige kriterier for den pågældende fødevaregruppe.
 § 14. Tilbyder et spisested salater omfattet af fødevaregruppe 19 i bilag 2 via selvbetjening eller buffet, skal de i bilag 4 anførte krav være opfyldt.
 Stk. 2. Spisestedet skal herudover tilbyde mindst én madret, der opfylder kriterierne for fødevaregruppe 14-17, eller brød og pålæg i overensstemmelse med § 13, stk. 1.
 § 15. Tilbyder et spisested morgenmad med Nøglehulsmærket, skal de i bilag 5 anførte krav være opfyldt.
 Stk. 2. § 11 finder ikke anvendelse i forbindelse med servering af morgenmad.
 § 16. Spisesteder, der benytter Nøglehulsmærket, skal opfylde de i bilag 6 anførte krav til markedsføring m.v.
 Stk. 2. Konceptstyrede spisesteder, der benytter Nøglehulsmærket, skal endvidere opfylde de i bilag 8 anførte krav til markedsføring.
 § 17. Spisesteder, der benytter Nøglehulsmærket, skal opfylde de i bilag 7 anførte krav til kompetencer og dokumentation heraf, jf. dog stk. 2.
Stk. 2. Stk. 1 gælder ikke for serveringssteder.
På serveringssteder skal minimum 1 person dog have bestået den webbaserede test på Nøglehullet på spisesteders hjemmeside, der er nævnt i bilag 7, pkt. 1, litra b.
 Stk. 3. Konceptstyrede spisesteder, der benytter Nøglehulsmærket, er ikke omfattet af stk. 1, men skal opfylde de i bilag 8 anførte krav til kompetencer.
§ 18. Spisesteder, der ønsker at anvende Nøglehulsmærket, skal forinden ansøge Fødevarestyrelsen om certificering.
Ansøgningen vedlægges dokumentation for, at § 17, stk. 1, er opfyldt, hvorefter Fødevarestyrelsen senest 4 uger efter ansøgningens modtagelse foreløbigt certificerer spisestedet som bruger af Nøglehulsmærket, jf. dog stk. 2-4.
Stk. 2. Stk. 1 gælder ikke for spisesteder og lignende, der ønsker at afholde et interessearrangement.
Den, der er ansvarlig for arrangementet, skal opfylde kravene til kompetencer vedrørende Nøglehulsmærket i pkt. 2 i bilag 7 og kravene til dokumentation for kompetencerne i pkt. 3 i bilag 7 samt være til stede ved størstedelen af arrangementet.
Spisestedet skal indhente tilladelse fra Sekretariatet for Nøglehullet på spisesteder til arrangementet, før det afholdes.
 Stk. 3. Stk. 1 gælder ikke for serveringssteder.
Stk. 4. Konceptstyrede spisesteder, der ønsker at anvende Nøglehulsmærket, kan dog samlet ansøge Fødevarestyrelsen om certificering via den centrale enhed.
Ansøgningen vedlægges dokumentation for, at § 17, stk. 3, er opfyldt, hvorefter Fødevarestyrelsen senest 4 uger efter ansøgningens modtagelse foreløbigt certificerer spisestedet som bruger af Nøglehulsmærket.
 Stk. 5. Senest 3 måneder efter den i stk. 1 nævnte foreløbige certificering vil Fødevarestyrelsen meddele endelig certificering til spisestedet, hvis det konstateres ved kontrolbesøg, at samtlige betingelser for anvendelse af Nøglehullet på spisesteder er opfyldt.
Stk. 6. Fødevarestyrelsen kan til enhver tid tilbagekalde en certificering efter stk. 1 eller stk. 5, eller stille vilkår for fortsat certificering, herunder pålægge virksomheden et opfølgende besøg, hvis bestemmelserne i denne bekendtgørelse ikke vurderes overholdt.
Et opfølgende besøg faktureres særskilt.
Beløbets størrelse fremgår af bilag 9.
§ 19. Certificerede spisesteder modtager årligt et kontrolbesøg til konstatering af, hvorvidt spisestedet opfylder samtlige betingelser for anvendelse af Nøglehulsmærket.
Certificerede spisesteder betaler årligt et beløb til Fødevarestyrelsen til dækning af samtlige omkostninger forbundet med drift og kontrol af Nøglehulsmærkets anvendelse på spisesteder.
Betalingen finder sted første gang 14 dage efter certificering efter § 18, stk. 5, og herefter en gang om året.
Beløbets størrelse fremgår af bilag 9.
 Stk. 2. Anvendelsen af Nøglehullet på spisesteder og den i stk. 1 nævnte kontrol er ikke omfattet af bekendtgørelse om fødevarekontrol og offentliggørelse af kontrolresultater.
Kapitel 8 Anvendelse på opskrifter § 20. Nøglehulsmærket kan anvendes i markedsføringen af opskrifter, såfremt opskriften opfylder kriterierne i fødevaregruppe 13A-13C, 14-17, 20-21 eller 25 i bilag 2.
 Stk. 2. Ejeren af en nøglehulsmærket opskrift skal kunne dokumentere, at kriterierne nævnt i stk. 1 er overholdt.
 Stk. 3. Anvendelsen af Nøglehulsmærket på en opskrift skal opfylde de i bilag 10 anførte krav.
Stk. 4. Ejeren af en nøglehulsmærket opskrift kan vælge at lade Fødevarestyrelsen næringsberegne og/eller verificere opskriften mod betaling.
Dette beløb fremgår af bilag 10. Det er ligeledes muligt mod betaling at få adgang til Nøglehulsmærkets næringsberegner, jf. bilag 10.
Kapitel 9 Straffe- og ikrafttrædelsesbestemmelser § 21. Med bøde straffes den, der overtræder § 2, stk. 2, 3 eller 4, §§ 4-9, §§ 11-17, § 18, stk. 1 eller 2, eller § 20, stk. 2 eller 3, i denne bekendtgørelse.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 22. Bekendtgørelsen træder i kraft den 6. juli 2013.
 Stk. 2. Samtidig ophæves bekendtgørelse nr. 38 af 22. januar 2013 om anvendelse af Nøglehulsmærket.
Fødevarestyrelsen, den 4. juli 2013 P.D.V.Hanne Larsen / Anette Flensborg Bilag 1 Nøglehulsmærkets grafiske udformning Nøglehulsmærkets grafiske udformning:
 Nøglehullet på spisesteders logo:
Bilag 2 Fødevarer, der kan markedsføres med Nøglehulsmærket Kriterier for de individuelle fødevaregrupper Bilag 3 Nøglehullet på spisesteder - Brød og pålæg via selvbetjening eller buffet 1) Tilbyder et spisested brød og pålæg omfattet af fødevaregruppe 16 i bilag 2, via selvbetjening eller buffet, skal nedennævnte krav alle være opfyldt, jf. § 13, stk. 1:
 a) Mindst 1 tilbud, der lever op til kriterierne i fødevaregruppe 20 (brød m.v.) og 1 tilbud, der lever op til kriterierne i fødevaregruppe 9 (madlavningsfedt m.v.), såfremt sidstnævnte fødevaregruppe serveres.
 b) Mindst 1 tilbud, der lever op til kriterierne i fødevaregruppe 13A (kødpålæg m.v.) eller fødevaregruppe 13C (vegetabilsk pålæg).
 c) Mindst 1 tilbud, der lever op til kriterierne i fødevaregruppe 13B (fiskepålæg m.v.).
 d) Pålægstilbuddene, jf. litra b og c, skal altid serveres sammen med en, i forhold til volumen, ligelig mængde af pålægstilbehør, jf. nr. 2.
2) Pålægstilbehør skal bestå af produkter fra fødevaregruppe 18 (frugt og bær) og/eller fødevaregruppe 19 (grønsager m.v.). Pålæg og pålægstilbehør må sammenblandes, hvis det tydeligt fremgår af anretningen, at mængderne af pålæg og pålægstilbehør opfylder kravet i pkt. 1, litra d.
Pålægstilbehøret må sammenblandes med produkter tilhørende fødevaregruppe 1, 3, 4, 5, 6 og 10 (magre mælkeprodukter m.v. og olie m.v.). Fødevaregruppe 10 (olie m.v.) må dog alene anvendes under forudsætning af, at det samlede fedtindhold i pålægstilbehøret maksimalt udgør 2,5 g fedt pr. 100 g.
Pålægstilbehøret må tilsættes krydderier, krydderurter og eddike.
Bilag 4 Nøglehullet på spisesteder - Salat via selvbetjening eller buffet 1) Tilbyder et spisested salater omfattet af fødevaregruppe 19 (grønsager m.v.) i bilag 2 via selvbetjening eller buffet, skal nedennævnte krav være opfyldt, jf. § 14, stk. 1:
 a) Tilbyder spisestedet salater, skal mindst halvdelen af salaterne være nøglehulsmærkede, jf. nr. 2. Der stilles dog maksimalt krav om 3 nøglehulsmærkede salater.
2) En nøglehulsmærket salat skal bestå af produkter tilhørende fødevaregruppe 19 og skal, i forhold til salatens samlede vægt, mindst indeholde 50 % grove grønsager, der har et kostfiberindhold på ca. 2 g kostfibre eller derover pr. 100 g.
Salaten må sammenblandes med produkter tilhørende fødevaregruppe 1, 3, 4, 5, 6 og 10 (magre mælkeprodukter, olie m.v.) og fødevaregruppe 18 (frugt m.v.). Fødevaregruppe 10 (olie m.v.) må dog alene anvendes under forudsætning af, at det samlede fedtindhold i salaten maksimalt udgør 2,5 g fedt pr. 100 g.
Salaten må tilsættes krydderier, krydderurter og eddike.
Bilag 5 Nøglehullet på spisesteder - Morgenmad 1) Tilbyder et spisested nøglehulsmærket morgenmad, skal nedennævnte krav være opfyldt, jf. § 15, stk. 1:
 a) Spisestedet skal tilbyde mindst 2 tilbud indenfor fødevaregruppe 18 (frugt og bær) og/eller 19 (grønsager m.v.) (minimum 50 g i alt pr. portion).
 b) Spisestedet skal tilbyde nøglehulsmærkede drikkevarer eller vand.
 c) Spisestedet skal tilbyde mindst 1 af følgende tilbud:
 i) Tilbyder et spisested en eller flere madretter tilhørende fødevaregruppe 14-17 (madretter m.v., madtærter m.v., smørrebrød m.v. og supper), skal mindst 1 madret opfylde kriterierne for den pågældende fødevaregruppe.
ii) Tilbyder et spisested et eller flere tilbud tilhørende fødevaregruppe 23 (morgenmadscerealier m.v.) og fødevaregruppe 25 (grød m.v.), skal mindst 1 af disse tilbud opfylde kriterierne for den pågældende fødevaregruppe.
Til fødevaregruppe 23 skal endvidere tilbydes mindst 1 tilbud tilhørende fødevaregruppe 1 (mælk og syrnede mælkeprodukter uden tilsat smag) og/eller fødevaregruppe 2 (syrnede mælkeprodukter med tilsat smag), der opfylder kriterierne for den pågældende fødevaregruppe.
 iii) Tilbyder et spisested et eller flere tilbud indenfor fødevaregruppe 20 (brød m.v.), skal mindst 1 brød opfylde kriterierne for fødevaregruppe 20. Hvis der til brødet tilbydes fedtstof, skal der tilbydes mindst 1 tilbud, der opfylder kriterierne i fødevaregruppe 9 (madlavningsfedt m.v.). Endvidere skal der til brødet tilbydes mindst 1 tilbud tilhørende fødevaregruppe 13A (kødpålæg m.v.) eller fødevaregruppe 13B (fiskepålæg m.v.) samt 1 tilbud tilhørende fødevaregruppe 13C (vegetabilsk pålæg m.v.), fødevaregruppe 6 (frisk ost) eller fødevaregruppe 8 (øvrig ost).
 2) Servering af morgenmad ved selvbetjening eller buffet er undtaget fra kravet om formidling af principperne i Y-tallerkenmodellen, jf. bilag 6, nr. 1, litra e.
Bilag 6 Nøglehullet på spisesteder - Markedsføring med Nøglehulsmærket 1) Spisesteder, der benytter Nøglehulsmærket, skal opfylde nedennævnte krav til markedsføring m.v., jf. § 16, stk. 1:
a) Et mærkat, der viser, at spisestedet kan benytte Nøglehulsmærket på hele eller dele af madretter, skal sidde i indgangspartiet.
Hvis dette ikke er muligt, skal det sidde på en anden synlig plads.
b) Spisestedets officielle certifikat eller foreløbige certifikat skal placeres et synligt sted, så gæsten let kan se det.
Hvis spisestedets udformning eller størrelse forhindrer dette, skal certifikatet i stedet være synligt og tilgængeligt på spisestedets hjemmeside.
 c) Der skal placeres et synligt Nøglehulsmærke ved de hele eller dele af madretter, der nøglehulsmærkes.
 d) Nøglehulsmærket skal ligeledes være synligt på menukort, menutavler, monitors og i tilbudsflyere m.v. for de hele eller dele af madretter, der nøglehulsmærkes.
e) Ved selvbetjening skal spisestedet yde vejledning, således at kunden bliver i stand til at sammensætte en madret, som opfylder de ernæringsmæssige kriterier i bilag 2. Spisestedet skal klart og tydeligt formidle principperne i Y-tallerkenen tæt ved de hele eller dele af nøglehulsmærkede madretter, som spisestedet tilbyder.
I denne bekendtgørelse er Y-tallerkenen defineret som en tallerken inddelt i tre dele bestående af 1/5 protein, 2/5 stivelse og 2/5 grønt og frugt.
Y-tallerkenmodellen viser proportionerne mellem de tre dele.
f) Generel markedsføring med Nøglehullet på spisesteder må alene tilkendegive, at der på spisestedet er mulighed for at træffe et sundere valg.
Markedsføring må ikke give indtryk af, at spisestedet i sin helhed er sundt eller sundere end andre spisesteder.
g) Logoet for Nøglehullet på spisesteder må udelukkende anvendes i markedsføring af mærkningsordningen som helhed eller af certificerede spisesteder.
Logoet må ikke anvendes i markedsføring af hele eller dele af madretter.
Bilag 7 Nøglehullet på spisesteder - Kompetencer vedrørende Nøglehulsmærket Spisesteder, der benytter Nøglehulsmærket, skal opfylde nedennævnte krav til kompetencer samt dokumentation heraf, jf. § 17, stk. 1:
 1) Generelt:
 a) Minimum 1 person fra spisestedet skal kunne dokumentere at opfylde kompetencerne nedenfor i punkt 2.a-2.d., og minimum 75 % af spisestedets personale skal kunne dokumentere kompetencerne i punkt 2.a. og punkt 2.d.
b) Kompetencerne skal for de 75 % af spisestedets personale kunne dokumenteres ved at have bestået den webbaserede test på Nøglehullet på spisesteders hjemmeside www.noeglehulletpaaspisesteder.dk.
Kompetencerne kan erhverves via det webbaserede uddannelsesforløb, der ligeledes er tilgængelig på www.noeglehulletpaaspisesteder.dk eller via anden uddannelse eller træning.
 c) Certificerede spisesteder skal ved det årlige kontrolbesøg, jf. § 19, stk. 1, kunne dokumentere, at eventuelle revideringer eller nye versioner af kriterierne i denne bekendtgørelse vedrørende kompetencer og dokumentation heraf er opfyldt.
 2) Kompetencekrav:
 a) Personerne kan forstå og anvende principperne bag Nøglehulsmærket, jf. gældende lovgivning på området.
 b) Personerne kan forstå og anvende de ernæringsmæssige kriterier i relation til at planlægge, tilberede og sammensætte hele eller dele af madretter, der lever op til kriterierne for Nøglehulsmærket.
 c) Personerne kan vurdere og justere sammensætningen af hele eller dele af madretter, således at de opfylder de ernæringsmæssige kriterier, samt udarbejde dokumentation for den ernæringsmæssige sammensætning i de tilbud, der mærkes med Nøglehullet.
 d) Personerne kan formidle sundere nøglehulsmærkede madretter overfor brugeren.
 3) Krav til og dokumentation af kompetencerne nævnt i 2.a. - 2.d. ovenfor:
a) Kompetencerne skal være erhvervet ved deltagelse i en uddannelse.
Uddannelsen skal være opbygget som tilstedeværelsesundervisning.
Uddannelsesstedet skal efter endt uddannelse udstede et uddannelsesbevis indeholdende informationer om uddannelsen, uddannelsens varighed, uddannelsessted og navnet på deltageren.
 b) Kompetencerne under punkt 2.a.-2.d. kan dokumenteres med et AMU-bevis eller et uddannelsesbevis fra anden udbyder med beskrivelse af mål, der dækker kompetencerne 2.a.  2.d.
c) Kompetencerne kan være erhvervet ved deltagelse i en ernæringsfaglig uddannelse der, på det tidspunkt hvor uddannelsen er påbegyndt, har indarbejdet de nævnte kompetencer i pensum.
En opdateret liste over uddannelser, der omfatter de nævnte kompetencer, er tilgængelig på www.noeglehulletpaaspisesteder.dk.
Bilag 8 Nøglehullet på spisesteder - Konceptstyrede spisesteder Konceptstyrede spisesteder, der benytter Nøglehulsmærket, skal opfylde nedennævnte krav til markedsføring jf. § 16, stk. 2, samt nedennævnte krav til kompetencer og dokumentation heraf, jf. § 17, stk. 3:
 1) Markedsføring:
 a) Der skal altid være synlig og tilgængelig information om Nøglehullet på spisesteder på et konceptstyret spisested i sammenhæng med bestilling og servering af de nøglehulsmærkede madretter samt dele heraf.
 2) Krav til den centrale enhed i virksomheden:
 a) De personer, der i virksomheden har ansvaret for fastsættelse, beregning og dokumentation af de nøglehulsmærkede madretter, skal dokumentere at opfylde kompetencerne i punkt 2.a.-2.d. i bilag 7.
i) Kompetencerne skal være erhvervet ved deltagelse i en uddannelse.
Uddannelsen skal være opbygget som tilstedeværelsesundervisning.
Uddannelsesstedet skal efter endt uddannelse udstede et uddannelsesbevis indeholdende informationer om uddannelsen, uddannelsens varighed, uddannelsessted og navnet på deltageren.
Kompetencerne kan være erhvervet ved deltagelse i en ernæringsfaglig uddannelse, der på det tidspunkt, hvor uddannelsen er påbegyndt, har indarbejdet de nævnte kompetencer i pensum.
En opdateret liste over uddannelser, der omfatter de nævnte kompetencer er tilgængelig på www.noeglehulletpaaspisesteder.dk.
 ii) Kompetencerne kan dokumenteres med et AMU-bevis eller et uddannelsesbevis fra anden udbyder med beskrivelse af mål, der dækker kompetencerne 2.a.-2.d. i bilag 7.
 b) Virksomheden skal kunne fremvise et overordnet uddannelsesprogram, som er egnet til at dokumentere, at det konceptstyrede spisesteds medarbejdere besidder de krævede kompetencer i pkt. 3 i bilag 8.
 c) Virksomheden skal kunne dokumentere den ernæringsmæssige sammensætning af de madretter og dele heraf, der mærkes med Nøglehullet.
 3) Krav til det konceptstyrede spisested:
 a) Minimum én person på hvert konceptstyret spisested med ledelsesansvar skal:
 i) Kunne redegøre for principperne bag Nøglehulsmærket.
 ii) Kunne redegøre for og formidle, hvordan det konceptstyrede spisested har skabt eller tilrettet deres sortiment.
 iii) Kunne redegøre for og formidle, hvordan de nøglehulsmærkede tilbud er sammensat, og på hvilken måde de adskiller sig fra det øvrige sortiment.
 iv) Kompetencerne kan dokumenteres via dokumentation for gennemført intern uddannelse, som er godkendt af Sekretariatet for Nøglehullet på spisesteder.
 b) Alle øvrige medarbejdere skal:
 i) Kunne dokumentere at opfylde kompetencerne i punkt 2.a. og punkt 2.d. i bilag 7.
 ii) Kompetencerne kan erhverves via det webbaserede uddannelsesforløb på Nøglehullet på spisesteders hjemmeside, eller via gennemførelse af relevant intern uddannelse i virksomheden, som er godkendt af Sekretariatet for Nøglehullet på spisesteder.
 iii) Kompetencerne kan dokumenteres via bevis for gennemført webtest fra Nøglehullet på spisesteders hjemmeside, eller dokumentation for gennemført intern uddannelse, som er godkendt af Sekretariatet for Nøglehullet på spisesteder.
 c) Opfyldelsen af ovennævnte kompetencekrav efterprøves i forbindelse med kontrolbesøget i form af spørgsmål til et udsnit af medarbejderne.
 d) De ernæringsmæssige kriterier på madretter og dele heraf med Nøglehullet, der tilbydes på det pågældende spisested skal kunne fremvises.
Bilag 9 Nøglehullet på spisesteder - Certificerede spisesteders betaling til Fødevarestyrelsen 1) I henhold til § 19, stk. 1, skal certificerede spisesteder betale et årligt beløb til Fødevarestyrelsen til dækning af samtlige omkostninger forbundet med drift og kontrol af Nøglehulsmærkets anvendelse på spisesteder.
 2) Betalingen udgør følgende beløb:
Bilag 10 Krav til nøglehulsmærkede opskrifter 1) En nøglehulsmærket opskrift skal indeholde følgende:
 a) Ingrediensliste: Ingredienserne præsenteres i den rækkefølge, de tilsættes retten, og de angives med det præcise ingrediensnavn, måleenhed og mængde.
b) Nøglehulsmærket: Nøglehulsmærket skal påføres opskriften.
Den grafiske udformning heraf fremgår af bilag 1.
 c) Nøglehulsmærket opskrift: Teksten Nøglehulsmærket opskrift skal gengives på opskriften.
 d) Afsender: Det skal klart fremgå af opskriften, hvem der er afsender af denne.
 e) Anvisende dato: En nøglehulsmærket opskrift skal dateres.
f) Madbillede: En opskrift skal ledsages af et madbillede.
Madbilledet skal vise den fødevare, som opfylder de ernæringsmæssige krav til Nøglehulsmærket (jf. fødevaregrupperne 13A-13C, 14-17, 20-21 eller 25 i bilag 2).
 g) En opskrift på en madret (jf. fødevaregrupperne 14-17) skal ledsages af et madbillede, der desuden opfylder nedenstående:
 i) Billedet skal vise et helt måltid, dvs. madretten og eventuelle drikkevarer.
 ii) Billedet skal afspejle en portion af madretten.
 iii) Alle dele af måltidet skal fremstå på billedet, herunder eventuelle drikkevarer.
 iv) Opskrifter, der ikke er bestemt til den endelige forbruger, er undtaget fra kravet om et madbillede.
2) Metodebeskrivelse med tips: Opskriften formuleres i korte og præcise sætninger, beskrevet i et aktivt og læsevenligt sprog.
Opskriften angives med information af relevante oplysninger, der fremmer et godt resultat ved retten, som ikke rykker ved næringsberegningen.
3) Dokumentation: Afsenderen bærer ansvaret for, at opskriften opfylder de ernæringsmæssige krav til et nøglehulsmærket måltid.
Et helt måltid består af en madret (jf. fødevaregruppe 14-17 i bilag 2), eventuelt med drikkevarer.
Drikkevarer regnes ikke med i madrettens samlede indhold.
 4) I henhold til § 20, stk. 4, kan ejeren af en nøglehulsmærket opskrift vælge at lade Fødevarestyrelsen næringsberegne og/eller godkende opskriften mod betaling.
 5) Fødevarestyrelsens vederlag for næringsberegning og/eller godkendelse af nøglehulsmærkede opskrifter.
 Betalingen herfor udgør følgende beløb:
 6) Der er mulighed for at købe adgang til Nøglehulsmærkets næringsberegner.
 1) Bekendtgørelsen indeholder nationale bestemmelser, der ved bekendtgørelse nr. 87 af 30. januar 2012 om anvendelse af Nøglehulsmærket som udkast har været notificeret efter Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF, og Europa-Parlamentets og Rådets forordning (EF) Nr. 1924/2006 af 20. december 2006 om ernærings- og sundhedsanprisninger af fødevarer.
