Bilka Lavprisvarehuse A/S klagede over, at Brødrene Gram A/S havde  

 nægtet levering af køleskabe og frysere til Bilka.
Som begrundelse for  

 leveringsnægtelsen angav brødrene Gram, at de selv ønskede at bestemme  

 samhandelspartnere, og at man i forvejen havde et fuldt udbygget net af  

 forhandlere.
Endvidere anførtes, at Bilka-varehusenes indretning og salgsform  

 ikke var lagt an på tilstrækkelig individuel vejledning og betjening af  

 kunderne, samt at Bilka ikke havde den fornødne erhvervsmæssige interesse i  

 direkte levering, idet det fremhævedes, at Bilka i foråret 1989 havde nedlagt  

 hvidevareafdelingerne som følge af manglende omsætning.
Monopoltilsynet meddelte Brødrene Gram pålæg om at optage leverancer  

 af deres produkter til Bilka.
Tilsynet fandt, at Bilka havde den fornødne  

 væsentlige erhvervsmæssige interesse i at få leveret, idet det var af  

 betydning for Bilka at kunne markedsføre velkendte og velrenommerede  

 mærkevarer, ligesom kunderne måtte forvente at kunne købe disse produkter hos  

 Bilka, når de kunne købes hos konkurrenten Obs!. Det var tilsynets  

 opfattelse, at Bilka og Obs! hverken med hensyn til indretning eller  

 forretningskoncept adskilte sig så væsentligt fra hinanden, at dette kunne  

 betinge forskellen i samhandelen med selskabet.
Endelig fandt tilsynet det  

 ikke af betydning, at Bilka midlertidigt havde stoppet salget af hårde  

 hvidevarer, når årsagen hertil netop var leveringsnægtelser fra bl.a.
 Brødrene Gram.
 Brødrene Gram indbragte tilsynets pålæg for Monopol-ankenævnet.
 Ankenævnet fandt heller ikke, at leveringsnægtelsen var sagligt  

 begrundet, og stadfæstede pålægget under forudsætning af, at Bilka's  

 afdelinger for hårde hvidevarer, når de på ny etableredes, ikke havde en  

 ringere standard med hensyn til indretning, betjening og service mv. end den,  

 der var konstateret ved Monopoltilsynets undersøgelse.
År 1989, den 29. september, blev i sagen j.nr. 89-7.837, Brødrene Gram A/S  

 ctr.
Monopoltilsynet, afsagt sålydende K E N D E L S E:
 1. I skrivelse af 26. januar 1989 har Brødrene Gram A/S (Gram) klaget over  

 en af Monopoltilsynet ved skrivelse af 12. januar 1989 truffen afgørelse,  

 hvorefter tilsynet i medfør af monopollovens § 12, stk. 3, har meddelt Gram  

 pålæg om at optage leverancer af køleskabe og frysere til Bilka  

 Lavprisvarehus A/S (Bilka).
 Klagerne har principalt påstået leveringspålægget ophævet, subsidiært at  

 det meddelte pålæg ændres til alene at omfatte frost- og køleskabe og mere  

 subsidiært, at det meddelte pålæg ophæves og sagen hjemvises til fornyet  

 behandling i Monopoltilsynet.
 Monopoltilsynet har påstået afgørelsen stadfæstet.
 2. Afgørelsen er indeholdt i sålydende skrivelse af 12. januar 1989 fra  

 tilsynet til klagerne:
 »Monopolrådet behandlede i mødet den 28. september 1988 sagen  

 vedrørende leverancer af køleskabe og frysere fra Brødrene Gram A/S til Bilka  

 Lavprisvarehus A/S.
Monopoltilsynet fandt, at der i medfør af monopollovens § 11, stk. 1,  

 skulle optages forhandlinger med Brødrene Gram A/S med henblik på direkte  

 leverancer af køleskabe og frysere til Bilka Lavprisvarehus A/S.
Såfremt  

 forhandling ikke førte til noget resultat, ville tilsynet kunne anvende  

 bestemmelsen i monopollovens § 12, stk. 3. om leveringspålæg.
 Direktoratet har herefter forhandlet med Brødrene Gram A/S den 13. oktober  

 og 19. december 1988.
Ved de indkaldte § 11-forhandlinger i tilsynet tilkendegav Brødrene Gram  

 A/S, at man ikke ønskede at levere til Bilka Lavprisvarehus A/S.
Dette er  

 fastholdt i telefax af 10. januar 1989. Der er i den forbindelse bla. henvist  

 til, at Bilka Lavprisvarehus A/S allerede er i stand til at skaffe sig  

 Brødrene Grams produkter.
 Heroverfor henviste direktoratet til, at der var tale om et enkeltstående  

 parti og ikke regelmæssige leverancer, samt at der ikke var erhvervsmæssig  

 ligestilling mellem Bilka-varehusene og tilsvarende afsætningskanaler  

 (OBS!-varehusene).
 Monopoltilsynet skal herefter i medfør af monopollovens § 12, stk. 3,  

 meddele Brødrene Gram A/S følgende pålæg:
I medfør af monopollovens § 12, stk. 3, pålægges det Brødrene Gram A/S  

 senest 1. februar 1989 at optage direkte leverancer af køleskabe og frysere  

 til Bilka Lavprisvarehus A/S på virksomhedens sædvanligt gældende vilkår for  

 tilsvarende salg.
Der henvises i den forbindelse til de af Brødrene Gram A/S  

 til Monopoltilsynet anmeldte samhandelsbetingelser.
 Tilsynet lægger herved til grund, at der ikke er erhvervsmæssig  

 ligestilling mellem Bilka Lavprisvarehus A/S og tilsvarende  

 afsætningskanaler, og at det ikke ved forhandling i henhold til monopollovens  

 § 11, stk. 1, har været muligt at opnå leverancer til Bilka Lavprisvarehus  

 A/S.
Pålægget vil blive indført i Brødrene Grams offentligt tilgængelige  

 sagsmappe i monopolregistret (reg.nr. 3154) samt tilstillet Statstidende til  

 bekendtgørelse. . . . » 3. Sagens baggrund.
Bilka, der omfatter 5 lavprisvarehuse beliggende i henholdsvis Ålborg,  

 Odense, Århus, Ishøj og Hundige samt varehuset A-Z i Esbjerg, etablerede sig  

 gennem en årerække som et lavprisvarehus med lav service og lave priser.  

 Ifølge Bilka har varehusene imidlertid nu ændret såvel indretningskoncept som  

 varesortiment.
I samtlige afdelinger var der indtil april 1989 indrettet  

 afdelinger for hårde hvidevarer.
Af hensyn til konkurrencen med andre varehuse, herunder ikke mindst FDB's  

 OBS-varehuse, og af hensyn til imødekommelse af kundernes forventning om en  

 velassorteret afdeling for hårde hvidevarer, fandt Bilka det af afgørende  

 betydning at kunne markedsføre Grams køleskabe og frysere som er de ledende  

 produkter på markedet.
Bilka var endvidere af den opfattelse, at selskabets  

 hvidevareafdelinger med hensyn til indretning, betjening, produktsortiment og  

 service var fuldt på højde med, hvad der findes i andre detailforretninger,  

 herunder OBS-varehusene.
 På den baggrund klagede Bilka til Monopoltilsynet over, at Gram havde  

 nægtet at levere selskabets sortiment af køle- og fryseskabe.
 Sagen blev forelagt Monopolrådet på dets møde den 28. september 1988.  

 Rådet fandt, at der var grundlag for i medfør af monopollovens § 11, stk. 1,  

 at optage forhandlinger med henblik på levering af køleskabe og frysere til  

 Bilka og til om fornødent at meddele pålæg herom i medfør af lovens § 12,  

 stk. 3.
 Rådet lagde ved afgørelsen vægt på, at der ikke var erhvervsmæssig  

 ligestilling mellem Bilka og tilsvarende afsætningskanaler, særligt  

 OBS-varehusene.
Da forhandlingerne i henhold til monopolloven ikke førte til noget  

 resultat meddelte tilsynet den 12. januar 1989 i medfør af lovens § 12, stk. 3, Gram pålæg om at optage leverancer af køleskabe og  

 frysere.
Bilka meddelte den 11. april 1989, at selskabet midlertidigt havde  

 indstillet salget af hårde hvidevarer, idet afdelingerne ikke var  

 konkurrencedygtige og økonomisk rentable uden bl.a.
Grams produkter.
Såfremt  

 leveringspålægget stadfæstes vil salget blive genoptaget med samme  

 indretning, betjening m.v. som før.
 4. Klagernes anbringender.
a.
Til støtte for deres principale påstand har klagerne anført, at der ved  

 bedømmelsen af Grams indflydelse på markedet skal tages hensyn til, at Gram  

 udelukkende producerer køleskabe, frostskabe, køle/frostskabe og  

 kummefrysere, men ikke f.eks. komfurer og vaskemaskiner.
Gram har derfor en  

 betydelig mindre andel af markedet end de producenter, der producerer det  

 fulde program inden for hårde hvidevareområdet.
Gram har alene ca. 12% af  

 salget af hårde hvidevarer i Danmark.
På denne baggrund kan Gram ikke anses  

 for omfattet af monopollovens § 2, stk. 1, og pålægget må allerede af denne  

 grund ophæves.
Endvidere har klagerne fremhævet, at Gram ikke tilnærmelsesvis har en  

 finansiel styrke, der kan måle sig med store konkurrenter som f.eks.  

 Elektrolux.
Den finansielle styrke spiller en betydelig rolle ved bedømmelsen  

 af et selskabs muligheder for at påvirke markedet.
Klagerne har videre anført, at de udelukkende sælger til  

 købersammenslutning og grossister, som er frit stillet med hensyn til, hvem  

 de videresælger til.
Gram ønsker ikke at sælge til detaillister og Bilka må  

 derfor være henvist til at købe gennem en grossist.
Bilka's forretning A-Z i  

 Esbjerg, der forhandler Grams produkter, køber sine varer gennem en grossist.  

 Salget til OBS- varehusene sker ligeledes gennem grossist, nemlig FDB.
Klagerne har videre gjort gældende, at Bilka i maj 1988 har annonceret med  

 salg af Gram køleskabe, hvilket viser, at Bilka allerede er i stand til  

 skaffe Grams produkter.
Også af denne grund er der ikke er baggrund for at  

 meddele Gram et leveringspålæg.
Endvidere finder Gram, at Bilka i hvert fald ikke længere har den fornødne  

 erhvervsmæssige interesse i levering, idet selskabet har besluttet at ophøre  

 med salget af hårde hvidevarer i foråret 1989. Når Monopoltilsynet ved sin  

 behandling af sagen har fundet, at Bilka havde den fornødne erhvervsmæssige  

 interesse, skete dette på baggrund af Bilka's omsætning i  

 hvidevareafdelingerne.
Da afdelingerne nu er nedlagt, eksisterer denne  

 omsætning ikke længere, hvorfor forudsætningen for tilsynets afgørelse er  

 væk.
Selvom det antages, at Bilka vil etablere en afdeling for hårde  

 hvidevarer, såfremt Gram får pålæg om at levere køleskabe og frysere, er den  

 erhvervsmæssige interesse fortsat så beskeden, at det ikke er grundlag for at  

 pålægge Gram at levere.
Bilka har oplyst, at omsætningen af Gram produkterne  

 skønnes at ville blive på ca. 2,5 mill. kr. pr. år, men disse forventninger  

 finder klagerne urealistiske.
Klagerne har i den forbindelse henvist til, at  

 Bilka's varehus A-Z i Esbjerg har afsat ca. 10 enheder af Grams produkter på  

 årsbasis, hvilket er særdeles beskedent også set i forhold til afdelingens  

 samlede årsomsætning.
Sættes afsætningen af Gram-produkter i forhold til  

 Bilka's totale salg, er det endnu tydeligere, at den erhvervsmæssige  

 interesse er helt ubetydelig.
Klagerne har videre fremhævet, at Bilka i sin salgsform i vid udstrækning  

 bruger mærkevareprodukterne til at tiltrække kunderne til de billigere og  

 mere ukendte mærker.
Denne salgsform kan være ødelæggende for Grams  

 produkter.
Endvidere er Bilka's salgsstrategi med udstrakt selvbetjening i direkte  

 modstrid med den markedsføringsstrategi, som Gram har, hvor man lægger vægt  

 på det individuelle kundebetjente salg.
Det er af afgørende betydning for  

 Grams position på eksportmarkedet, at selskabet kan opretholde produkterne på  

 hjemmemarkedet som kvalitetsprodukter med en god og stabil omsætning.
Dette  

 vil ikke være muligt, såfremt produkterne sælges gennem Bilka.
Klagerne har endvidere anført, at Bilka's medarbejdere ikke er faguddannet  

 til salget af køle/fryseskabe.
Medarbejderne har således ikke de nødvendige  

 forudsætninger til at bistå ved køb af Grams produkter, hvilket hænger sammen  

 med Bilka's salgsmåde med udstrakt selvbetjening.
Det er nødvendigt for at opretholde og øge salget, at der sker en  

 vejledning af den enkelte kunde, idet en kundes uhensigtsmæssige indkøb vil  

 have betydelig negativ indflydelse på det fremtidige salg.
Det er afgørende,  

 at faguddannet personale er i stand til at redegøre for de enkelte produkters  

 egenskaber samt de forskellige kombinationsmuligheder, der eksisterer mellem  

 de forskellige produkter.
 Til forskel fra Bilka er der i OBS-varehusene indrettet en hårde  

 hvidevare-afdeling i form af en butik i butikken, hvor man lægger vægt på et  

 kundebetjent salg.
 Klagerne finder herefter ikke, at der foreligger sådanne særlige grunde,  

 at der er grundlag for at bryde med monopollovens udgangspunkt, hvorefter en  

 producent frit kan vælge, gennem hvem han ønsker at markedsføre og sælge sine  

 produkter.
b.
Klagerne har til støtte for den subsidiære påstand anført, at Grams  

 produkter falder i to adskilte kategorier, nemlig køleskabe, frostskabe og  

 køle/frostskabe på den ene side og kummefrysere på den anden side.
Bilka  

 anmodede i sin oprindelige skrivelse til Monopoltilsynet om at udstede pålæg  

 over for Gram om, at selskabet skulle levere: »sine frost- og køleskabe  

 til Bilka«.
Sagen har således fra starten alene vedrørt frost- og køleskabe men ikke  

 kummefrysere.
I referatet fra forhandlingsmødet i henhold til monopollovens §  

 11, stk. 1, er som mødets emne angivet: »Levering af køle- og fryseskabe  

 til Bilka«.
Klagerne har endvidere påpeget, at de alene er anmeldt til  

 Monopoltilsynets register i henhold til monopollovens § 6, stk. 2, som  

 producent af køle- og fryseskabe til husholdningsbrug, og således ikke som  

 producent af kummefrysere.
 Klagerne finder ikke, at Monopoltilsynet ensidigt kan ændre pålægget til  

 også at omfatte kummefrysere.
c.
Klagerne har til støtte for den mere subsidiære påstand anført, at der  

 ikke i sagen findes oplysninger vedrørende omsætningstal, markedsandele og  

 lignende for kummefrysere, og disse har på intet tidspunkt været inddraget i  

 drøftelserne, hvorfor sagen må hjemvises til fornyet behandling hos  

 Monopoltilsynet, såfremt kummefrysere inddrages.
 5. Monopoltilsynets anbringender.
a.
Monopoltilsynet har vedrørende klagernes principale påstand anført, at  

 Gram siden 1987 har været anmeldt og registreret i henhold til monopollovens  

 § 6, stk. 2, for produktion af køle- og fryseskabe til husholdningsbrug.
Det  

 er tilsynets opfattelse, at selskabet har en sådan placering på markedet, at  

 det kan anses for at udøve eller ville kunne udøve den i monopollovens § 2,  

 stk. 1, omtalte væsentlige indflydelse på konkurrenceforholdene inden for  

 branchen.
Tilsynet finder, at Bilka har den fornødne væsentlige erhvervsmæssige  

 interesse i at få leveret fra Gram, idet det er af betydning for Bilka at  

 kunne markedsføre velkendte og velrenommerede mærkevarer som Gram inden for  

 hvidevareområdet.
Kunderne må ligeledes kunne forvente at købe disse varer  

 hos Bilka, når de kan købes hos konkurrenten OBS.
Til klagernes oplysninger  

 om, at Bilka allerede er i stand til at skaffe sig Gram-produkter, har  

 tilsynet bemærket, at der alene har været tale om et enkeltstående parti og  

 ikke om regelmæssige leverancer.
Ved vurderingen af Bilka's erhvervsmæssige interesse i at opnå levering,  

 skal omsætningen af hvidevarer efter tilsynets opfattelse ikke sættes i  

 forhold til Bilka's samlede omsætning, men i forhold til omsætningen i den  

 pågældende afdeling i varehuset.
Tilsynet har i den forbindelse henvist til  

 ankenævnets kendelse vedrørende Louis Poulsen & Co.
A/S (Monopoltilsynets  

 Meddelelser Kendelser og Domme 1986 s. 258), hvor ankenævnet stadfæstede et  

 af tilsynet givet pålæg om levering uanset, at omsætningen af belysning kun  

 udgjorde en beskeden del af den samlede omsætning.
Tilsynet finder, at  

 såfremt Bilka kan forhandle Gram produkter, vil dette medfører en væsentlig  

 omsætningsforøgelse i hvidevareafdelingen.
Tilsynet har endvidere tillagt det  

 vægt, at Gram produkterne er indarbejdede mærkevarer, der vanskeligt lader  

 sig substituere og som hører til det naturlige varesortiment i en hårde  

 hvidevareafdeling.
Tilsynet finder ikke, at det har betydning, at Bilka  

 midlertidigt har stoppet salget af hårde hvidevarer, når årsagen hertil er,  

 at afdelingen var urentabel netop på grund af leveringsnægtelsen fra bl.a.  

 Gram.
Tilsynet har ved udstedelsen af leveringspålægget tillagt det vægt, at  

 Bilka's nærmeste konkurrent OBS-varehusene kan sælge Gram produkterne.
For at  

 foretage en sammenligning mellem Bilka og OBS har tilsynet ladet sine  

 inspektører besøge samtlige Bilka og OBS-varehuse.
På baggrund af disse  

 inspektørbesøg har tilsynet konstateret, at indretning, kundebetjening,  

 personaleuddannelse m.v. i OBS-varehusene ikke på væsentlige områder  

 adskiller sig fra Bilka-varehusene.
Der er derfor ikke sådanne forskelle  

 mellem Bilka-varehusene og OBS-varehusene, at dette kan begrunde, at Gram  

 ikke leverer til Bilka samtidig med at man leverer til OBS.
Tilsynet har  

 endvidere lagt vægt på, at Bilka er indstillet på at efterkomme samtlige krav  

 om uddannelse og personale m.v. som måtte blive stillet i forbindelse med  

 leverancer fra Gram.
Tilsynet kan tilslutte sig klagernes udgangspunkt om, at en producent frit  

 kan vælge, gennem hvem han ønsker at afsætte sine produkter.
Forudsætningen  

 for dette udgangspunkt må dog være, at der ikke opstår urimelige uligheder i  

 konkurrenceforholdene, hvilket tilsynet finder er tilfældet i den  

 foreliggende sag.
Tilsynet er ikke enig i, at Bilka har adgang til at købe  

 Gram produkter gennem en grossist, og har herved henvist til at leverancen  

 til varehuset A-Z efter tilsynets oplysninger sker på betingelse af, at  

 produkterne ikke videresælges til andre Bilkaforretninger For så vidt angår salget til OBS-varehusene, har tilsynet anført, at disse  

 er en integreret del af FDB, og at der således ikke er tale om noget  

 videresalg fra FDB til varehusene.
Tilsynet har iøvrigt bemærket, at Bilka i  

 givet fald ikke vil have indvendinger imod at modtage Grams produkter via  

 grossist, såfremt Bilka pris- og rabatmæssigt stilles på samme måde som de  

 købersammenslutninger og grossister f.eks.
FDB, der handler direkte hos Gram.  

 Bilka kan acceptere, at der sker levering direkte til Bilka's centrallager,  

 som herefter fordeler til de enkelte varehuse.
Herved opfylder Bilka's  

 centrallager samme funktion som de indkøbsforeninger/grossister, Gram har som  

 kundekreds.
Efter tilsynets opfattelse er leveringsnægtelsen således ikke saglig  

 begrundet, idet der ikke er erhvervsmæssig ligestilling mellem Bilka og  

 tilsvarende afsætningskanaler - OBS-varehusene.
Det kan i den forbindelse  

 ikke tillægges vægt, om Gram i forvejen har et fuldt udbygget forhandlernet.
 Vedrørende klagernes subsidiære påstande har tilsynet anført, at der ikke  

 ved § 11-forhandlingerne eller på noget andet tidspunkt har været fremsat  

 indsigelser mod, at leveringspålægget også skulle omfatte frysere  

 (kummefrysere), og at der ikke fra klagernes side er anført reelle argumenter  

 for, at pålægget - hvis det opretholdes - ikke skal omfatte frysere.
6. Nævnets bemærkninger Den i monopollovens § 11 foreskrevne forhandling har, som anført af  

 klagerne alene angået levering af køle- og fryseskabe til Bilka.  

 Monopoltilsynet findes allerede af denne grund at have været uberettiget til  

 at meddele et pålæg om levering der tillige omfatter frysere.
 Ved afgørelsen af om det meddelte pålæg bør opretholdes for så vidt angår  

 køle- og fryseskabe lægger nævnet, bl.a. efter de foreliggende oplysninger om  

 Grams markedsandele for disse produkter, til grund at Brødrene Gram A/S er  

 omfattet af monopollovens § 2, stk. 1.
Nævnet finder endvidere, at Bilka efter Grams placering på markedet har en  

 væsentlig erhvervsmæssig interesse i at kunne sælge Grams køle- og fryseskabe  

 i Bilkas afdelinger for hårde hvidevarer.
Ved bedømmelsen heraf kan der efter  

 nævnets opfattelse ikke lægges afgørende vægt på, at Bilka i foråret 1989  

 midlertidigt nedlagde de nævnte afdelinger, idet nævnet lægger til grund, at  

 nedlæggelsen som anført af Bilka var begrundet i, at afdelingerne som følge  

 af leveringsnægtelsen fra bl.a.
Gram ikke længere var rentable, og at Bilka,  

 hvis pålægget opretholdes, påny vil etablere afdelingerne med samme  

 indretning, betjening m.v. som før.
Nævnet er endvidere af den opfattelse, at  

 Bilka kun kan opnå erhvervsmæssig ligestilling med andre ligeartede  

 betydelige afsætningskanaler, hvis Bilka på linie med de butikker og  

 indkøbskæder, som Gram iøvrigt leverer til, herunder FDB, kan få leveret  

 direkte fra Gram.
 Der findes efter de foreliggende oplysninger om indretning, betjening og  

 service m.v. i afdelingerne for hårde hvidevarer i henholdsvis Bilka og  

 OBS-varehusene ikke at være nogen væsentlig forskel mellem afdelingerne i  

 disse varehuse.
 Nævnet finder heller ikke, at der en sådan forskel i det  

 »butikskoncept«, som ligger til grund for de to butikskæder, at  

 dette i sig selv kan begrunde en forskellig holdning til spørgsmålet om  

 levering af Grams køle- og fryseskabe til de to kæder.
Monopollovens udgangspunkt er som anført i nævnets kendelser af 30. maj  

 1974 vedrørende pålæg til Bang & Olufsen A/S, Philips Radio A/S og Rank  

 Arena A/S om levering til Bilka (Monopoltilsynets Meddelelser 1974 side 215  

 ff), at en virksomhed normalt selv kan bestemme, til hvem man ønsker at  

 levere.
Nævnet finder imidlertid at leveringsnægtelsen under de foreliggende  

 omstændigheder indebærer en sådan væsentlig og ikke tilstrækkeligt begrundet  

 ulighed i vilkårene for erhvervsudøvelsen og dermed en så væsentlig  

 indskrænkning i erhvervsfriheden, at tilsynet har haft fornødent grundlag for at meddele pålæg om levering.
 Under forudsætning af, at Bilkas afdelinger for hårde hvidevarer, når de  

 på ny etableres, ikke har en ringere standard med hensyn til indretning,  

 betjening og service m.v. end den, som er konstateret ved Monopoltilsynets  

 undersøgelser, stadfæster nævnet herefter tilsynets afgørelse, for så vidt  

 angår køle- og fryseskabe.
 Nævnet finder under de foreliggende omstændigheder ikke grundlag for at  

 fastsætte noget tidspunkt for efterlevelse af pålægget.
 Herefter bestemmes:
 Monopoltilsynets afgørelse af 12. januar 1989 stadfæstes, dog således at  

 pålægget alene omfatter køle- og fryseskabe.
