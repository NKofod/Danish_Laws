Fremsat den 9. marts 2021 af Merete Scheelsbeck (KF), Brigitte Klintskov Jerkel (KF), Mona Juul (KF), Marcus Knuth (KF) og Søren Pape Poulsen (KF) Forslag til folketingsbeslutning om at hæve topskattegrænsen og øge beskæftigelsesfradraget Folketinget pålægger regeringen at fremsætte lovforslag inden udgangen af 2021, der hæver topskattegrænsen til 589.800 kr. i 2021 og hæver beskæftigelsesfradraget med 0,2 procentpoint og 1.400 kr. i 2021.
Bemærkninger til forslaget Formålet med beslutningsforslaget er at skabe mærkbare skattelettelser for alle danskere i arbejde.
I 2019 havde Danmark det højeste skattetryk blandt OECD-landene (»Danmark har OECDs højeste skattetryk«, CEPOS, den 14. december 2020). Det høje skattetryk er ikke kun et problem for den enkelte borger og den enkelte familie, som har mindre frihed til at kunne forvalte sit eget liv.
Det er også et stort samfundsproblem.
Et højt skattetryk betyder, at færre gør en ekstra indsats.
Effekten kan direkte mærkes i samfundsøkonomien, hvad gælder både arbejdspladser og økonomisk velstand.
Samlet set sætter et højt skattetryk vores velstand under pres og dermed også vores velfærd.
Et land kan ikke have et højt niveau af privat og offentlig velfærd uden at være et velstående samfund.
Det skal være mere attraktivt at gå på arbejde og gøre en indsats.
Derfor ønsker Det Konservative Folkeparti at lette skatten for alle danskere i arbejde.
Det Konservative Folkeparti forslår, at beskæftigelsesfradraget, der i 2021 udgør 10,6 pct. af arbejdsindkomsten, øges med 0,2 procentpoint, og at det maksimale beskæftigelsesfradrag, der i 2021 udgør 40.600 kr., øges med 1.400 kr.
Et øget beskæftigelsesfradrag vil sikre skattelettelser for alle danskere i arbejde uanset indkomst.
Det vil dog være mest mærkbart blandt de borgere, der har den laveste indkomst.
Samtidig skal vi også belønne de danskere, der befinder sig i den anden ende af indkomstskalaen.
Topskatten rammer i dag alt for mange almindelige lønmodtagere, som på grund af topskatten kan komme op og betale 56,5 pct. af den sidst tjente krone i skat.
Derfor foreslår Det Konservative Folkeparti, at grænsen for, hvornår man betaler topskat, skal hæves fra 544.800 kr. til 589.800 kroner i 2021. Det vil medføre, at 100.000 færre danskere skal betale topskat.
Beslutningsforslaget sikrer alle danskere et øget incitament til at arbejde.
Skattelettelserne kan bl.a. finansieres gennem arbejdsmarkedsreformer.
Det Konservative Folkeparti har i forbindelse med sit finanslovsforslag for 2021 fremlagt et detaljeret udspil, der anviser konkret finansiering.
Skriftlig fremsættelse Merete Scheelsbeck (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at hæve topskattegrænsen og øge beskæftigelsesfradraget.
(Beslutningsforslag nr.
B 217) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
