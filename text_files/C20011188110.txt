Cirkulæreskrivelse om  

 Schengen-samarbejdets betydning for registreringsbekendtgørelsens  

 regler om løse prøveskilte, transittilladelser samt  

 feriekørsel på danske grænsenummerplader Som følge af Danmarks indtræden i det praktiske  

 Schengen-samarbejde den 25. marts 2001 skal Færdselsstyrelsen efter  

 aftale med Rigspolitiet herved orientere  om Schengen-samarbejdets betydning  

 for anvendelsen af reglerne i Færdselsstyrelsens bekendtgørelse  

 nr. 1350 af 18. december 2000 om registrering og syn af  

 køretøjer mv. (registreringsbekendtgørelsen).
Løse prøveskilte: Fra den 25. marts 2001 vil det ikke  

 længere være muligt at få udleveret løse  

 prøveskilte ved indrejsekontrolstederne.
Løse  

 prøveskilte vil som hidtil kunne lejes/afhentes på motorkontorer  

 inden for almindelig åbningstid eller på døgnbetjente  

 politistationer i grænsekredse, i det omfang politimesteren har bestemt  

 dette.
 Kørsel i Danmark på udenlandske prøveskilte er fortsat  

 ikke tilladt, medmindre det fremgår af bekendtgørelse nr. 171 af  

 2. april 1993 om udenlandske køretøjers adgang til Danmark.  

 Kørsel i Danmark med tyske prøveskilte er således ikke  

 tilladt.
 Til orientering kan det oplyses, at Færdselsstyrelsen har kontaktet  

 de tyske myndigheder med henblik på at undersøge mulighederne  

 for at indgå en aftale om gensidig anerkendelse af  

 prøveskilte.
 Det kan i øvrigt oplyses, at Danmarks indtræden i det  

 praktiske Schengen-samarbejde ikke har betydning for brugen af faste  

 prøveskilte.
 Transittilladelser: I medfør af  

 registreringsbekendtgørelsens § 115, stk. 7, nr. 1, kan  

 Centralregisteret give personer med bopæl her i landet tilladelse til  

 at benytte udenlandske køretøjer til kørsel her i  

 landet, hvis et køretøj køres i transit direkte fra  

 indførselsstedet til udførselsstedet.
Ved rundskrivelse af 16. december 1992 har Rigspolitichefen  

 (Centralregisteret) bemyndiget politidirektøren og politimestrene til  

 at meddele sådanne tilladelser.
Fra den 25. marts 2001 vil det  

 imidlertid ikke længere være muligt at få udstedt disse  

 tilladelser ved indrejsekontrolstederne.
 Eftersom det forudsættes, at ovennævnte tilladelser udstedes  

 senest ved indrejsekontrolstederne og dette ikke længere er muligt,  

 tillader Færdselsstyrelsen hermed, at personer omfattet af bestemmelsen  

 i § 115, stk. 7, nr. 1, kan køre fra indførselsstedet og til  

 nærmeste politi med henblik på udstedelse af  

 transittilladelse.
 Det samme vil være gældende for personer omfattet af § 115,  

 stk. 7, nr. 2, d.v.s. når et køretøj er stillet til  

 rådighed for den pågældende på grund af, at  

 vedkommendes eget køretøj er havareret i udlandet.
Tilladelser til feriekørsel på danske  

 grænsenummerplader: Centralregisteret kan, i medfør af  

 registreringsbekendtgørelsens § 123, stk. 6, udstede tilladelser til  

 feriekørsel på danske grænsenummerplader til personer med  

 bopæl i udlandet.
Rigspolitichefen (Centralregisteret) har ligeledes  

 ved rundskrivelse af 16. december 1992 bemyndiget politidirektøren og  

 politimestrene til at udstede tilladelser til feriekørsel.
Det  

 forudsættes, at tilladelserne til feriekørsel udstedes forinden  

 kørslen finder sted og de udstedes normalt ved indrejsekontrolstederne  

 i form af en påtegning på bagsiden af køretøjets  

 registreringsattest om tilladelsens varighed m.m.
 Som følge af, at det fra den 25. marts 2001 ikke længere vil  

 være muligt at udstede disse tilladelser ved grænsen, tillader  

 Færdselsstyrelsen hermed, at personer omfattet af bestemmelsen i § 123,  

 stk. 6, kan køre fra indførselsstedet og til nærmeste  

 politi med henblik på udstedelse af tilladelse til  

 feriekørsel.
 Færdselsstyrelsen vil ændre  

 registreringsbekendtgørelsen i overensstemmelse med  

 ovenstående.
