Nr BSF 58 Forslag til folketingsbeslutning om skærpede sanktioner over for  

 spritbilister, der dræber og kvæster andre mennesker Fremsat af Helge Adam Møller (KF) Bendt Bendtsen (KF) Gitte Seeberg (KF)  

 John Vinther (KF) Birthe Rønn Hornbech (V) Inge Dahl-Sørensen (V) Svend Aage  

 Jensby (V) Ulla Tørnæs (V) den 7. februar 1995 Folketinget opfordrer justitsministeren til snarest at fremsætte  

 lovforslag om ændring af straffeloven og retsplejeloven efter følgende  

 retningslinjer:
 1. Straffeloven ændres således, at straffen for at kvæste eller dræbe et  

 eller flere mennesker i forbindelse med kørsel i spirituspåvirket tilstand  

 skærpes.
 2. Retsplejeloven ændres således, at der i loven indsættes hjemmel til i  

 retshåndhævelsesøjemed at varetægtsfængsle trafikanter, der i  

 spirituspåvirket tilstand begår uagtsomt manddrab eller uagtsomt tilføjer  

 nogen betydelig skade på legeme eller helbred.
Bemærkninger til forslaget Almindelige bemærkninger Formålet med det lovforslag, justitsministeren opfordres til at fremsætte,  

 er at redde menneskeliv ved at medvirke til, at færre personer kører, når de  

 er berusede.
Det skal endvidere sikre, at de spritbilister, der berøres af  

 lovforslaget, hurtigt kan retsforfølges, dømmes og indsættes til afsoning.  

 Endelig skal lovforslaget tilsikre, at retsbevidstheden på dette område ikke  

 krænkes.
Mange uskyldige mennesker dræbes eller kvæstes hvert år i forbindelse med  

 kørsel i spirituspåvirket tilstand.
Der var 1.086 sigtelser i forbindelse med  

 færdselsuheld med personskade (dvs. dræbte og/eller kvæstede) som følge af  

 spiritus- og promillekørsel i 1993 (Politiets årsberetning 1993).
Efter den gældende retstilstand straffes bilister, der kører i  

 spirituspåvirket tilstand og herved dræber eller alvorligt kvæster en  

 medtrafikant, for uagtsomt manddrab efter straffelovens § 241 eller uagtsom  

 grov legemsbeskadigelse efter straffelovens § 249. Begge paragraffer har en  

 strafferamme på indtil 4 måneders fængsel, dog under skærpende omstændigheder  

 indtil 4 års fængsel.
Domspraksis viser imidlertid, at strafferammen ikke  

 bare tilnærmelsesvis udnyttes, men at selv meget alvorlige forbrydelser med  

 en eller flere dræbte og flere skærpende omstændigheder alene giver en straf  

 på op til 12 måneders fængsel.
Det er ude af proportion med retsbevidstheden, at man kan sætte sig ind i  

 en bil stærkt beruset - vel vidende, at man udgør en stor risiko i trafikken  

 - og med hensynsløs kørsel forårsage et uheld, der dræber eller kvæster  

 uskyldige mennesker, og så være på fri fod få timer senere.
Her bør  

 gerningsmanden efter afhøring ikke løslades, men som det normale  

 varetægtsfængsles af hensyn til retshåndhævelsen.
Bemærkninger til beslutningsforslagets enkelte punkter Ad 1 Der er inden for de seneste år mange eksempler på, at berusede bilister,  

 der (selv med meget store promiller) dræber et eller flere mennesker, slipper  

 med 6 til 9 måneders fængsel, også selv om kørslen sker uden kørekort, med al  

 for stor hastighed, efter tidligere dom for spritkørsel eller i forbindelse  

 med andre skærpende omstændigheder.
Disse korte fængselsstraffe for så alvorlig kriminalitet, hvor der klart  

 er tale om en voldsforbrydelse med et vist forsætligt element - nemlig  

 spirituskørslen - forekommer forslagsstillerne at være et helt forkert signal  

 at sende til andre, der agter at »tage chancen« og kører i  

 spirituspåvirket tilstand.
Samtidig er det i klar modstrid med  

 retsbevidstheden.
En markant skærpelse af straffene vil virke præventivt og  

 derved medvirke til samfundets samlede indsats mod spirituskørsel.
Ad 2 Det virker stødende, at en beruset bilist løslades efter en køretur, der  

 har medført, at en eller flere sagesløse personer er blevet dræbt eller  

 alvorligt kvæstet.
Løsladelse efter få timer i denne slags sager er i  

 overensstemmelse med gældende regler, men forekommer uacceptabelt for  

 forslagsstillerne.
Forslaget er en skærpelse især af den umiddelbare kontante indsats mod  

 denne form for kriminalitet.
En sådan omgående og kontant indgriben vil i høj  

 grad afspejle samfundets retspolitiske holdning til disse forbrydelser og  

 være i overensstemmelse med befolkningens ønske om en øget indsats mod  

 spiritusbilisme.
Forslaget vil være et signal til andre spritbilister om, med hvilken alvor  

 og afsky samfundet betragter deres gerning.
Det skal samtidig sikre, at  

 pårørende til de kvæstede eller omkomne føler, at samfundet tager deres  

 ulykke alvorligt.
Endelig vil forslaget give en bedre mulighed for, at  

 politiet hurtigt fuldt ud kan opklare sagen, hvilket er forudsætningen for en  

 hurtig domfældelse og afsoning.
 Det er forslagsstillernes opfattelse, at i de tilfælde, hvor  

 spirituskørslen ikke har krævet dødsofre, men alene kvæstede, skal  

 varetægtsfængsling kunne anvendes, hvis der kan forventes en straf af fængsel  

 i mindst 3 måneder.
