Ved lov nr. 244 af 9. juni 1982 om ændring af forskellige skattelove er  

 der gennemført regler om beskatning ved arbejdsudleje og om beskatning af  

 skattegodtgørelse til udenlandske aktionærer.
De skattelove, der herved er  

 ændret, er kildeskatteloven og selskabsskatteloven, men desuden er der i  

 konsekvens af ændret litrering i kildeskattelovens § 2, stk. 1, foretaget  

 ændring i lov om særlig indkomstskat, udskrivningsloven, skattekontrolloven,  

 lov om kommunal indkomstskat og lov om indskud på etableringskonto.
 I det følgende redegøres for de pågældende lovændringer.
Beskatning ved arbejdsudleje Mellem de nordiske lande er der indgået en aftale om opkrævning af skat,  

 kaldet "trækaftalen", der trådte i kraft den 22. oktober 1982, og  

 som omfatter Danmark, Finland, Island, Norge og Sverige.
Dobbeltbeskatningsoverenskomsterne bestemmer, at beskatningsretten til  

 arbejdsvederlag som hovedregel tilkommer arbejdsstaten.
Denne hovedregel  

 fraviges ifølge den såkaldte "183 dages-regel", hvorefter  

 beskatningsretten forbliver i bopælsstaten på betingelse af, at opholdet i  

 arbejdsstaten er på højst 183 dage inden for et kalenderår, at arbejdsgiveren  

 ikke er hjemmehørende i arbejdsstaten, samt at arbejdsvederlaget ikke  

 afholdes af et fast driftssted i arbejdsstaten.
Denne undtagelsesregel (183 dages-reglen) finder ikke anvendelse, når der  

 er tale om arbejdsudleje, fordi man i disse tilfælde må lægge til grund, at  

 arbejdstageren har en arbejdsgiver i arbejdsstaten.
At "183  

 dages-reglen" ikke finder anvendelse i arbejdsudleje-tilfælde betyder,  

 at hovedreglen, hvorefter arbejdsstaten har beskatningsretten til  

 arbejdsvederlaget, finder anvendelse fra første dag, og at arbejdsstaten  

 følgelig har ret til at trække forskudsskat fra første arbejdsdag.
Om  

 arbejdsstaten kan udnytte denne ret, afhænger alene af arbejdsstatens  

 nationale lovgivning.
 En arbejdstager anses for udlejet, når han af en anden person (udlejeren)  

 stilles til rådighed for at udføre arbejde i en andens virksomhed  

 (hvervgiveren), og udlejeren ikke er ansvarlig for eller bærer risikoen for  

 arbejdsresultatet.
Afgørelsen af, om en arbejdstager skal anses for udlejet, træffes ud fra  

 en samlet bedømmelse, hvor der især lægges vægt på, om For Danmarks vedkommende vil ovennævnte kriterier også finde anvendelse i  

 forhold til andre lande end de nordiske.
 Nævnte trækaftale vedrører tilfælde, hvor en arbejdstager har bopæl i en  

 stat og arbejder i en anden stat.
Trækaftalen bestemmer, hvilken af de to stater - bopælsstaten eller  

 arbejdsstaten - der skal have ret til - hvis den nationale lovgivning iøvrigt  

 tillader det - at trække forskudsskat af arbejdsvederlaget.
Gennem denne  

 aftale opnår man således, at der ikke sker skattetræk i såvel arbejdsstaten  

 som bopælsstaten i tilfælde, hvor der opstår tvivl om, hvilken af disse to  

 stater der har den endelige beskatningsret.
Trækaftalen indeholder ingen  

 regler til afgørelse af, hvilken af de to stater der må anses for at have  

 beskatningsretten til det pågældende arbejdsvederlag, men reglerne er  

 udformet således, at retten til at trække forskudsskat i vidt omfang  

 tilkommer den stat, som må anses for også at have beskatningsretten til det  

 pågældende vederlag.
 Hvilket af de to lande, der skal have beskatningsretten afgøres efter  

 reglerne i den pågældende overenskomst til undgåelse af dobbeltbeskatning  

 (nu: Danmarks overenskomst med pågældende stat - senere: den fælles-nordiske  

 dobbeltbeskatningsoverenskomst). Trækaftalen ændrer ikke ved dette.
Loven indeholder hjemmel til at beskatte personer, der er hjemmehørende i  

 et andet land (herunder de nordiske), og som under de nævnte vilkår  

 beskæftiges her i landet.
Det påhviler her i landet hjemmehørende  

 virsomheder, som af en person eller et selskab i udlandet har fået en  

 arbejdstager stillet til rådighed til at udføre arbejde her i landet, at  

 foretage indeholdelse af skat i den løn, der tilkommer arbejdstageren.
Den  

 indeholdelsespligtige (den danske hvervgiver) må hos udlejeren skaffe sig  

 oplysning om størrelsen af dennes provision, idet dette beløb fragår ved  

 opgørelsen af trækgrundlaget.
Indeholdelsen foretages med 30 pct. af vederlag  

 i penge og i forbindelse hermed ydet fri kost og logi, og arbejdstagerens  

 skattepligt her til landet af vederlaget er endelig opfyldt med denne  

 indeholdelse.
Beskatning af fri kost og logi forudsætter dog, at der  

 foreligger satser, som er fastsat af ligningsrådet.
Indkomstmodtageren, der  

 er omfattet af ordningen, skal ikke forskudsregistreres, og skattetrækket  

 skal ske uden anvendelse af skattekort.
Indeholdelse skal også foretages i de  

 tilfælde, hvor arbejdstageren, der udlejes til udførelse af arbejde her i  

 landet, har organiseret sig i selskabsform.
Arbejdstagere, der er fuldt skattepligtige her til landet eller begrænset  

 skattepligtige af vederlaget efter de hidtidige regler, er ikke omfattet af  

 de nye regler om arbejdsudleje.
Hvis en arbejdstager står i tjenesteforhold  

 til en dansk arbejdsgiver, der stiller ham til rådighed for at udføre arbejde  

 for en anden virksomhed med hjemsted her i landet, finder reglerne om  

 beskatning af arbejdsvederlag ved arbejdsudleje således ikke anvendelse.
Den  

 egentlige arbejdsgiver vil da være indeholdelsespligtig efter de sædvanlige  

 regler, ligesom arbejdsvederlaget vil være omfattet af reglerne om begrænset  

 skattepligt i kildeskattelovens § 2, stk. 1, litra a.
Det samme er tilfældet,  

 hvis arbejdstageren står i tjenesteforhold til en udenlandsk arbejdsgiver,  

 som stiller ham til rådighed for at udføre arbejde for en dansk virksomhed,  

 der som befuldmægtiget for den udenlandske arbejdsgiver udbetaler lønnen til  

 arbejdstageren.
Personer, der stilles til rådighed for at udføre arbejde i tilknytning til  

 kulbrinteindvinding har i landet, vil være omfattet af lovens bestemmelser om  

 arbejdsudleje, såfremt hvervgiveren har hjemting her i landet.
Er det ikke  

 tilfældet, vil de pågældende personer i stedet være omfattet af § 21, stk. 2,  

 i lov om beskatning af indkomst i forbindelse med kulbrinteindvinding i  

 Danmark (kulbrinteskatteloven). Skatten svares da med 30 pct. af  

 bruttoindtægten og indeholdes af den egentlige udenlandske arbejdsgiver  

 (udlejer).
 Personer, der stilles til rådighed for at udføre arbejde her i landet som  

 udøvende kunstner, musiker, artist og sportsudøver, er ikke omfattet af  

 lovens bestemmelser om arbejdsudleje.
 Lovens regler om arbejdsudleje har virkning fra 22. oktober 1982, jfr.  

 ministeriet for skatter og afgifters bekendtgørelse nr. 561 af 19. oktober  

 1982.
Beskatning af skattegodtgørelse til udenlandske aktionærer Ved lov nr. 404 af 20. august 1976 indførtes en skattegodtgørelsesordning,  

 hvorefter der indrømmes skattegodtgørelse til modtagere af udbytte, der  

 udloddes af de i selskabsskattelovens § 1, stk. 1, nr. 1 og 2, nævnte  

 aktieselskaber og andre selskaber.
Efter nævnte lov indrømmes godtgørelse dog  

 kun til udbyttemodtagere, der er fuldt skattepligtige her til landet af det  

 modtagne udbytte.
 Med hjemmel i lov nr. 74 af 31. marts 1953 om indgåelse af overenskomster  

 med fremmede stater til undgåelse af dobbeltbeskatning m.v. kan Danmark  

 imidlertid i forbindelse med indgåelse af sådan overenskomst tillægge  

 skattepligtige i vedkommende fremmede stat ret til dansk skattegodtgørelse.
I nogle af de dobbeltbeskatningsoverenskomster, som Danmark har indgået i  

 de senere år, er der tillagt skattepligtige i vedkommende fremmede stat ret  

 til dansk skattegodtgørelse.
Det er i dobbeltbeskatningsoverenskomsterne  

 bestemt, at denne skattegodtgørelse sidestilles med udbytte.
Dette medfører,  

 at der kan tages kildestatsbeskatning med den sats, der i  

 dobbeltbeskatningsoverenskomsten er bestemt for beskatning af udbytte.
 For at kunne udnytte denne beskatningsret er det i loven bestemt, at  

 skattegodtgørelse, der i henhold til en indgået  

 dobbeltbeskatningsoverenskomst er tillagt udenlandske aktionærer i danske  

 aktieselskaber, beskattes med en sats på 30 pct. af skattegodtgørelsen.  

 Udenlandske aktionærer, der modtager skattegodtgørelse i Danmark, er  

 begrænset skattepligtige her til landet af skattegodtgørelsen, hvad enten der  

 er tale om fysiske personer eller selskaber.
 Beskatningen af skattegodtgørelse til udenlandske aktionærer sker således  

 efter samme regler som beskatningen af udbytte til udenlandske aktionærer.
Dette har navnlig den betydning, at de udenlandske aktionærer må indsende  

 ansøgning om tilbagebetaling af for meget erlagt skat (af skattegodtgørelsen)  

 på samme måde, som praktiseres ved tilbagesøgning af for meget erlagt  

 udbytteskat.
Særlige blanketter er fremstillet til brug for udenlandske  

 aktionærer, der i henhold til en dobbeltbeskatningsoverenskomst har krav på  

 skattegodtgørelse (blanketten har betegnelse X-Cr.) Bestemmelserne om beskatning af skattegodtgørelse til udenlandske  

 aktionærer har virkning for skattegodtgørelse, som knytter sig til udbytte,  

 der deklareres fra og med den 13. juni 1982.
