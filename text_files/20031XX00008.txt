Skriftlig fremsættelse (8. oktober 2003) Miljøministeren  

  

 (Hans Christian Schmidt):
 Herved tillader jeg mig for Folketinget at fremsætte:
 Forslag til lov om  

 ændring af lov om Kort- og Matrikelstyrelsen. (Udskillelse af  

 sektorforskningsaktiviteterne).
(Lovforslag nr.
L 14).
 Lovforslaget er et led i regeringens reform af  

 sektorforskningsområdet og skal ses i sammenhæng med det lovforslag om  

 sektorforskningsinstitutioner, som ministeren for videnskab, teknologi og  

 udvikling har fremsat samtidig hermed.
Den seismiske tjeneste samt den geodætiske og seismologiske  

 forskning har henhørt under Kort- og Matrikelstyrelsen, siden styrelsen blev  

 oprettet.
Efter gennemførelsen af lov om sektorforskningsinstitutioner i 1995  

 blev styrelsens forskningsaktiviteter vedrørende seismologi og geodæsi  

 omfattet  

 af loven.
Der henvises til den seneste bekendtgørelse herom nr. 952/1997.
Seismologi er videnskaben om bestemmelse og måling af  

 jordskælv, fordeling af jordskælv i tid og rum, forståelse af årsager til og  

 risiko for jordskælv samt bestemmelse af jordens indre opbygning og struktur  

 ved seismiske bølger.
Den seismiske tjeneste indsamler og arkiverer  

 oplysninger  

 om jordskælv, der er mærket i Danmark, Grønland og Færøerne, og yder bistand  

 til offentlige myndigheder m.fl. om forhold, der vedrører jordskælv.
Geodæsi  

 er  

 videnskaben om jordens størrelse, form og tyngdefelt samt bestemmelse af  

 præcise positioner på jordens overflade og dens tidslige variation.
 Lovforslaget tager sigte på, at den seismiske tjeneste og  

 den seismologiske sektorforskning kan overflyttes til GEUS (Danmarks og  

 Grønlands Geologiske Undersøgelse), så snart lovforslaget er vedtaget og de  

 praktiske forhold muliggør flytningen.
Lovforslaget sigter endvidere på, at den geodætiske  

 sektorforskning kan flyttes fra Kort- og Matrikelstyrelsen.
Der er endnu ikke  

 taget endelig stilling til, om den geodætiske sektorforskning skal overføres  

 til GEUS eller til et Dansk Rumcenter.
Denne stillingtagen afventer  

 resultaterne af overvejelserne om etablering af et Dansk Rumcenter.
Når der  

 foreligger et konkret beslutningsgrundlag, vil der blive truffet afgørelse om  

 placeringen af den geodætiske sektorforskning.
 Idet der i øvrigt henvises til lovforslaget med tilhørende  

 bemærkninger, skal jeg anbefale forslaget til Folketingets velvillige  

 behandling.
