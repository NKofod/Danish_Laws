Offererstatningslovens § 10 - for sen eller manglende politianmeldelse, nævnets j.nr. 16-520-09230 Ansøger forsøgte at stoppe et slagsmål, men blev i stedet selv slået ned og brækkede sin kæbe.
Hændelsen skete mellem den 19-06-2015 kl. 23.55 og den 20-06-2015 kl. 02.00. Ansøger anmeldte forholdet den 23-06-2015 kl. 14.26. Ansøger havde den 20-06-2015 henvendt sig til lægevagten og blev den 21-06-2015 indlagt om aftenen, da ansøger skulle opereres den 22-06-2015.
 Nævnet besluttede at dispensere fra betingelsen i offererstatningslovens § 10, stk. 1, om politianmeldelse inden 72 timer, da ansøger blot havde anmeldt forholdet ca. 12 timer for sent, og da ansøger i de første 72 timer efter tilskadekomsten havde været optaget med lægeundersøgelser og operation en stor del af tiden.
