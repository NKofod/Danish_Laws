Skriftlig fremsættelse (6. oktober 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af retsplejeloven og  

 straffeloven. (Varetægtsfængsling i isolation,  

 varetægtsfængsling under domsforhandlingen, vidnebeskyttelse,  

 vidneudelukkelse for præster fra andre trossamfund, afhøringer i  

 sager ved Højesteret, behandling af retssager uden for retskredsen af  

 lokalemæssige grunde samt klager over anklagemyndighedens  

 sagsbehandling mv.).
(Lovforslag nr.
L 14).
Lovforslaget er med en enkelt tilføjelse omtalt  

 nedenfor en uændret genfremsættelse af lovforslag nr.
L 233, der  

 blev fremsat den 21. april 1999.
Hovedformålet med lovforslaget er at opnå en  

 væsentlig begrænsning i anvendelsen og varigheden af  

 isolationsfængsling.
Med henblik herpå foreslås en  

 ændring af de gældende regler i retsplejeloven om  

 varetægtsfængsling i isolation, ligesom der foreslås en  

 ændring af straffeloven.
De nye regler om isolationsfængsling  

 bygger på Strafferetsplejeudvalgets betænkning nr. 1358/1998 om  

 varetægtsfængsling i isolation, men er på en række  

 punkter skærpede i forhold til udvalgets forslag.
På de punkter,  

 hvor der har været uenighed i udvalget, tager lovforslaget udgangspunkt  

 i flertallets forslag, men er udformet således, at anvendelsen og  

 varigheden af isolationsfængsling i endnu højere grad end efter  

 flertallets forslag begrænses.
Forslaget til en ændring af reglerne om  

 isolationsfængsling omfatter bl.a. en præcisering og  

 skærpelse af retsplejelovens regler for iværksættelse og  

 opretholdelse af isolation.
Herudover foreslås kortere  

 tidsbegrænsninger for isolation.
For lovovertrædelser, der ikke  

 kan medføre fængsel i 4 år, foreslås, at den  

 gældende tidsbegrænsning på 8 uger nedsættes til 4  

 uger.
For lovovertrædelser, der kan medføre fængsel i 4,  

 men ikke i 6 år, foreslås det at fastholde den gældende  

 tidsbegrænsning på 8 uger.
For lovovertrædelser, som kan  

 medføre fængsel i 6 år eller mere - hvor der i dag ikke  

 gælder nogen tidsbegrænsning - foreslås det, at der  

 fastsættes en grænse på 3 måneder.
Denne grænse  

 må kun i sjældne undtagelsestilfælde overskrides, hvis  

 retten vurderer, at afgørende hensyn til sagens opklaring gør  

 fortsat isolation påkrævet, uanset den tid arrestanten hidtil har  

 været isoleret.
 Endvidere foreslås en udvidet adgang til mundtlig  

 behandling af kæremål om isolationsfængsling og udvidet  

 adgang til at afhøre sigtede og vidner i retten forud for  

 domsforhandlingen (anteciperet bevisførelse) med henblik på at  

 hæve isolationen efter en sådan bevissikring.
 Herudover foreslås det, at der indføres  

 ændrede administrative regler for behandlingen af de  

 isolationsfængslede, så de negative virkninger, der er forbundet  

 med isolationsanbringelse, søges imødegået.
Endelig foreslås det, at  

 varetægtsfængslede gives en særlig kompensation, hvis  

 varetægtsfængslingen er sket i isolation.
Det foreslås  

 således, at en person, der efter rettens bestemmelse har været  

 varetægtsfængslet i isolation, får et fradrag i sin straf  

 på én ekstra dag for hvert påbegyndte 3. døgn, den  

 pågældende har været isoleret (dvs. 3 ugers  

 isolationsfængsling giver et fradrag på 4 uger i idømt  

 frihedsstraf).
Lovforslaget indeholder endvidere regler om  

 varetægtsfængsling under domsforhandlingen.
Forslagene herom skal  

 sikre, at der ikke kan rejses tvivl om dommernes upartiskhed under den videre  

 domsforhandling.
Hvis der under en domsforhandling skal tages stilling til  

 varetægtsfængsling på grundlag af særlig bestyrket  

 mistanke mod den pågældende, kan der eventuelt stilles  

 spørgsmålstegn ved den pågældende dommers  

 upartiskhed under den videre domsforhandling.
Den tiltalte vil således  

 kunne få det indtryk, at dommeren allerede har taget stilling til  

 skyldsspørgsmålet, hvis dommeren når frem til, at der er  

 grundlag for at varetægtsfængsle den pågældende under  

 henvisning til en særlig bestyrket mistanke.
Det foreslås derfor, at der i de tilfælde,  

 hvor fristen for en varetægtsfængsling udløber under  

 domsforhandlingen, skal varetægtsfængslingen automatisk  

 fortsætte, indtil dommen er afsagt.
Tiltalte kan dog, når den  

 frist for varetægtsfængslingen, der blev fastsat forud for  

 domsforhandlingens begyndelse, udløber, anmode om ophævelse af  

 foranstaltningen.
Hvis tiltalte anmoder om ophævelse af  

 foranstaltningen, foreslås det, at retten inden 7 dage skal tage  

 stilling til anmodningen.
Er der i denne forbindelse spørgsmål  

 om varetægtsfængsling på grund af særlig bestyrket  

 mistanke mod den pågældende, skal afgørelsen træffes  

 af en dommer eller - i landsretten - en afdeling, der ikke deltager i  

 domsforhandlingen.
 På denne måde vil de foreslåede regler  

 sikre, at der i disse situationer ikke kan rejses tvivl om dommernes  

 upartiskhed under den videre behandling af sagen, samtidig med at de  

 praktiske vanskeligheder, der er forbundet med ordningen, er forsøgt  

 begrænset mest muligt.
Lovforslaget indeholder endvidere forslag, der skal tjene  

 til en forbedret beskyttelse af vidner på grundlag af rapporten om  

 vidnebeskyttelse fra juni 1998. De fleste forslag i rapporten kan  

 gennemføres administrativt.
Lovforslaget omfatter en enkelt  

 lovændring, hvorefter retten inden domsforhandlingen kan træffe  

 afgørelse om dørlukning, referatforbud, navneforbud og om, at  

 tiltalte skal forlade retslokalet, mens et vidne afgiver forklaring.
Lovforslaget indeholder også et forslag om en  

 ændring af reglerne om vidneudelukkelse for præster, så de  

 - ud over præster fra folkekirken og de anerkendte trossamfund -  

 også kommer til at omfatte præster fra andre trossamfund.
I det  

 omfang der ikke er tale om en præst i et anerkendt trossamfund eller et  

 trossamfund med vielsesbemyndigelse, er det afgørende, om  

 Kirkeministeriet i anden anledning har taget stilling til, at der er tale om  

 et egentligt trossamfund, der opfylder de betingelser, der i praksis er  

 opstillet for at få vielsesbemyndigelse.
Lovforslaget indeholder endvidere et forslag til en  

 ændring af retsplejelovens regler om bevisførelse i  

 højesteretssager.
Forslaget, der er baseret på et forslag fra  

 Højesteret, indebærer, at afhøring af parter og vidner  

 m.fl. i civile sager ved Højesteret kan foretages af en  

 dommerfuldmægtig i Højesteret.
Efter de gældende  

 bestemmelser foretages sådanne afhøringer ved en subsidiær  

 afhøring ved en byret eller Sø- og Handelsretten.
Herudover indeholder lovforslaget forslag til en  

 ændring af retsplejelovens regler om adgangen til at klage over  

 anklagemyndighedens sagsbehandling.
Formålet med ændringen er at  

 udvide det almindelige to-instansprincip for afgørelser om  

 strafforfølgning til også at omfatte klager over  

 afgørelser om aktindsigt. Ændringen har sammenhæng med en  

 netop gennemført ændring af Justitsministeriets og  

 anklagemyndighedens administrative praksis, hvorefter to-instansprincippet nu  

 også finder anvendelse på klager over sagsbehandlingsfejl  

 (formalitetsspørgsmål).
Som noget nyt i forhold til det tidligere fremsatte  

 forslag (L 233 af 21. april 1999) indeholder dette lovforslag også  

 forslag til ændring af retsplejelovens regler om behandling af  

 retssager uden for retskredsen.
Formålet med ændringen er at give  

 domstolene bedre muligheder for at medvirke til, at retssager bliver  

 behandlet inden for rimelig tid.
Efter forslaget bliver det således  

 muligt for retten at bestemme, at en retssag skal behandles uden for det  

 sædvanlige tingsted - herunder uden for retskredsen - når dette  

 af lokalemæssige grunde er hensigtsmæssigt for at sikre, at sagen  

 bliver behandlet inden for rimelig tid.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
