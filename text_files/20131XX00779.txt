Skriftlig fremsættelse (13. maj 2014) Ministeren for fødevarer, landbrug og fiskeri (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om randzoner og miljømålsloven) (Anvendelsesområde og fornyet høring af vandplanforslag m.v.) (Lovforslag nr.
L 199) Lovforslaget er en del af opfølgningen på aftale om Vækstplan for Fødevarer af 2. april 2014.
 Lovforslagets primære formål er at tilpasse anvendelsesområdet for lov om randzoner.
 Det foreslås, at der fremover kun vil skulle udlægges randzoner langs de vandløbsstrækninger og større søer, der er udpegede eller beskyttede efter de i loven opregnede bestemmelser i anden lovgivning.
 Det foreslås endvidere, at reduktionsbestemmelsen i randzoneloven § 5 udvides til også at omfatte ret til reduktioner i de tilfælde, hvor ændringer af randzoneloven medfører, at en bedrifts samlede randzoneareal overstiger 5 pct. af bedriftens samlede areal.
 Herudover foreslås, at fødevareministeren i randzoneloven bemyndiges til at fastsætte regler om obligatorisk digital kommunikation.
 Med henblik på at skærpe muligheden for at sikre randzonelovens grundlæggende formål om beskyttelse af natur og miljø, foreslås fødevareministeren bemyndiget til at meddele påbud om at bringe arealer, der er omfattet af randzonelovens § 1, stk. 1, i en tilstand, der er i overensstemmelse hermed.
 Endelig foreslås randzonelovens klagebestemmelse udvidet med en bemyndigelse til fødevareministeren til at fastsætte særlige formkrav til klager.
Ændringen af randzoneloven medfører en væsentlig reduktion i den kvælstof- og fosforindsats, som er indeholdt i forslagene til vandplaner for vandrammedirektivets 1. planperiode.
Dette gælder ligeledes den i vækstplanen indeholdte beslutning om erstatning af de 140.000 målrettede ha efterafgrøder med 60.000 ha generelle efterafgrøder.
 Samtidig med ændringen af randzonelovens anvendelsesområde foreslås en forenkling af miljømålslovens § 30, der præciserer de situationer, hvor der skal foretages supplerende høring af forslag til vandplaner, og fastsætter høringsfristen til mindst 8 uger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
