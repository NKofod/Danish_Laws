En landinspektør fastlægger på grundlag af en 20 år gammel fotomåling  

 et skel.
Selv om det afsatte skel efter målene ikke svarer til en tydelig  

 grænse på stedet indkalder landinspektøren ikke naboen til forhandlinger om  

 skellet, men orienterer alene om, at skelafsætningen er foretaget.
Der  

 afholdes skelsætningsforretning under ledelse af en anden landinspektør.  

 Skelsætningsforretningen fastlægger et andet skel end det først afsatte.
Skelsætningsforretningen indbringes for domstolene, men retssagen  

 trækkes tilbage.
Under såvel skelsætningsforretningen som retssagen fungerede  

 landinspektøren som rådgiver for den part, der i sin tid anmodede om  

 skelafsætningen.
Under skelsætningsforretningen og indtil der under retssagen  

 fremlægges en syns- og skønserklæring fastholdt landinspektøren rigtigheden  

 af det afsatte skel over for sin klient.
Landinspektørnævnet fandt, at  

 landinspektøren havde tilsidesat forskrifterne i udstykningsbekendtgørelsens  

 § 3, stk. 2, ved ikke at inddrage naboen i forhandlinger om skellets  

 placering.
Nævnet fandt ikke, bl.a. p.g.a. klientens holdning til  

 skelsætningssagen sammenholdt med, at klienten under retssagen var bistået af  

 advokat, at kunne bebrejde landinspektøren, at klienten ikke fandt anledning  

 til at stoppe sagen på et tidligere tidspunkt.
I landinspektørnævnets sag nr. 122, Ølgaard mod landinspektør S afsagde  

 nævnet den 25. maj 1990 følgende KENDELSE:
 Ved skivelse af 3. oktober 1989 har Ølgaard klaget til landinspektørnævnet  

 over landinspektør S.
 Klageren, der er ejer af ejendommen matr.nr. 1a Nyby By - som han har  

 overtaget efter sin far A. Ølgaard - klager over landinspektørens  

 sagsbehandling i forbindelse med en skelafsætning, som ndklagede i 1986  

 foretog mellem klagerens ejendom og ejendommen matr.nr. 4a smst., som  

 tilhører Hansen.
 Landinspektøren har påstået frifindelse.
 Baggrunden for klagen er efter det for nævnet oplyste - herunder en  

 skrivelse af 30. juni 1989 fra Kort- og Matrikelstyrelsen til klageren -  

 følgende:
 Der har siden efteråret 1985, da Hansen ønskede at oprense grøften mellem  

 de 2 ejendomme, været uenighed om skellets beliggenhed.
Hansen var af den opfattelse, at skellet skulle gå i en lige linie fra  

 skellets østlige punkt mellem matr.nr. 9d og 10d og til skellets vestlige  

 punkt mellem matr.nr. 3a og 4a.
Klagerens far, A. Ølgaard, der da var ejer af  

 klagerens ejendom, var ikke enig heri, og skellet blev derfor på hans  

 foranledning i juni 1986 afsat og afmærket af indklagede.
Afsætningen og  

 afmærkningen skete i overensstemmelse med en - på Landbrugsministeriets  

 foranledning - i 1959 udført nymåling.
Det afsatte skel skar imidlertid skråt ind over den af Hansen dyrkede og  

 indhegnede mark, og da Hansen ikke ville fjerne hegnet, anmodede klageren i  

 juni 1986 hegnsynet i Storby Kommune om afholdelse af en hegnsynsforretning.  

 Hegnsynsforretningen, som fandt sted den 25. juni 1986, blev imidlertid  

 udsat, da hegnsynet konstaterede, at der var uenighed om skellets  

 beliggenhed.
Efter at have indhentet udtalelser fra landinspektør S og fra  

 det landinspektørfirma, der havde udført nymålingen i 1959, meddelte  

 hegnsynet ved skrivelse af 12. september 1986 Hansen en frist på 14 dage til  

 at modbevise rigtigheden af placeringen af de skelmærker, som landinspektør S  

 havde anbragt.
I modsat fald ville hegnsynet lægge de af landinspektør S  

 afsatte skelmærker til grund for sagens videre behandling.
Hansen rekvirerede  

 herefter landinspektør R til at afholde en skelsætningsforretning.
Den  

 meddelte frist blev flere gange forlænget af hengsynet efter anmodning fra  

 Hansen, henholdsvis landinspektør R, idet landinspektøren behøvede mere tid  

 til at fremskaffe de nødvendige oplysninger til skelsætningsforretningen.
 Indkaldelse til skelsætningsforretningen blev sendt til parterne den 29.  

 oktober 1986, og forretningen blev afholdt den 17. november 1986. Da der ikke  

 kunne opnås forlig om skellets beliggenhed, afsatte landinspektør R et  

 foreløbigt skel og udfærdigede erklæring om forretningen i overensstemmelse  

 med reglerne i udstykningslovens § 31.
A. Ølgaard anlagde herefter sag ved retten i Storby med påstand om, at det  

 rette skel var det ved nymålingen i 1959 fastlagte skel.
A. Ølgaard hævede  

 imidlertid i oktober 1988 retssagen på grund af sagens omkostninger.
Hermed  

 var det ved skelsætningssagen afsatte foreløbige skel endeligt bestemt som  

 det rette skel mellem de 2 ejendomme.
 Kort- og Matrikelstyrelsen har i en skrivelse af 30. juni 1989 til  

 klageren bl.a. anført, at det er noteret i matriklen, at beliggenheden af  

 skellet mellem de 2 matr.nre. er endeligt fastlagt ved  

 skelsætningsforretningen.
 Klageren har i sin klage til landinspektørnævnet bl.a. anført:
 »Under den videre behandling af sagen er det herefter  

 konstateret/bekræftet, at landinspektøren på ingen måde har iagttaget  

 reglerne i § 3, stk. 1 og 2 i lovbekendtgørelse nr. 129 af 23. marts 1982  

 ...., hvor det bekræftes at modparten Hansen ikke har været inddraget i  

 forhandlinger i forbindelse med landinspektørens skelsafsætning og  

 afmærkning.
 Landinspektøren har under hele sagens forløb bekræftet, at det af ham  

 udførte landinspektørarbejde er udført i overensstemmelse med gældende  

 lovgivning og at først vil acceptere noget andet, når det modsatte er bevist  

 ..... Ifølge skrivelse af 30. juni 1989 side 5 fra Kort- og Matrikelstyrelsen  

 ....., er det af landinspektøren udførte landinspektørarbejde ikke udført i  

 overensstemmelse med gældende lovgivning.
Jeg har adskillige gange konfronteret ..... med landinspektøren, som bare  

 virker afvisende og foreslår, at sagen nu stoppes, hvilket jeg på ingen måde  

 kan være tjent med p.g.a. de store omkostninger, der er påløbet sagen under  

 landinspektørens vejledning og udførte arbejde. .....« Kort- og Matrikelstyrelsn har i et svar af 30. juni 1989 til klageren på  

 en klage, som denne den 21. januar 1989 indgav til styrelsen over  

 landinspektør R bl.a. anført:
»Som det fremgår af landinspektør S's svar hertil af 31. maj 1989 har  

 Hansen ikke været inddraget i forhandlinger i forbindelse med landinspektør  

 S's afsætning af skellet, og han har ikke tiltrådt skelafsætningen og  

 -afmærkningen.
Afsætningen af skellet i juni 1986 var derfor ikke bindende  

 for Hansen.
 Det er styrelsens opfatelse, at landinspektør S burde have indkaldt Hansen  

 til forhandling om skelafsætningen, og at han, såfremt han ikke kunne opnå  

 forlig mellem parterne, burde have henvist dem til at få spørgsmålet afklaret  

 ved en skelsætningsforretning.
 Efter de foreliggende oplysninger har det imidlertid været landinspektør  

 S's opfattelse, at der ikke kunne være tvivl om rigtigheden af hans  

 skelafsætning, når skellet blev afsat i overensstemmelse med målingen fra  

 nymålingssagen i 1959.
Ved nymålingen blev der formentlig ikke foretaget nogen afmærkning af  

 skellet med skelmærker, men det blev indmålt i forhold til nyetablerede  

 fikspunkter.
Skellet var ifølge oplysningerne i nymålingssagen forinden  

 blevet påvist i marken ved et møde, hvor de daværende ejere af de 2 ejendomme  

 var tilstede.
Det bemærkes i denne forbindelse, at det i indvarslingen til  

 skelpåvisningen .... er angivet, at der er tale om en skelsætningsforretning.  

 Som det fremgår af Kort- og Matrikelstyrelsens senere brev af 23. august 1988  

 ....., må dette imidlertid bero på en fejl i landinspektørens indvarsling,  

 idet en sådan forretning ikke har været afholdt i forbindelse med nymålingen.
Efter Kort- og Matrikelstyrelsens opfattelse kan der ikke tillægges målene  

 fra en nymålingssag en absolut vægt, navnlig ikke når målene er over 20 år  

 gamle, og en afsætning af skellet efter målene ikke svarer til en tydelig  

 grænse på stedet.
Ved skelsætningsforretningen er der i øvrigt senere  

 fremkommet oplysninger, der tyder på, at skellet mellem matr.nr. 1a og 4a  

 ikke blev påvist overfor ejerne i 1959. Der er således ingen sikkerhed for,  

 at de ved nymålingen indmålte, men ikke afmærkede skelpunkter, faktisk  

 svarede til forholdene på stedet.« Det i Kort- og Matrikelstyrelsens skrivelse nævnte svar fra indklagede  

 refererede sig til følgende forespørgsel af 20. april 1989 fra Kort- og  

 Matrikelstyrelsen til indklagede:
 »-Angående skellet mellem matr.nr. 4a Nyby By og matr.nr. 1a smst.
I anledning af vedlagte kopi af klageskrivelse fra Ølgaard, A. Ølgaards  

 søn og af redegørelse fra landinspektør R, skal man anmode Dem om at oplyse,  

 om Hansen har været inddraget i forhandlinger, inden De foretog afsætning af  

 skellet mellem de 2 ejendomme i juni 1986, og om der i givet fald har været  

 gjort forsøg på at opnå forlig om skellets beliggenhed.
Der henvises til  

 bestemmelserne i § 3, stk. 1 og 2, i udstykningsbekendtgørelsen. .....« Indklagede besvarede i skrivelse af 31.maj 1989 forespørgslen således:
»I fortsættelse af Deres ovennævnte henvendelse kan jeg meddele, at  

 Hansen ikke har været inddraget i forhandlinger fra vort kontors side, men at  

 han har opsøgt vort kontor med henblik på at få yderligere skel sat af,  

 altsammen skel langs hans vestgrænse og på et tidspunkt som ligger væsentligt  

 forud for skelsætningsforretningen.
Mit indtryk af Hansen var dengang, at han  

 var en faglig dygtig landmand for hvem bagateller (økonomiske) var  

 drivkraften.
Hansens personlige henvendelse på vor forretnings adresse om yderligere  

 skelretablering, mener jeg fandt sted efter Ølgaards retablering, og jeg er  

 stensikker på, vor gennemgang gav ham indtryk af, at nymålingen var låst fast  

 på sikre MV-punkter. ..... Ved vor skelretablering konstateredes, at  

 skelforholdene var i overensstemmelse med matriklens dokumenter, at der ikke  

 ved retableringen var tvivl om, at skellet så rigtigt og også naturligt ud,  

 og der var for mig ikke skygge af tvivl om, at skellet passede.
At regler om  

 en eventuel verification skulle anvendes, kunne jeg ikke forestille mig  

 endsige drømme om.« Under behandlingen for landinspektørnævnet har klageren fastholdt sin  

 klage over indklagede som angivet i klageskrivelsen af 3. oktober 1989.  

 Klageren har uddybet klagen, idet han endvidere klager over, at landinspektør  

 S under sagens fortsatte gang, herunder mens retssagen verserede, har  

 fastholdt, at den skelafmærkning, han havde foretaget, var i overensstemmelse  

 med lovgivningens regler og ikke på noget tidspunkt gav udtryk for, at sagen  

 skulle stoppes som følge af fejl i forbindelse med denne afsætning.
Indklagede har for nævnet forklaret, at skelafsætningen er foretaget  

 korrekt.
Det er rigtigt, at han ikke direkte har indkaldt Hansen til  

 afsætningen, men denne har været skriftligt orienteret og har ikke reageret  

 på indklagedes skrivelse, før Hansen rekvirerede skelsætningsforrtningen.
Det  

 er indklagedes opfattelse, at nymålingen fra 1959 havde en sådan værdi, at  

 det måtte anses for unødvendigt - uanset at han var klar over, at der var  

 tvist mellem Hansen og klageren - at inddrage Hansen i forhandlingen  

 vedrørende skelafsætningen.
Han vurderede skelafsætningen som værende i  

 overensstemmelse med forholdene i marken.
Han er således af den opfattelse,  

 at han har opfyldt de krav, der stilles i udstykningsbekendtgørelsen § 3,  

 stk. 1 og 2, ved at fremsende en orientering om skelafsætningen muligvis  

 bilagt et kort til Hansen.
Indklagede så ikke nogen grund til at indgå i  

 drøftelser med landinspektør R under skelsætningsforretningen med henblik på  

 et eventuelt forlig, idet det var hans opfattelse, at det skel, han havde  

 afmærket, var korrekt.
Den opfattelse havde han, indtil han modtog Kort- og  

 Matrikelstyrelsens sidste skrivelse af 30. juni 1989. Det er i øvrigt hans  

 vurdering, at der bestod et sådant forhold mellem familien Ølgaard og Hansen,  

 at ethvert forsøg på at forlige dem ville være omsonst.
Det var således  

 familien Ølgaard selv, der ønskede at forsætte sagen trods opfordring fra  

 hans side om at forsøge at forlige den.
Det er dog muligt, at det først var  

 efter fremkomsten af syns- og skønserklæringen i retssagen, at han direkte  

 tilrådede familien at standse sagen.
Den 2. september 1988 skrev han på  

 klagerens vegne til Hansen og tilkendegav, at klageren nu var parat til at  

 acceptere de af landinspektør R afsatte skel.
 Han er ikke blevet orienteret om størrelsen af R' salær i forbindelse med  

 skelsætningsforretningen og har således ikke omtalt eventuelle udgifter for  

 familien Ølgaard.
 Han har efter afsættelsen af det i denne sag omhandlede skel fortsat  

 fungeret som landinspektør for familien og har senere foretaget flere  

 skelafsætniger for denne.
Klageren har til den af indklagede afgivne forklaring bemærket, at  

 indklagede ikke på noget tidsunkt før september 1988 har tilrådet familien at  

 opgive sagen.
Indklagede har tværtimd ved henvendelser til Kort- og  

 Matrikelstyrelsen i 1988 fastholdt, at hans afsætning af skellet var korrekt.
 Nævnet skal udtale:
 Landinspektøren har ifølge sin forklaring alene orienteret Hansen  

 skriftligt om den skelafsætning, landinspektøren foretog i 1985.  

 Landinspektøren findes herved - som også anført af Kort- og Matrikelstyrelsen  

 - at have tilsidesat de i udstykningsbekendtgørelsens § 3, stk. 2, indeholdte  

 forskrifter.
 For dette forhold tildeler nævnet landinspektøren en advarsel.
 Nævnet finder efter alt foreliggende, herunder det indtryk, nævnet har  

 fået af familien Ølgaards holdning til skelsætningssagen sammenholdt med, at  

 familien under retssagen var bistået af advokat, ikke at kunne bebrejde  

 landinspektøren, at familien ikke fandt anledning til at stoppe sagen på et  

 tidligere tidspunkt.
 Thi bestemmes:
 Landinspektør S tildeles en advarsel.
N.O.
Nauntofte.
Sigrid Ballund.
Dilling.
