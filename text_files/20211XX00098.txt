Skriftlig fremsættelse (13. oktober 2021) Kirkeministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om trossamfund uden for folkekirken (Udskydelse af revisionsbestemmelse) (Lovforslag nr.
L 50) Formålet med lovforslaget er, at revisionen af lov om trossamfund uden for folkekirken udskydes til folketingsåret 2022-23.
 Lov om trossamfund uden for folkekirken (trossamfundsloven) trådte i kraft den 1. januar 2018.
 Trossamfundsloven indeholder en revisionsbestemmelse i § 25 om, at kirkeministeren i folketingsåret 2021-22 fremsætter forslag om revision af loven med henblik på at sikre, at der efter nogle år tages stilling til, om loven virker efter hensigten.
 Kirkeministerens forslag om revision af loven skal således tage udgangspunkt i en vurdering af erfaringerne med lovens bestemmelser i de første år.
På grund af Covid-19-situationen i Danmark i 2020-21 er der imidlertid endnu ikke etableret et erfaringsgrundlag i det omfang, som var forudset ved lovens fastlæggelse af folketingsåret 2021-22, som det passende tidspunkt for en revision.
Der er således på nuværende tidspunkt kun indhøstet erfaringer med indberetning og tilsyn regnskaber og donationer for to første år, hvori loven har virket.
Dette vurderes at været et uforholdsmæssigt spinkelt grundlag for en vurdering af erfaringerne med trossamfundsloven henset til, at kravet om indberetning af årsregnskaber og oplysninger om donationer er et af de centrale krav i loven.
I forbindelse med revisionen ønsker Kirkeministeriet desuden en inddragende proces, herunder ved møder med trossamfund m.fl., hvilket på grund af covid-19-situationen har været vanskeligt.
En inddragende proces bidrager erfaringsmæssigt med forståelse for og ejerskab til de løsninger og krav, som indføres over for trossamfundene.
 Det foreslås derfor, at revisionen af trossamfundsloven udskydes til folketingsåret 2022-23.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
