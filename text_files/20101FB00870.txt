Ændringsforslag stillet den 18. maj 2011 Ændringsforslag til 2. (sidste) behandling af Forslag til folketingsbeslutning om ændring af forretningsorden for Folketinget (Behandling af EU-sager, udvalgsstruktur m.v.) [af Udvalget for Forretningsordenen] Til § 1 Af Thor Pedersen (V):
 1) I den under nr. 5 foreslåede affattelse af § 7, stk. 5, indsættes som 2. og 3. pkt.:
»Samme ret har et medlem, der ikke er tilsluttet en folketingsgruppe som nævnt i § 36, stk. 1. En sådan indtræden må anmeldes for Folketingets formand gennem Lovsekretariatet.« Bemærkninger Til nr. 1 Ved en fejl var 2. og 3 pkt. i den nugældende formulering af forretningsordenen ikke medtaget i det fremsatte forslag. Ændringsforslaget retter denne fejl og sikrer således, at der ikke sker en utilsigtet ændring af adgangen til at indtræde som observatør i to af de stående udvalg for medlemmer uden for folketingsgrupperne.
