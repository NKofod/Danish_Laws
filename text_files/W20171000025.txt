Pressenævnets kendelse i sag nr. 2017-80-0038 Denkorteavis.dk er ikke under Pressenævnets område En person klagede over artiklen Politikommissær vildleder offentligheden om drabet på 16-årig dreng med albansk baggrund bragt på hjemmesiden denkorteavis.dk.
Da hjemmesiden ikke var anmeldt til Pressenævnet efter medieansvarsloven, hører siden imidlertid ikke under nævnets område.
Pressenævnet behandler derfor ikke klagen.
 [Klager] har klaget til Pressenævnet over artiklen Politikommissær vildleder offentligheden om drabet på 16-årig dreng med albansk baggrund bragt på denkorteavis.dk den 18. oktober 2017, idet hun mener, at god presseskik er tilsidesat.
 [Klager] har til støtte for klagen blandt andet anført, at Den Korte Avis har sværtet en persons rygte, og det eneste bevis for spekulationerne er angiveligt drengens etnicitet og formodede religionsforhold.
 Pressenævnets formand, Hanne Schmidt, udtaler:
[Klager] har klaget til Pressenævnet over hjemmesiden denkorteavis.dk.
Hjemmesiden er ikke anmeldt til Pressenævnet efter medieansvarslovens § 8, stk. 1, jf. § 1, nr. 3.
Hjemmesider skal anmeldes til Pressenævnet for at være omfattet af medieansvarsloven og af Pressenævnets kompetence.
Skrevne medier er derimod uden videre omfattet af medieansvarsloven, jf. lovens § 1, nr. 1. Efter det oplyste eksisterer der ikke en papirudgave af Den Korte Avis.
 Da hjemmesiden denkorteavis.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over denkorteavis.dk hører således ikke under nævnets område og kan ikke behandles af nævnet.
 Klagen afvises derfor i medfør af medieansvarslovens § 43, stk. 2, nr. 1.
