Nr LSF 126 Forslag til Lov om tilskud til produktudvikling i jordbruget Fremsat af landbrugsministeren (Britta Schall Holberg) den 10. december 1986 Vedtaget ved tredjebehandling den 14. maj 1987 Lov nr 364 af 10/06/1987 § 1. Landbrugsministeren kan i årene 1987-1989, jf. dog stk. 2, inden for en beløbsramme på 48 mill. kr. efter ansøgning give tilsagn om tilskud til at gennemføre projekter i det primære jordbrug, hvis formål er:
1) videreudvikling eller forbedring af eksisterende produkter og produktionsprocesser i jordbruget eller 2) udvikling af nye herunder mere miljøvenlige eller mere økonomiske produktionsmetoder for velkendte jordbrugsprodukter eller for alternative jordbrugsprodukter eller 3) udvikling af nye produktioner, der naturligt kan indgå i den jordbrugsmæssige udnyttelse af en jordbrugsbedrift.
Stk. 2. Udnyttes en beløbsramme som nævnt i stk. 1 ikke fuldt ud i finansåret, kan det resterende rammebeløb overføres til senere finansår, dog ikke ud over finansåret 1990. Ansøgning om tilskud skal indgives senest 31. december 1989.
Stk. 3. Landbrugsministeren fastsætter nærmere regler om, hvilke projekter der kan opnå tilskud efter denne lov.
§ 2. Tilskud kan ydes til ejere eller forpagtere af jordbrugsbedrifter samt til grupper eller sammenslutninger af sådanne ejere eller forpagtere.
Stk. 2. Tilskud kan endvidere ydes virksomheder, institutioner eller personer til udviklingsarbejde med formål som nævnt i § 1, hvis det sandsynliggøres, at resultatet af det pågældende projekt vil blive umiddelbart anvendeligt i jordbruget.
 Stk. 3. Stat og kommune kan ikke opnå tilskud efter denne lov.
§ 3. Det er en betingelse for ydelse af tilskud, 1) at ansøgeren råder over den fornødne fagkundskab til at gennemføre projektet, 2) at tilskuddet er af væsentlig betydning for projektets gennemførelse, og 3) at projektet har en reel nyhedsværdi for jordbruget.
§ 4. Tilskud ydes med indtil 40 pct. af meromkostningerne i forbindelse med udviklingsarbejdet.
Omkostningerne opgøres med fradrag af merværdiafgift.
 Stk. 2. Tilskuddet kan højst udgøre 250.000 kr. til hvert projekt.
Stk. 3. Der kan ikke ydes tilskud til projekter, hvor de tilskudsberettigede omkostninger udgør mindre end 25.000 kr.
Stk. 4. Procentgrænsen i stk. 1 og beløbsgrænsen i stk. 2 kan fraviges, når særlige omstændigheder taler derfor.
§ 5. Projekter skal gennemføres på de vilkår og inden for de tidsfrister, som fastsættes i en tilskudsaftale.
Stk. 2. Tilskud ydes ikke til omkostninger, ansøgeren har afholdt eller påtaget sig at afholde, inden tilsagn om tilskud er givet.
Stk. 3. Landbrugsministeren fastsætter regler om udbetaling af tilskudsbeløb, herunder forskudsbeløb.
§ 6. Til bistand ved behandling af tilskudsansøgninger nedsætter landbrugsministeren et rådgivende udvalg af personer med særligt kendskab til produktudvikling, produktion og markedsføring i jordbruget.
§ 7. Landbrugsministeren kan bestemme, at tilsagn om tilskud bortfalder helt eller delvis, og at udbetalte tilskud skal tilbagebetales, hvis 1) ansøgeren ikke længere opfylder betingelserne for at få tilskud, 2) ansøgeren har givet urigtige eller vildledende oplysninger eller fortiet oplysninger af betydning for tildeling af tilskuddet, eller 3) vilkårene for tildelingen af tilskuddet ikke opfyldes.
§ 8. Ansøgeren har efter anmodning pligt til at give nærmere oplysning om, hvorvidt de vilkår, der er fastsat i tilskudsaftalen, opfyldes.
Til brug ved bedømmelse af dette spørgsmål har landbrugsministeren eller den, ministeren bemyndiger hertil, til enhver tid uden retskendelse og mod behørig legitimation adgang til de bedrifter m.m., hvortil der er ydet tilskud, for at foretage eftersyn af bedriften m.m. samt regnskaber og forretningsbøger m.m.
§ 9. Inden for det i § 1 nævnte rammebeløb afholdes udgifter til administration og oplysnings-, vejlednings- og undersøgelsesvirksomhed i forbindelse med denne lov.
§ 10. Henlægger landbrugsministeren sine beføjelser efter denne lov til et under ministeriet oprettet direktorat, kan ministeren fastsætte regler om adgang til at påklage afgørelser, der er truffet i henhold til bemyndigelsen, herunder at afgørelser ikke skal kunne indbringes for ministeren.
§ 11. Landbrugsministeren fastsætter nærmere regler om lovens administration.
§ 12. Landbrugsministeren fastsætter tidspunktet for lovens ikrafttræden.
 § 13. Loven gælder ikke for Færøerne og Grønland.
Oprindeligt fremsat lovforslag Blad nr 307 § 1. Landbrugsministeren kan i årene 1987-1989, jf. dog stk. 2, inden for beløbsrammer fastsat på finansloven efter ansøgning give tilsagn om tilskud til at gennemføre projekter i det primære jordbrug, hvis formål er:
1) videreudvikling eller forbedring af eksisterende produkter og produktionsprocesser i jordbruget eller 2) udvikling af nye, herunder mere miljøvenlige, eller mere økonomiske produktionsmetoder for velkendte jordbrugsprodukter eller for alternative jordbrugsprodukter eller 3) udvikling af nye produktioner, der naturligt kan indgå i den jordbrugsmæssige udnyttelse af en jordbrugsbedrift.
Stk. 2. Udnyttes en beløbsramme som nævnt i stk. 1 ikke fuldt ud i finansåret, kan det resterende rammebeløb overføres til senere finansår, dog ikke udover finansåret 1990. Ansøgning om tilskud skal indgives senest 31. december 1989.
Stk. 3. Landbrugsministeren fastsætter nærmere regler om, hvilke projekter der kan opnå tilskud efter denne lov.
§ 2. Tilskud kan ydes til ejere eller forpagtere af jordbrugsbedrifter samt til grupper eller sammenslutninger af sådanne ejere eller forpagtere.
Stk. 2. Tilskud kan endvidere ydes virksomheder, institutioner eller personer til udviklingsarbejde med formål som nævnt i § 1, hvis det sandsynliggøres, at resultatet af det pågældende projekt vil blive umiddelbart anvendeligt i jordbruget.
 Stk. 3. Stat og kommune kan ikke opnå tilskud efter denne lov.
§ 3. Det er en betingelse for ydelse af tilskud, 1) at ansøgeren råder over den fornødne fagkundskab til at gennemføre projektet, 2) at tilskuddet er af væsentlig betydning for projektets gennemførelse, og 3) at projektet har en reel nyhedsværdi for jordbruget.
§ 4. Tilskud ydes med indtil 40 pct. af meromkostningerne i forbindelse med udviklingsarbejdet.
Omkostningerne opgøres med fradrag af merværdiafgift.
 Stk. 2. Tilskuddet kan højst udgøre 250.000 kr. til hvert projekt.
 Ingen ansøger kan få tilskud til mere end 2 projekter.
Stk. 3. Der kan ikke ydes tilskud til projekter, hvor de tilskudsberettigede omkostninger udgør mindre end 25.000 kr.
Stk. 4. Procentgrænsen i stk. 1 og beløbsgrænsen i stk. 2 kan fraviges, når særlige omstændigheder taler derfor.
§ 5. Projekter skal gennemføres på de vilkår og inden for tidsfrister, som fastsættes i en tilskudsaftale.
Stk. 2. Tilskud ydes ikke til omkostninger, ansøgeren har afholdt eller påtaget sig at afholde, inden tilsagn om tilskud er givet.
Stk. 3. Landbrugsministeren fastsætter regler om udbetaling af tilskudsbeløb, herunder forskudsbeløb.
§ 6. Til bistand ved behandling af tilskudsansøgninger nedsætter landbrugsministeren et rådgivende udvalg af personer med særligt kendskab til produktudvikling, produktion og markedsføring i jordbruget.
§ 7. Landbrugsministeren kan bestemme, at tilsagn om tilskud bortfalder helt eller delvis, og at udbetalte tilskud skal tilbagebetales, hvis 1) ansøgeren ikke længere opfylder betingelserne for at få tilskud, 2) ansøgeren har givet urigtige eller vildledende oplysninger eller fortiet oplysninger af betydning for tildeling af tilskuddet, eller 3) vilkårene for tildelingen af tilskuddet ikke opfyldes.
§ 8. Ansøgeren har efter anmodning pligt til at give nærmere oplysning om, hvorvidt de vilkår, der er fastsat i tilskudsaftalen, opfyldes.
Til brug ved bedømmelse af dette spørgsmål har landbrugsministeren eller den, ministeren bemyndiger hertil, til enhver tid uden retskendelse og mod behørig legitimation adgang til de bedrifter m.m., hvortil der er ydet tilskud, for at foretage eftersyn af bedriften m.m. samt regnskaber og forretningsbøger m.m.
§ 9. Inden for de i § 1 nævnte rammebeløb afholdes udgifter til administration og oplysnings-, vejledningsog undersøgelsesvirksomhed i forbindelse med denne lov.
§ 10. Henlægger landbrugsministeren sine beføjelser efter denne lov til et under ministeriet oprettet direktorat, kan ministeren fastsætte regler om adgang til at påklage afgørelser, der er truffet i henhold til bemyndigelsen, herunder at afgørelser ikke skal kunne indbringes for ministeren.
§ 11. Landbrugsministeren fastsætter nærmere regler om lovens administration.
§ 12. Landbrugsministeren fastsætter tidspunktet for lovens ikrafttræden.
 § 13. Loven gælder ikke for Færøerne og Grønland.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Baggrund Lovforslaget er et led i regeringens erhvevspolitiske strategi for jordbrugserhvervene, således som denne er fremlagt i den landbrugspolitiske redegørelse.
Efter forslaget etableres for en 3-årig forsøgsperiode (1987-1989) en tilskudsordning for produktudvikling i primærjordbruget.
Det bemærkes herved, at de eksisterende støtteordninger for produktudvikling ikke omfatter jordbruget.
Forslaget skal ses på baggrund af de krav, som den aktuelle og fremtidige udvikling stiller til jordbrugserhvervene.
Overskudsproduktionen inden for traditionelle produktionsgrene og en fortsat restriktiv prispolitik gør det nødvendigt at gå nye veje.
Der er på denne baggrund behov for at fremme udvikling af nye ideer med hensyn til produkter og produktionsmetoder i det primære jordbrug.
Det er væsentligt at udvikle nye (niche)produkter og at fremme udnyttelsen af biprodukter.
Det er ligeledes nødvendigt at fremme jordbrugets lønsomhed ved at rationalisere og billiggøre den traditionelle produktion og ved at forbedre kvaliteten, og endelig må de miljømæssige aspekter tillægges betydelig vægt.
 Det anførte kan udmøntes i følgende betragtninger:
- Jordbrugernes indkomster må sikres gennem produktionsomstilling og faktorbesparelser snarere end ved udvidelse af produktionen eller forhøjelse af priserne.
- Det er vigtigt at fremme en produktudvikling også uden for den produktudvikling, der finder sted i de etablerede organer.
- Omkostningerne ved at gennemføre et projekt kan afholde mange jordbrugere med gode ideer fra at realisere disse, hvis der ikke ydes støtte.
Forslaget er udarbejdet i overensstemmelse med de hovedretningslinier, som den af landbrugsministeren nedsatte arbejdsgruppe vedrørende det primære jordbrugs udviklingsmuligheder har foreslået i gruppens rapport af 29.
 september 1986.
Lovforslaget skal i øvrigt ses i sammenhæng med det af regeringen samtidigt fremsatte forslag til lov om tilskud til produktudvikling i forarbejdning m.v. af jordbrugsprodukter.
2. DEN FORESLÅEDE TILSKUDSORDNING Efter forslaget (§ 1, stk. 1,) kan der ydes tilskud til følgende foranstaltninger:
- videreudvikling eller forbedring af eksisterende produkter og produktionsprocesser i jordbruget, - udvikling af nye, herunder mere miljøvenlige, eller mere økonomiske produktionsmetoder for velkendte jordbrugsprodukter eller for alternative jordbrugsprodukter, - udvikling af nye produktioner, der naturligt kan indgå i den jordbrugsmæssige udnyttelse af jordbrugsbedrifter.
Tilskuddet ydes efter forslaget (§ 4) normalt med indtil 40 pct. af meromkostningerne ved udviklingsarbejdet.
Da der i forsøgsperioden lægges vægt på en bred anvendelse af ordningen, foreslås en tilskudsgrænse til det enkelte projekt på normalt 250.000 kr.
Af samme grund kan ingen tilskudsansøger få godkendt mere end 2 projekter.
De tilskudsberettigede omkostninger skal udgøre mindst 25.000 kr.
Det forudsættes, at tilskuddet reduceres og eventuelt kan bortfalde, hvis der ydes andre former for tilskud til projektet.
De tilskudsberettigede omkostninger tænkes opgjort som de meromkostninger i form af direkte løn, konsulentbistand, materialer, særligt udstyr m.v., som kan henføres til projektet.
Tilskud til anlægsinvesteringer vil ikke blive givet, medmindre ganske særlige forhold undtagelsesvis taler for at støtte sådanne investeringer, og de kan henføres til projektet.
Andel i afskrivninger, generelle drifts- og serviceudgifter, tabt produktion på arealer eller lokaler, hvor udviklingsarbejdet gennemføres, vil ikke kunne opnå tilskud.
Salgsværdien af produkter udviklet som led i et projekt tænkes modregnet ved opgørelse af omkostningerne.
Retningslinierne for beregning af tilskudsberettigede meromkostninger agtes optaget i de administrative gennemførelsesbestemmelser for den foreslåede lov.
Det er hensigten at henlægge tilskudsordningens administration (§ 10) til Jordbrugsdirektoratet og under hensyn til ordningens forsøgsmæssige karakter at fastsætte, at direktoratets afgørelser ikke er underlagt administrativ rekurs.
Direktoratet bistås af et rådgivende udvalg.
Udvalgets nærmere sammensætning er ikke fastsat i lovforslaget, men regler herom agtes medtaget i de administrative gennemførelsesbestemmelser.
Det er hensigten at udpege 6 medlemmer, heraf 2 medlemmer som repræsentanter for henholdsvis Landbrugsministeriet og Industriministeriet, 1 medlem fra Landbrugsministeriets forsknings- og forsøgsvirksomhed og 3 medlemmer efter indstilling fra henholdsvis De danske Landboforeninger, Danske Husmandsforeninger og Dansk Erhvervsgartnerforening.
3. LOVFORSLAGETS ØKONOMISKE OG ADMINISTRATIVE KONSEKVENSER Tilsagn om og udbetaling af tilskud og administrationen af den foreslåede lov forventes at medføre udgifter som vist i følgende skema (mill. kr.):
År Tilsagn Udbetaling 1987 1988 1989 1990 1987 8,0 4,0 4,0 1988 8,0 4,0 4,0 1989 8,0 4,0 4,0 Tilskud i alt 24,0 4,0 8,0 8,0 4,0 Administration 0,73 0,58 0,58 0,29 I alt 4,73 8,58 8,58 4,29 Ordningens løbetid forudsættes i skemaet at være 3 år, men udbetalingerne forventes at ville strække sig frem til 1990.
Administrationen af den foreslåede lov forventes at kræve lønudgifter svarende til 2 årsværk (1 AC + 1 HK) anslået til 380.000 kr.
Herudover vil påløbe udgifter til kontorhold, konsulentbistand, informationsvirksomhed m.v. ca. 200.000 kr.
Endvidere vil der i 1987 være udgifter til anskaffelse af kontormaskiner, inventar m.v. anslået til 150.000 kr.
 Den foreslåede lov vil ikke medføre udgifter for kommunerne.
4. NOTIFIKATION FOR EF-KOMMISSIONEN Lovforslaget skal notificeres for EF-Kommissionen.
5. HØRING Landbrugsrådet, De danske Landboforeninger, Danske Husmandsforeninger, Dansk Erhvervsgartnerforening og Arbejderbevægelsens Erhvervsråd er hørt over lovforslaget.
BEMÆRKNINGER TIL DE ENKELTE BESTEMMELSER TIL § 3 Efter paragraffens nr. 1 skal ansøgeren råde over fornøden fagkundskab til at gennemføre projektet.
Det er derfor ikke en betingelse, at ansøgeren personligt har den fornødne faglige baggrund.
Efter paragraffens nr. 3 skal projektet have en reel nyhedsværdi for jordbruget.
Nyhedsværdien skal ikke blot ses i forhold til eksisterende produkter og produktionsformer, men også i forhold til andre projekter, hvortil der ydes støtte efter lovforslaget.
TIL § 5 I den i paragraffen stk. 1 nævnte tilskudsaftale tænkes der, når forholdene taler derfor, indsat vilkår om offentliggørelse af resultater m.v. af det pågældende projekt.
Der vil herved blive foretaget en afvejning af hensynet til udbredelse af kendskabet til vellykkede resultater af projektet og hensynet til tilskudsmodtagerens konkurrencemæssige interesser, herunder i forhold til eneretslovgivning m.m.
TIL § 12 Da forslaget skal notificeres for EF-Kommissionen, bestemmer landbrugsministeren efter forslaget tidspunktet for lovens ikrafttræden.
