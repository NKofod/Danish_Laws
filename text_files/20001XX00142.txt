Skriftlig fremsættelse (29. november  

 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om kommunale  

 valg. (Ændringer vedrørende valgret og valglister,  

 kandidatlister, brevstemmeafgivning m.v.).
(Lovforslag nr.
L 122).
På baggrund af den nye lov om Det Centrale  

 Personregister, hvorefter statsansatte m.v., der er beordret til tjeneste  

 uden for riget, ikke skal registreres som udrejst, foreslås  

 bopælsbetingelsen for kommunal valgret ændret, således at  

 den, der opfylder betingelserne for at være bopælsregistreret i  

 kommunen/amtskommunen efter reglerne i CPR-loven, tillige opfylder  

 bopælsbetingelsen for kommunal valgret.
Fristen for tilflytteres  

 optagelse på valglistens hovedliste foreslås afkortet fra 18 dage  

 til 15 dage før valgdagen som konsekvens af et tilsvarende forslag om  

 afkortelse af fristen for optagelse på valglisten ved folketingsvalg  

 med henblik på at sikre ensartede regler herom i de to valglove.
Fristen for at brevstemme på folkeregistrene  

 foreslås forlænget fra 3 uger til 3 måneder før  

 valgdagen, således at der på folkeregistrene kan afgives  

 brevstemme inden for samme tidsfrist, som gælder for  

 brevstemmeafgivning i udlandet m.v.
Vælgere, der agter at opholde sig i  

 udlandet på valgdagen, og som ønsker at afrejse tidligere end 3  

 uger før valgdagen, vil således få mulighed for at  

 brevstemme på et folkeregister fremfor at skulle opsøge en dansk  

 repræsentation i udlandet for at brevstemme.
Lovforslaget indeholder  

 endvidere nogle forslag til ændring af reglerne om brevstemmematerialet  

 og procedurerne ved fordeling og gennemgang af brevstemmer med henblik  

 på at styrke stemmehemmeligheden ved brevstemmeafgivning.
 For at sikre, at der ikke opstår problemer med at  

 gennemføre brevstemmeafgivning på plejehjem m.v. og i  

 ældreboliger samt i vælgerens hjem som følge af  

 vanskeligheder med at få udpeget et tilstrækkeligt antal  

 tilforordnede vælgere til at virke som stemmemodtagere, foreslås  

 endvidere, at der i stedet for den ene af de to tilforordnede vælgere  

 kan medvirke en ansat i kommunens forvaltning som stemmemodtager de  

 nævnte steder, hvis kommunalbestyrelsen træffer bestemmelse  

 herom.
 Det foreslås, at reglerne for anvendelse af  

 listebetegnelser på en række punkter ændres bl.a. med  

 henblik på i videre omfang end efter gældende regler at sikre, at  

 der som listebetegnelse ikke kan anvendes en betegnelse, som en anden  

 materielt har erhvervet eneret til.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til Folketingets velvillige behandling.
