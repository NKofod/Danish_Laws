Nr BTL 222 Betænkning over Forslag til lov om ændring af udlændingeloven  

 (Schengenkonventionen m.v.)   

 Nr L 222 1996-97, 1. samling Afgivet af Retsudvalget Afgivet: 19970520 Udvalget har behandlet lovforslaget i nogle møder.
 Endvidere har udvalget modtaget skriftlige henvendelser fra:
Amnesty International, Dansk Flygtningehjælp, Det Danske Center for Menneskerettigheder og Foreningen af politimestre i Danmark.
 Henvendelser fra henholdsvis Det Danske Center for Menneskerettigheder og  

 Dansk Flygtningehjælp er optrykt som bilag til betænkningen.
 Udvalget anmoder om, at lovforslaget henvises til fornyet  

 udvalgsbehandling efter 2. behandling.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Enhedslistens, Fremskridtspartiets  

 og Dansk Folkepartis medlemmer af udvalget) indstiller lovforslaget til  

forkastelse ved 3. behandling.
 Et mindretal inden for mindretallet (Socialistisk Folkepartis medlem af  

 udvalget) mener, at lovforslaget er blevet hastet igennem på helt uforsvarlig  

 vis, selv en sædvanlig høringsprocedure har regeringen ikke fundet tid til.
 SF ser ikke nogen saglig begrundelse for denne hastegennemførelse af  

 ratifikationsprocessen al den stund, at Danmark ikke skal deltage i det  

 praktiske Schengensamarbejde før i løbet af 1999. Der er således tid til reel  

 behandling i næste folketingsår.
 Det er SF's opfattelse, at der er usikkerhed om, hvorvidt  

 Schengenkonventionen indeholder suverænitetsafgivelse, der ligger ud over  

 grundlovens § 20. Konventionen indebærer overførsel af myndighedsudøvelse til  

 fremmede staters myndigheder, hvor grundlovens § 20 kun omtaler  

 suverænitetsafgivelse til andre mellemfolkelige myndigheder.
Et eksempel på denne overførsel af myndighed er reglerne om afvisning i  

 den foreslåede nye affattelse af udlændingelovens § 28. En udlænding, der er  

 indberettet til SIS af en anden myndighed fra et af konventionslandene, skal  

 afvises ved forsøg på indrejse til Danmark fra et 3. land.
Herved begrænses  

 eller afskæres de danske udlændingemyndigheder fra deres myndighedsudøvelse i  

 det omfang, andre myndigheder udøver deres myndighed.
 Det er et stort problem for SF, at lovforslaget på denne måde er hastet  

 igennem, uden at grundlovsproblematikken har været gjort til genstand for  

 særskilt undersøgelse.
 I henvendelser, Retsudvalget har modtaget i anledning af  

 Schengenkonventionens ratifikation, jf. de optrykte bilag til betænkningen,  

 fremgår det også, at der er stor utilfredshed med den nøgne implementering af  

 Schengenkonventionen i udlændingeloven, uden at man på nogen måde har søgt at  

 tage højde for de forskelle, der er imellem dansk udlændingelovgivning og de  

 øvrige konventionslandes.
 SF finder endelig, at det er overordentlig problematisk, at  

 Schengenkonventionen ratificeres, uden at man fra Folketingets flertals side  

 har ønsket at sikre nogen form for palamentarisk kontrol med udviklingen i  

 Schengensamarbejdet.
 Et andet mindretal inden for mindretallet (Fremskridtspartiets medlem af  

 udvalget) udtaler, at Fremskridtspartiets væsentligste indvendig mod  

 Schengensamarbejdet og Danmarks tiltrædelse er, at den fysiske grænsekontrol  

 forsvinder, hvilket vil give ganske væsentlige problemer i forhold til  

 kontrol med grænseoverskridende kriminalitet, herunder menneskesmugling.
Resten af Schengenkonventionen har Fremskridtspartiet for så vidt ikke  

 noget imod.
Tværtimod er der flere gode elementer i Schengenkonventionen i  

 forhold til bedre bekæmpelse af kriminalitet.
Sagen er imidlertid, at Schengenkonventionen godt kunne gennemføres uden  

 at ophæve grænsekontrollen.
Et stort flertal har imidlertid ikke ønsket at  

 bevare grænsekontrollen, og Fremskridtspartiet har således ikke stillet  

 ændringsforslag om bevarelse af grænsekontrollen, da et sådant  

 ændringsforslag alligevel ikke kan forventes vedtaget i Folketinget.
 For Fremskridtspartiet er spørgsmålet om grænsekontrollen så afgørende, at  

 Fremskridtspartiet indstiller det samlede lovforslag til forkastelse.
 Et tredje mindretal inden for mindretallet (Enhedslistens medlem af  

 udvalget) vil stille ændringsforslag til lovforslaget til 3. behandling.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Kristian Thulesen  

 Dahl (DF) Helge Adam Møller (KF) John Vinther (KF) Gitte Seeberg (KF) Tom  

 Behnke (FP) Bilag To henvendelser fra henholdsvis Det Danske Center for Menneskerettigheder  

 og Dansk Flygtningehjælp er optrykt som bilag til betænkningen DET DANSKE CENTER FOR MENNESKERETTIGHEDER Den 20. maj 1997 Grundtvigs hus Studiestræde 38 Postboks 2269 1025 København K Indenrigsministeriet Udlændingeafdelingen Christiansborg Slotsplads 1 1218 København K Vedr.: Indenrigsministeriets Høringsnotat angående lovforslag nr.
L  

 222/1996-97 Ved skrivelse af 15. maj d.å. fremsendte Indenrigsministeriet et  

 Høringsnotat, der indeholder ministeriets bemærkninger til Dansk  

 Flygtningehjælps og Det Danske Center for Menneskerettigheders høringssvar  

 over lovforslag nr.
L 222/1996-97 om ændring af Udlændingeloven  

 (Schengen-konventionen m.v.).
Ved gennemlæsning af Hørigsnotatet har Det Danske Center for  

 Menneskerettigheder konstateret, at notatets beskrivelse af de synspunkter,  

 der er indeholdt i Centrets høringssvar af 7. maj d.å., i visse henseender  

 forekommer utilstrækkelig.
Centret har derfor fundet det formålstjensligt at  

 fremkomme med en præcisering af disse punkter.
 Det Danske Center for Menneskerettigheder anfører i indledningen til  

 sit høringssvar af 7. maj bl.a.:
 »Henset til konventionens og lovforslagets omfang og kompleksitet  

 sammenholdt med den snævre tidsmæssige ramme, der har været til rådighed, har  

 Centret valgt at fokusere på mere principielle og overordnede menneskeretlige  

 og retssikkerhedsmæssige spørgsmål med hovedvægten lagt på asylsøgeres  

 retsstilling.
Fremstillingen tager afsæt i en gennemgang af en række centrale  

 bestemmelser i Schengen-konventionen, der analyseres i lyset af relevante  

 internationale asylretlige og menneskeretlige regelsæt og standarder (pkt.  

 1). Dernæst følger en nærmere vurdering af væsentlige elementer i  

 implementeringslovforslaget (pkt. 2).« Videre hedder det under pkt. 1. Generelle bemærkninger om  

 Schengen-konventionen:
»Ved vurdering af konventionen og ikke mindst konsekvenserne af  

 dens implementering i dansk ret er det nærliggende at inddrage de  

 synspunkter, der er kommet til udtryk inden for rammerne af andre  

 internationale fora.
Såvel UNHCR som Europa-Parlamentet har inden for den  

 senere tid afgivet officielle udtalelser om Schengen-samarbejdet baseret på  

 de erfaringer, man har høstet siden gennemførelseskonventionens ikrafttræden  

 den 26. marts 1995.
Centret kan kun beklage, at hverken eksistensen eller indholdet af disse  

 udtalelser - som et oplagt og væsentligt bidrag til  

 beslutningsgrundlaget - er omtalt i lovforslagets bemærkninger.
Det  

 falder uden for dette notats mål og rammer at gengive eller vurdere og  

 kommentere disse udtalelser. (. . .) Her skal Centret alene fremkomme med de  

 vigtigste generelle synspunkter af betydning for implementeringen, som  

 konventionen efter Centrets opfattelse giver anledning til« (fremhævet  

 her).
 Og under pkt. 2. Implementeringen i dansk ret anføres:
»Bemærkningerne (til implementeringslovforslaget) knytter sig til de  

 elementer i konventionen, der efter Centrets opfattelse kan forekomme  

 problematiske, jf. ovenfor under pkt. 1.1-3.« I Indenrigsministeriets Høringsnotat hedder det under pkt. 1.  

 Indledning bl.a.:
»Indenrigsministerens lovforslag nr.
L 222 tilsigter i tilknytning  

 (til det af justitsministeren samtidigt fremsatte lovforslag nr.
L  

 221/1996/97) at gennemføre de ændringer af udlændingeloven, som vil være  

 nødvendige som følge af Danmarks tiltrædelse af Schengen-konventionen.
Der er  

 således tale om en bunden opgave af teknisk karakter, som går ud på at  

 gennemføre Schengen-konventionens relevante bestemmelser i den danske  

 udlændingelovgivning.
 Høringsnotatet vil derfor ikke tage stilling til de generelle  

 spørgsmål om Schengen-konventionens regler, som Dansk Flygtningehjælp og  

 Det Danske Center for Menneskerettigheder har anført i høringssvarene«  

 (fremhævet her).
 Med hensyn til ministeriets tilkendegivelse om, at lovforslaget alene  

 opfattes som »en bunden opgave af teknisk karakter«, hvorfor  

 Høringsnotatet ikke vil tage stilling til »generelle spørgsmål«,  

 bemærkes, at lovforslagets bemærkninger, p. 11-15, indeholder en udførlig  

 generel gennemgang af de relevante artikler, hvilket efter Centrets  

 opfattelse naturligt lægger op til, at der også foretages en vurdering af  

 selve konventionsteksten.
 Dette synes så meget desto mere oplagt derved, at hverken Centret eller  

 andre institutioner og organisationer tidligere har haft lejlighed til at  

 vurdere og kommentere konventionens indhold.
 Som det er fremgået af ovenstående citater fra høringssvaret, har det da  

 også været Centrets klare holdning, at en menneskeretlig vurdering af et  

 lovforslag, der tilsigter at implementere dele af en konvention, som Danmark  

 har underskrevet, men endnu ikke ratificeret, og som Danmark altså på  

 nuværende stadium ikke er folkeretligt forpligtet af, ikke på en meningsfuld  

 måde kan gennemføres uden at tage udgangspunkt i konventionsteksten.
Dette bl.a. henset til, at væsentlige dele af konventionen efter  

 lovforslaget søges implementeret ikke i form af en omskrivning, smh.  

 lovforslagets bemærkninger, p. 17, 2. sp., men ved en direkte  

inkorporering.
Dette gælder således det materielle grundlag for  

 fastlæggelse af ansvaret for asylsagsbehandlingen og den dertil knyttede  

 overførsels- og tilbageførselsordning, den foreslåede bestemmelse i kap. 5 a,  

 § 29 (lovforslagets § 1, nr. 16), jf. reglerne i Schengen-konventionens kap.  

 7, og herunder dispensationsbestemmelsen i art. 29, stk. 4, samt  

 »familiesammenføringsreglerne« i art. 35 og 36, smh. herved den  

 foreslåede § 48 c (lovforslagets § 1, nr. 30). Navnlig sådanne  

 konventionsbestemmelser, der ved lovforslaget umiddelbart inkorporeres i  

 dansk ret, finder Centret det særligt relevant at vurdere i lyset af andre  

 internationale instrumenter, herunder ikke mindst Den Europæiske  

 Menneskerettighedskonvention (EMRK).
 Som nærmere beskrevet i Centrets høringssvar kan Schengen-konventionen  

 give anledning til visse problemer i relation til EMRK art. 3, 8 og 13. Disse  

 forhold er ikke omtalte i Indenrigsministeriets Høringsnotat.
Endvidere er udtalelserne fra UNHCR og Europa-Parlamentet fortsat uomtalte  

 i Høringsnotatet.
For så vidt angår betydningen af sådanne udtalelser som et  

 oplagt bidrag til vurderingsgrundlaget skal Centret henholde sig til de  

 ovenfor citerede synspunkter fra Centrets høringssvar.
Centret finder det  

 desto mere uheldigt, at eksistensen af disse udtalelser ikke er nævnt i  

 Høringsnotatet, samt at ministeriet i Høringsnotatet ikke har refereret  

 synspunkterne fra UNHCR og/eller Europa-Parlamentet i de sammenhænge, hvor  

 Centrets høringssvar i relation til lovforslagets enkelte elementer  

 udtrykkeligt henviser dertil.
Dette gælder således med hensyn til Høringsnotatets pkt. 6 om  

 forhåndstilsagn ved afvisning til tredjelande, samt pkt. 9 om behandling af  

 en asylansøgning, selv om ansvaret efter konventionen påhviler et andet land,  

 og om opsættende virkning af klager over afvisningsbeslutninger.
I disse  

 tilfælde havde Centret fundet det naturligt, at Høringsnotatet indeholdt  

 oplysninger om, at Centrets synspunkter er understøttet af UNHCR's og  

 Europa-Parlamentets udtalelser, se hertil Centrets høringssvar p. 10 smh. p.  

 8, p. 13 smh. p. 8, og p. 9-10 smh. p. 6.
Til gengæld er sådanne udtalelser i Høringsnotatet blevet udlagt som  

Centrets forslag.
Således hedder det i Høringsnotatet, p. 12, om  

 indberetninger til SIS: »Centret har endvidere anført med hensyn til  

 dataindberetninger, at disse skal begrænses til objektive informationer og  

 ikke kunne omfatte personlige data (. . .)».
Dette er ikke korrekt.
Som  

 det fremgår af Centrets høringssvar, p. 9 øverst, er der tale om en  

 henstilling fra Europa-Parlamentet.
Synspunktet er ikke gengivet i  

 Centrets bemærkninger om lovforslagets regler vedrørende SIS, se p. 15-16.  

 Europa-Parlamentets henstilling udspringer - ligesom de øvrige udtalelser fra  

 Parlamentet og fra UNHCR - af de praktiske erfaringer fra det hidtidige  

 Schengen-arbejde.
Centrets omtale af synspunktet er et eksempel på, at  

 Centret har fundet det hensigtsmæssigt, at sådanne forhold, der tidligere har  

 givet anledning til problemer, indgår i det danske vurderingsgrundlag.
Ligeledes kan Høringsnotatets omtale af Centrets bemærkninger til  

konsekvenserne af indberetning til SIS, jf. notatets p. 13, give  

 anledning til misforståelser, idet notatet kan læses således, at Centret  

 skulle have gjort gældende, at der er hjemmel til at registrere en person  

 alene på grundlag af en asylanmodning.
Som det fremgår af Centrets  

 høringssvar, p. 9, er der ligeledes her tale om, at Europa-Parlamentet  

 og UNHCR har udtrykt bekymring over, at indberetning efter f.eks.  

 afvisning eller udsendelse fra et Schengen-land kan afskære vedkommende fra  

 senere at få en asylanmodning behandlet.
 Endelig skal Centret pege på de fortsat uløste problemer med hensyn til  

 sådanne indberetningers retlige karakter, jf. de foreslåede  

 bestemmelser i § 58 f og § 58 g (lovforslagets § 1, nr. 31 og 32).
 I Centrets høringssvar, p. 15, er det anført, at en sådan indberetning må  

 anses for en selvstændig forvaltningsretlig afgørelse og således omfattet af  

 de almindelige forvaltningsretlige regler, herunder Forvaltningsloven, jf.  

 denne lovs § 2, stk. 1, samt den almindelige adgang til administrativ rekurs.
I Høringsnotatet, p. 15, argumenteres der for, at der »ikke (er) tale  

 om, at Rigspolitichefen skal træffe en selvstændig beslutning om, at en given  

 udlænding skal indberettes til SIS.« Dette begrundes med, at  

 indberetning vil ske »automatisk«.
Denne opfattelse er efter  

 Centrets vurdering næppe holdbar.
At indberetningen sker automatisk fratager  

 selvsagt ikke dens karakter af en forvaltningsretlig afgørelse.  

 Indenrigsministeriet anfører da også derefter, at Rigspolitichefens  

 »afgørelser« i kraft af det sædvanlige administrative  

 overunderordnelsesforhold vil kunne påklages til Justitsministeriet.
Henset til, at der herved etableres en klageadgang, der afviger fra, hvad  

 der ellers gælder på det udlændingeretlige område, finder Centret det af  

 retssikkerhedsmæssige grunde ønskeligt, om denne ordning udtrykkeligt  

 indføjes i loven.
Derved klargøres tillige grundlaget for politiets  

 klagevejledning, smh.
Forvaltningslovens § 25.
Med venlig hilsen Morten Kjærum Direktør Dansk Flygtningehjælp  Den 16. maj 1997 Borgergade 10, 3. sal Postboks 53 1002 København K Indenrigsministeriet og Folketingets Retsudvalg Vedr.
Indenrigsministeriets besvarelse af spørgsmål nr. 4 af 7. maj  

 1997 fra Folketingets Retsudvalg vedrørende lovforslag nr.
L 222 om ændring  

 af udlændingeloven (Schengen-konventionen m.v.) Ved skrivelse af 15. maj 1997 har Indenrigsministeriet fremsendt  

 ovennævnte besvarelse til Folketingets Retsudvalg.
I Dansk Flygtningehjælps skrivelse af 7. maj 1997 gjorde vi opmærksom på  

 muligheden for, at vi ville fremkomme med supplerende kommentar til  

 lovforslaget.
Indenrigsministeriets besvarelse af 15. maj 1997 til  

 Retsudvalget giver os anledning hertil.
I det følgende skal vi derfor  

 præcisere og uddybe en del af de kommentarer, Flygtningehjælpen fremsatte i  

 vores høringsskrivelse af 7. maj 1997.
Ad 1. Indledning Dansk Flygtningehjælp er opmærksom på, at lovforslag nr.
L 222 tilsigter  

 at gennemføre nødvendige ændringer af udlændingeloven som følge af Danmarks  

 tiltrædelse af Schengen-konventionen.
Da der imidlertid er tale om et  

 lovforslag, der har til hensigt at implementere dele af konventionen, synes  

 det centralt tillige generelt at kommentere dele af konventionsteksten og  

 Schengen-samarbejdet.
Der skal i den forbindelse gøres opmærksom på, at  

 Flygtningehjælpen ikke tidligere har haft anledning til at fremsætte  

 kommentarer til Schengen-konventionens indhold.
 De generelle betragtninger som Flygtningehjælpen har anført i vores  

 høringsskrivelse, finder vi vigtige i forbindelse med vedtagelsen af en række  

 af lovforslagets konkrete bestemmelser.
 Dansk Flygtningehjælp finder det eksempelvis væsentligt at fremhæve  

 betydningen af, at der på europæisk plan i forhold til asyl- og  

 flygtningespørgsmål tilstræbes en harmonisering på basis af højest mulige  

 fællesnævner.
De manglende fælles asylretlige regler sammenholdt med, at  

 Schengen-konventionen kun omfatter konventionsflygtninge kan skabe problemer  

 for det meget store antal de facto-flygtninge i Europa, som i den ene eller  

 anden form findes i alle europæiske lande, men med yderst forskellig retlig  

 status; strækkende sig fra det retligt regulerede danske de facto begreb over  

 såkaldt »tålt ophold« til accept af, at personer forbliver illegalt  

 i landet efter afslag på en asylansøgning.
En asylansøger, der ville kunne  

 opnå enten konventions- eller de facto-status i et land, kan meget vel  

 risikere at blive overført til et andet land, hvor pågældende efter endt  

 sagsbehandling ikke opnår nogen form for opholdstilladelse.
Disse overordnede synspunkter må anses for relevante i forhold til  

 lovforslagets § 7, stk. 2, 2. pkt., hvorefter en ansøgning om de facto-status  

 automatisk skal anses som en samtidig ansøgning om konventions-status.  

 Endvidere finder vi disse betragtninger vigtige i forbindelse med  

 lovforslagets § 7, stk. 4, 2. pkt., efter hvilken asylansøgere, der opholder  

 sig i et andet Schengen-land, ikke vil kunne indgive ansøgning om asyl i  

 Danmark via en dansk repræsentation i opholdslandet.
Derudover har de  

 betydning for lovforslagets § 48 c, der vedrører spørgsmålet om, i hvilke  

 tilfælde Danmark kan træffe særskilt beslutning om, at en ansøgning om  

 opholdstilladelse efter § 7 skal behandles her i landet.
Som en generel bemærkning har Dansk Flygtningehjælp tillige anført, at  

 Schengen-samarbejdet er præget af manglende gennemsigtighed og demokratisk  

 kontrol.
Den lukkethed, der hersker i arbejdet, omfatter blandt andet  

 Eksekutiv-komiteens arbejde og dermed også, hvorledes medlemslandene påtænker  

 konventionens bestemmelser anvendt.
Det skal i den forbindelse foreslås, at  

 man i Danmark inddrager erfaringer fra de medlemsstater, der har arbejdet med  

 Schengen-konventionen i praksis.
Som eksempel kan nævnes, at man i Holland -  

 efter råd fra eksperter i international ret - har givet parlamentet  

 indflydelse på de beslutninger, der træffes i Eksekutiv-komiteen.
Under  

 Schengen-ratifikationsprocessen blev det vedtaget, at den ansvarlige  

 minister, senest 14 dage før hvert Eksekutiv-komite møde, skal fremsende  

 udkastet til de planlagte vedtagelser til det hollandske parlament.
 På baggrund af ovenstående finder Dansk Flygtningehjælp det væsentligt, at  

 Indenrigsministeriet også tager stilling til de hørte organisationers  

 generelle bemærkninger.
Ad 2. De facto-status - udlændingelovens § 7, stk. 2, 2. pkt. i  

 forslagets § 1, nr. 7 Med bemærkningerne i forhold til dette spørgsmål ønsker vi at gøre  

 opmærksom på konsekvenserne af en indførelse af den foreslåede bestemmelse i  

 § 7, stk. 2, 2 og pege på Schengen-konventionens muligheder for at undgå, at  

 visse asylansøgere bliver unødigt hårdt ramt af den nye bestemmelse.
Denne  

 mulighed ligger i en lempelig fortolkning af konventionens artikel 29, stk. 4  

 (»særlige grunde«) og artikel 36 (»humanitære hensyn«)  

 som foreslås gennemført ved lovforslagets § 48 c, der vedrører spørgsmålet  

 om, hvornår Udlændingestyrelsen kan beslutte, at en asylansøgning uagtet  

 reglerne i § 48 a-b skal behandles i Danmark.
Dette forslag har Dansk  

 Flygtningehjælp kommenteret i organisationens høringssvar af 7. maj 1997 side  

 6, hvortil der henvises.
Flygtningehjælpen er opmærksom på, at Folketinget i 1991 i forbindelse med  

 EF-asylkonventionen har vedtaget en tilsvarende ændring af udlændingelovens §  

 7, stk. 2. Dansk Flygtningehjælp udtrykte også på det tidspunkt bekymring  

 over bestemmelsens indførelse, ligesom vi havde konkrete forslag til  

 fortolkningen af § 48 c.
Flygtningehjælpens forslag vedrørte - som til  

 nærværende lovforslag - eksempler på positive kriterier, der kan anvendes ved  

 overtagelse af en asylansøgning.
Af Indenrigsministeriets høringsnotat fremgår det endvidere, at Danmark  

 aktivt arbejder for en harmonisering af EU-landenes asylretlige regler om  

 subsidiær beskyttelse.
Som fremført i Flygtningehjælpens høringssvar, finder  

 Dansk Flygtningehjælp det som udgangspunkt af central betydning, at der på  

 europæisk plan i forhold til asyl- og flygtningespørgsmål tilstræbes en  

 harmonisering på basis af højest mulige fællesnævner.
Det hidtidige arbejde  

 har dog været præget af manglende mulighed for at opnå enighed landene  

 imellem, hvorfor der ikke - inden for den nærmeste fremtid - synes at være  

 udsigt til en harmonisering af de materielle regler, og dermed heller ikke  

 til en løsning på den forskellige behandling asylansøgerne vil opnå afhængig  

 af, hvilket land der findes ansvarligt for behandlingen af deres  

 asylansøgning.
Ad 3. Afvisning ved de ydre grænser - udlændingelovens § 28 i  

 forslagets § 1, nr. 13 Det fremsatte lovforslag indeholder regler om, at afvisning af  

 statsborgere i lande, der ikke er tilsluttet Schengen-konventionen eller De  

 Europæiske Fællesskaber, fremover skal være obligatorisk for så vidt  

 angår personer, der er indrejst via de ydre grænser.
 Som kommentar til Dansk Flygtningehjælps bemærkninger fremhæver  

 Indenrigsministeriet i høringsnotatet muligheden for at opnå særlig  

 tilladelse til at indrejse i Danmark, såfremt det findes nødvendigt »af  

 humanitære hensyn, af hensyn til nationale interesser eller på grund af  

 internationale forpligtelser«, jf. den foreslåede § 28, stk. 6, 1. pkt.  

 og bemærkningerne til forslagets § 1, nr. 13 (s. 31). Disse bemærkninger  

 refererer til Schengen-konventionens artikel 5, stk. 2, 1. led.
 Det skal hertil bemærkes, at det af de bemærkninger, som  

 Indenrigsministeriet henviser til, fremgår, at tilladelse kun helt  

undtagelsesvist bør komme på tale efter en konkret vurdering, f.eks.  

 fordi den pågældendes tilstedeværelse er nødvendig, for at den pågældende kan  

 varetage sine interesser under en eventuel retssag eller i forbindelse med  

 særlige familiebegivenheder, jf. bemærkningerne til § 1, nr. 13 (s. 31).
I bemærkningerne til lovforslaget har Dansk Flygtningehjælp fremført, at  

 der i lovforslagets bemærkninger savnes en reference til  

 Schengen-konventionens artikel 5, stk. 2, 2. led, hvorefter reglerne i  

 bestemmelsens første del »ikke er til hinder for anvendelsen af de  

 særlige bestemmelser i asyllovgivningen eller bestemmelserne i artikel  

 18«.
Efter Flygtningehjælpens opfattelse må »asyllovgivningen«  

 antages at referere til national lovgivning.
 Af ministeriets høringsnotat fremgår det imidlertid, at man fortolker  

 Schengen-konventionens artikel 5, stk. 2. 2. led som en henvisning til  

 Danmarks internationale forpligtelser efter flygtningekonventionen, herunder  

 refoulement-forbudet.
Allerede af artikel 5, stk. 2, 1. led fremgår det dog, at en stat  

 ikke kan nægte en person indrejse, hvis det er i strid med internationale  

 forpligtelser (således også non-refoulement princippet). Artikel 5, stk. 2,  

2. led må på denne baggrund antages at skulle forstås således, at der  

 her henvises til den bestående mulighed for at have lempeligere nationale  

 regler.
Dansk Flygtningehjælp skal derfor fastholde betydningen af, at det -  

 under henvisning til Schengen-konventionens artikel 5, stk. 2, 2. led  

 - også af den danske lovgivning kommer til at fremgå, at der eksisterer en  

 mulighed for at fravige princippet om obligatorisk afvisning.
Ad 5. Dansk Flygtningehjælps adgang til at yde rådgivning til  

 asylansøgere i afvisningsposition - udlændingelovens § 48, stk. 2, 7. pkt. i  

 forslagets § 1, nr. 28 Dansk Flygtningehjælp har med tilfredshed konstateret  

 Indenrigsministeriets bemærkning om, at vi fortsat vil have adgang til  

 rådgivning af alle asylansøgere i en afvisningsposition, hvis ansøgeren  

 ønsker det.
Der findes dog fortsat at herske en vis uklarhed mellem  

 tilkendegivelsen i bemærkningerne om, at der ikke er tiltænkt nogen  

 realitetsændring i Dansk Flygtningehjælps adgang til at yde rådgivning og  

 dels den foreslåede lovtekst dels de øvrige bemærkninger til bestemmelsen.
Vi  

 skal derfor henstille, at der skabes den fornødne klarhed på dette punkt.
Ad 6. Afvisning til sikre tredjelande - udlændingelovens § 48 a i  

 forslagets § 1, nr. 30 Indenrigsministeriet anfører i høringsnotatet, at de anførte bemærkninger  

 fra Dansk Flygtningehjælp på dette punkt ses at vedrøre den gældende praksis  

 for afvisning af asylansøgere til sikre tredjelande og således ikke har  

 umiddelbar sammenhæng med lovforslaget.
Det skal i den forbindelse bemærkes,  

 at Dansk Flygtningehjælp via vores rådgivningsarbejde og internationale  

 arbejde er bekendt med, at afvisningsprocedurer og -beslutninger ikke  

 sjældent giver vanskeligheder - både i og uden for Europa - også i tilfælde,  

 hvor de implicerede lande forventes at efterleve flygtninge-konventionen.
Det  

 hænder, at Flygtningehjælpen bliver kontaktet i forbindelse med  

 afvisningssager, hvor pågældende asylansøger er i risiko for at blive sendt  

 til et land, hvor vedkommende er i risiko for forfølgelse, eller til sit  

 hjemland.
 Af lovforslagets bemærkninger til § 1, nr. 30 (side 37) fremgår det, at  

 hvis en asylansøger ikke skal overføres eller tilbageføres efter  

 Schengen-konventionens kapitel 7, skal der tages stilling til, om udlændingen  

 skal afvises efter reglerne i kapitel 5 (almindelige afvisningsregler).
 Der vil ofte gå flere måneder, før det er fastlagt, om en asylansøger i  

 medfør af Schengen-konventionen skal overføres eller tilbageføres til et  

 andet medlemsland.
 Det synes derfor hensigtsmæssigt, såfremt der tages kontakt til det  

 eventuelle tredjeland samtidig med kontakten til Schengen-medlemsstaten, idet  

 det naturligvis bliver vanskeligere at gennemføre en afvisning, jo længere  

 tid der går efter udrejsen fra tredjelandet med risiko for, at asylansøgeren  

 ender i en såkaldt orbitsituation, dvs. sendes fra land til land.
Ad 7. Ansøgninger efter udlændingelovens § 7, stk. 4, som er indgivet  

 i et andet Schengen-land - udlændingelovens § 48 a, stk. 3, i forslagets § 1,  

 nr. 30 Dansk Flygtningehjælp skal understrege nødvendigheden af, at  

 bemærkningerne kommer til at indeholde nærmere kriterier for, i hvilke  

 tilfælde Udlændingestyrelsen kan beslutte, at en ansøgning om  

 opholdstilladelse efter § 7 skal behandles her i landet.
Ad 9. Behandling af en asylansøgning, selv om ansvaret efter  

 Schengen-konventionen påhviler et andet medlemsland - udlændingelovens § 48 c  

 i forslagets § 1, nr. 30 Af høringsnotatet fremgår, at Schengens Eksekutiv-komite på et møde den  

 25. april 1997 har vedtaget vejledende kriterier for, i hvilke tilfælde  

 asylansøgninger fra adskilte familiemedlemmer bør behandles i et medlemsland.  

 Flygtningehjælpen skal henstille, at kriterierne indarbejdes i lovforslagets  

 bemærkninger.
Herudover skal henvises til bemærkningerne i Dansk  

 Flygtningehjælps høringsskrivelse af 7. maj 1997.
Ad 10. Klagemulighed ved afgørelser om afvisning, overførsel m.v. af  

 asylansøgere - udlændingelovens § 48 d i forslagets § 1, nr. 30 For så vidt angår Dansk Flygtningehjælps synspunkt om, at en klage til  

 indenrigsministeren bør tillægges opsættende virkning, anføres det i  

 Indenrigsministeriets høringsnotat, at asylansøgere alene kan afvises til  

 sikre tredjelande.
Dette forhold ændrer efter Dansk Flygtningehjælps  

 opfattelse ikke på det faktum, at en klageadgang uden opsættende virkning har  

 begrænset retssikkerhedsmæssig værdi.
Med venlig hilsen Louise Holck Afdelingschef Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til indenrigsministeren, som denne har besvaret skriftligt.
 Nogle af udvalgets spørgsmål til indenrigsministeren og dennes svar herpå  

 er optrykt som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse, men har dog  

 stillet ændringsforslag.
 Mindretallet bemærker, at udgangspunktet for de stillede ændringsforslag  

 er bemærkningerne i Det Danske Center for Menneskerettigheders skrivelse af  

 20. maj 1997, jf. bilag 13, hvori centret finder, at »det af  

 retssikkerhedsmæssige grunde (er) ønskeligt, om denne ordning udtrykkeligt  

 indføjes i loven«, idet der her tænkes på indberetninger af udlændinge  

 til Schengeninformationssystemet (SIS).
Med de stillede ændringsforslag har SF og Enhedslisten bl.a. ønsket at få  

 fast- og klarlagt rammerne for klager over indberetninger til SIS.
Dette  

 system, som allerede i dag indeholder flere millioner navne på »uønskede  

 udlændinge«, og hvis udbygning i en fase II diskuteres i den  

 parlamentarisk ukontrollerede Eksekutiv-komite, udgør selve hovednerven i det  

 kontrolsystem, som et flertal i Folketinget med tilslutningen til  

 Schengenkonventionen nu sender Danmark ind i.
Indenrigsministeren skriver i besvarelsen af udvalgets spørgsmål nr. 10 -  

 12, jf. bilag 23, at ministeren ikke finder ændringsforslagene  

 hensigtsmæssige, en opfattelse som SF og Enhedslisten er helt uenig i.  

 Problemet med kontrolsystemer over mennesker er, at der kan ske fejl, og hvis  

 ikke systemerne indeholder muligheder for at forhindre disse og rette dem,  

 vil det uvægerligt føre til uretfærdigheder.
Derudover vil kontrolsystemer  

 generelt øge fremmedgørelsen, utrygheden og frygten for  

 »overvågningssamfundet«.
Afslutningsvis finder SF og Enhedslisten det tankevækkende, at  

 indenrigsministeren end ikke kan støtte disse ønsker fra Det Danske Center  

 for Menneskerettigheder! Et andet mindretal (Fremskridtspartiets medlem af udvalget)  

 indstiller lovforslaget til forkastelse.
 ÆndringsforslagAf et mindretal (SF og EL):
 Til § 1 1) I det under nr. 30 foreslåede § 48 d, 2.  

 pkt., udgår ordet »ikke«.
 2) I den under nr. 31 foreslåede § 58 f indsættes  

 som 3. pkt.:
»Rigspolitichefens indberetning er en afgørelse.« 3) I den under nr. 31 foreslåede § 58 f indsættes  

 efter stk. 1 som nyt stykke:
»Stk. 2. Rigspolitichefens indberetninger efter stk. 1 kan  

 påklages til Justitsministeriet.« Bemærkninger Til nr. 1 Forslagsstillernes overordnede mål er, at alle klager over  

 afvisning tillægges opsættende virkning, og forslagsstillerne er klar over,  

 at det stillede ændringsforslag kun vil omfatte klager over  

 Udlændingestyrelsens afgørelser om overførsel eller tilbageførsel af en  

 asylansøger efter reglerne i Schengenkonventionens kapitel 7 om, hvilket land  

 der er ansvarligt for behandlingen af en asylansøgning.
Forslagsstillerne  

 ønsker imidlertid med ændringsforslaget i det mindste at signalere, at  

 ændringer af udlændingelovgivningen i modsætning til den nuværende tendens i  

 stedet bør ske med det sigte, at afviste, overførte eller tilbageførte  

 asylansøgeres beskyttelse og retssikkerhed forbedres.
 Til nr. 2 og 3 Med de stillede ændringsforslag imødekommes de  

 kritikpunkter, som især Det Danske Center for Menneskerettigheder er  

 fremkommet med i sine bemærkninger til lovforslaget.
 Med ændringsforslag nr. 2 sikres det, at en indberetning til  

 Schengeninformationssystemet får karakter af en selvstændig  

 forvaltningsretlig afgørelse, hvilket udløser de garantier og rettigheder,  

 der f.eks. følger af forvaltningslovens regler, herunder krav om begrundelse,  

 klagevejledning osv.
For så vidt angår ændringsforslag nr. 3 har indenrigsministeren  

 tilkendegivet i høringsnotatet af 15. maj 1997, jf. bilag 12, at  

 Rigspolitichefens afgørelser - og herunder selve de praktiske indberetninger  

 efter den foreslåede bestemmelse i udlændigelovens § 58 f - vil kunne  

 påklages til Justitsministeriet i kraft af det sædvanlige administrative  

 overunderordnelsesforhold.
Som anført af Det Danske Center for  

 Menneskerettigheder, jf. bilag 13, er det ønskeligt, at en sådan klageadgang,  

 der afviger fra, hvad der ellers gælder på det udlændingeretlige område, af  

 retssikkerhedsmæssige grunde udtrykkeligt indføjes i loven.
Dette er  

 baggrunden for det stillede ændringsforslag.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag Udvalgets spørgsmål nr. 7-13 og indenrigsministerens svar herpå er optrykt  

 som bilag til tillægsbetænkningen.
De dokumenter, der er henvist til i sidste  

 afsnit af besvarelsen af spørgsmål 7-9, er ikke optrykt Spørgsmål nr. 7:
 Ministeren bedes kommentere henvendelsen af 20. maj 1997 fra Det Danske  

 Center for Menneskerettigheder vedrørende Indenrigsministeriets høringsnotat  

 angående lovforslaget, jf. bilag 13.
 Spørgsmål nr. 8:
 Ministeren bedes kommentere henvendelsen af 16. maj 1997 fra Dansk  

 Flygtningehjælp, jf. bilag 14.
 Spørgsmål nr. 9:
 I forlængelse af spørgsmål 7, jf. bilag 15, bedes ministeren specielt  

 kommentere Det Danske Center for Menneskerettigheders udtalelse om, at det  

 høringssvar, som centeret er refereret for at have givet, retteligt stammer  

 fra Europa-Parlamentets henstilling om Schengen-samarbejdet.
 Besvarelse af spørgsmål nr. 7-9:
Jeg kan henvise til vedlagte høringsnotat vedrørende Indenrigsministeriets  

 bemærkninger til det af Dansk Flygtningehjælp i telefax af 16. maj 1997 og af  

 Det Danske Center for Menneskerettigheder i telefax af 20. maj 1997 anførte  

 lovforslag nr.
L 222 af 10. april 1997 om ændring af udlændingeloven  

 (Schengen-konventionen m.v.).
 Kopi af UNHCR's »Memorandum af 10. maj 1996 til det hollandske  

 formandskab for Schengen-samarbejdet« og Europa-Parlamentets  

 »Beslutning af 11. marts 1997 om Schengen-samarbejdet nu og i  

 fremtiden« vedlægges til orientering.
 Spørgsmål nr. 10:
Vil ministeren yde lovteknisk bistand til et ændringsforslag, der sikrer,  

 at en klage til indenrigsministeren over afvisning, jf. de foreslåede §§ 48  

 a-c til udlændingeloven, tillægges opsættende virkning? Besvarelse af spørgsmål nr. 10:
 Et sådant ændringsforslag vil kunne stilles til lovforslagets § 1, nr. 30,  

 med følgende ordlyd:
 »§ 48 d, 2. pkt., ophæves, og i stedet indsættes:
»Klage har opsættende virkning.«» Indenrigsministeriet kan oplyse, at det allerede i dag følger af den  

 gældende bestemmelse i udlændingelovens § 48, stk. 2, at klage over afvisning  

 ikke har opsættende virkning.
Den foreslåede § 48 d i lovforslagets § 1, nr.  

 30, medfører alene, at klageadgangen udvides til også at omfatte  

 Udlændingestyrelsens afgørelser om overførsel eller tilbageførsel af en  

 asylansøger efter reglerne i Schengen-konventionens kapitel 7 om, hvilket  

 land der er ansvarligt for behandlingen af en asylansøgning.
 I tilknytning hertil kan det bemærkes, at der alene kan ske afvisning til  

 såkaldte sikre tredjelande, hvorved forstås lande, hvor asylansøgeren ikke er  

 i risiko for forfølgelse eller for at blive videresendt til et sådant land.  

 Det er således en betingelse for afvisning af en asylansøger til et  

 tredjeland, at dette land efterlever flygtningekonventionen i praksis.
 Efter Indenrigsministeriets opfattelse vil en indførelse af opsættende  

 virkning ved klager til indenrigsministeren over Udlændingestyrelsens  

 afgørelser om afvisning (og overførsel eller tilbageførsel efter  

 Schengen-konventionens regler) kunne medføre, at en asylansøger nægtes  

 modtaget i et sikkert tredjeland, da afvisningen ikke umiddelbart vil kunne  

 effektueres.
 På den baggrund finder Indenrigsministeriet det ikke hensigtsmæssigt at  

 indsætte en bestemmelse om opsættende virkning ved klager til  

 indenrigsministeren over Udlændingestyrelsens afgørelser om afvisning.
 Spørgsmål nr. 11:
Vil ministeren yde lovteknisk bistand til et ændringsforslag, der  

 fastlægger, at en indberetning til Schengen-Informationssystemet (SIS) er en  

 selvstændig bebyrdende forvaltningsafgørelse? Hvorledes stiller ministeren  

 sig til et sådant ændringsforslag? Besvarelse af spørgsmål nr. 11:
 Et sådant ændringsforslag vil kunne stilles til lovforslagets § 1, nr. 31,  

 med følgende ordlyd:
 »I § 58 f, stk. 1, indsættes som 3. pkt.:
»Rigspolitichefens indberetning er en afgørelse.«» Det vil i bemærkningerne til en sådan bestemmelse kunne præciseres, at der  

 er tale om en afgørelse i forvaltningslovens forstand, hvilket blandt andet  

 indebærer, at afgørelsen skal være begrundet, jf. forvaltningslovens § 22.
 Indenrigsministeriet skal hertil bemærke, at Rigspolitichefens  

 indberetninger til Schengen-informationssystemet efter den foreslåede § 58 f  

 i lovforslagets § 1, nr. 31, vil ske som en automatisk opfølgning på en  

 afgørelse om, at en udlænding skal udvises i medfør af en af de i § 58 f  

 anførte bestemmelser i udlændingeloven.
 Rigspolitiet vil i forbindelse med en indberetning til  

 Schengen-informationssystemet så vidt muligt underrette den pågældende  

 udlænding herom med en angivelse af baggrunden herfor.
Justitsministeriet har oplyst, at Rigspolitichefen er underordnet  

 myndighed i forhold til Justitsministeriet, der efter de almindelige  

 tilsynsprincipper efter omstændighederne skal gribe ind over for ulovlige  

 handlinger hos den underordnede myndighed.
En sådan indgriben kan blandt  

 andet ske på baggrund af en klage fra en til Schengen-informationssystemet  

 indberettet udlænding.
 På den baggrund finder Indenrigsministeriet ikke grundlag for at indsætte  

 en bestemmelse som den ovenfor anførte i lovforslaget.
 Spørgsmål nr. 12:
Vil ministeren yde lovteknisk bistand til et ændringsforslag, der  

 fastlægger, at en indberetning til Schengen-Informationssystemet kan påklages  

 til Justitsministeriet? Hvorledes stiller ministeren sig til et sådant  

 ændringsforslag? Besvarelse af spørgsmål nr. 12:
 Et sådant ændringsforslag vil kunne stilles til lovforslagets § 1, nr. 31,  

 med følgende ordlyd:
 »I § 58 f indsættes som stk. 2:
»Stk. 2. Rigspolitichefens indberetninger efter stk. 1 kan påklages  

 til Justitsministeriet.«» Justitsministeriet har oplyst, at Rigspolitichefen er underordnet  

 myndighed i forhold til Justitsministeriet, der efter de almindelige  

 tilsynsprincipper efter omstændighederne skal gribe ind over for ulovlige  

 handlinger hos den underordnede myndighed.
En sådan indgriben kan blandt  

 andet ske på baggrund af en klage fra en til Schengen-informationssystemet  

 indberettet udlænding.
 På den baggrund finder Indenrigsministeriet ikke grundlag for at indsætte  

 en særskilt bestemmelse herom i lovforslaget.
INDENRIGSMINISTERIET  Den 23. maj 1997 Udlændingeafdelingen Høringsnotat vedrørende Indenrigsministeriets bemærkninger til det af Dansk  

 Flygtningehjælp ved telefax af 16. maj 1997 og det af Det Danske Center for  

 Menneskerettigheder ved telefax af 20. maj 1997 anførte til lovforslag nr.
L  

 222 af 10. april 1997 om ændring af udlændingeloven (Schengen-konventionen  

 m.v.) 1. Indledning Ved breve af 7. maj 1997 har Dansk Flygtningehjælp og Det Danske Center  

 for Menneskerettigheder afgivet bemærkninger til indenrigsministerens  

 lovforslag nr.
L 222 om ændring af udlændingeloven (Schengen-konventionen  

 m.v.).
 Ved høringsnotat af 15. maj 1997 har Indenrigsministeriet anført sine  

 bemærkninger til Dansk Flygtningehjælps og Det Danske Center for  

 Menneskerettigheders breve.
 Ved telefaxer af 16. og 20. maj 1997 har Dansk Flygtningehjælp og Det  

 Danske Center for Menneskerettigheder på ny afgivet bemærkninger til  

 lovforslaget samt til Indenrigsministeriets høringsnotat af 15. maj 1997.
2. Generelle betragtninger om Schengen-samarbejdet Både Dansk Flygtningshjælp og Det Danske Center for  

 Menneskerettigheder har anført, at generelle betragtninger vedrørende  

 Schengen-samarbejdet findes væsentlige i forbindelse med vedtagelsen af en  

 række af lovforslagets konkrete bestemmelser.
 Indenrigsministeriet skal hertil på ny overordnet bemærke, at  

 lovforslaget tilsigter at gennemføre de nødvendige ændringer af  

 udlændingeloven som følge af Danmarks tiltrædelse af Schengen-konventionen,  

 og at der derfor er tale om en bunden opgave af teknisk karakter.
Grundlaget for selve tiltrædelsen af Schengen-konventionen søges etableret  

 ved justitsministerens samtidigt fremsatte lovforslag nr.
L 221 om Danmarks  

 tiltrædelse af Schengen-konventionen.
3. UNHCRs og Europa-Parlamentets udtaleler om Schengen-samarbejdet Det Danske Center for Menneskerettigheder har generelt anført, at UNHCRs  

 og Europa-Parlamentets officielle udtalelser om Schengen-samarbejdet bør  

 omtales i forbindelse med lovforslaget.
Indenrigsministeriet skal i den forbindelse bemærke, at UNHCRs  

 »Memorandum af 10. maj 1996 til det hollandske formandskab for  

 Schengen-samarbejdet« og Europa-Parlamentets »Beslutning af 11.  

 marts 1997 om Schengen-samarbejdet nu og i fremtiden« indeholder en  

 række henstillinger og anbefalinger vedrørende anvendelsen af  

 Schengen-konventionens regler.
Indenrigsministeriet har ikke fundet det  

 fornødent at referere disse henstillinger og anbefalinger i bemærkningerne  

 til lovforslaget, der alene tilsigter at gennemføre Schengen-konventionen og  

 de i medfør af denne vedtagne beslutninger.
 Det Danske Center for Menneskerettigheder har derudover anført, at  

 Indenrigsministeriet i høringsnotatet af 15. maj 1997 har udlagt udtalelser  

 fra UNHCR og Europa-parlamentet, som er refereret i Det Danske Center for  

 Menneskerettigheders brev af 7. maj 1997, som menneskerettighedscentrets  

 forslag.
Indenrigsministeriet fandt det ikke nødvendigt i høringsnotatet af  

 15. maj 1997 at tydeliggøre, at nogle af de forslag og udtalelser, som er  

 anført i Det Danske Center for Menneskerettigheders brev af 7. maj 1997, har  

 deres oprindelse i henstillinger eller anbefalinger fra UNHCR og  

 Europa-Parlamentet.
Dette forhold har således ikke haft betydning for  

 Indenrigsministeriets bemærkninger til indholdet af de anførte forslag og  

 udtalelser.
4. Harmonisering af flygtningespørgsmål Dansk Flygtningehjælp har som en generel bemærkning til  

 Schengen-samarbejdet anført, at det er væsentligt, at der på europæisk plan  

 tilstræbes en harmonisering af asyl- og flygtningespørgsmål på basis af  

 højest mulige fællesnævner, idet de manglende fælles asylregler sammenholdt  

 med det forhold, at Schengen-konventionen kun omfatter konventionsflygtninge,  

 kan skabe problemer for de flygtninge, der ikke opfylder  

 flygtningekonventionens kriterier, men som i Danmark meddeles de  

 facto-status.
Indenrigsministeriet kan i den forbindelse henvise til  

 ministeriets høringsnotat af 15. maj, punkt 2, hvor det er anført, at Danmark  

 aktivt arbejder for en harmonisering af EU-landenes asylretlige regler om  

 subsidiær beskyttelse.
Formålet hermed er at skabe et fælles grundlag for  

 tildeling af asyl i tilfælde, der falder uden for flygtningekonventionens  

 flygtningebegreb.
I den forbindelse findes det som anført i ministeriets høringsnotat af 15.  

 maj 1997 væsentligt at der eksisterer fælles regler for, hvilket land der er  

 ansvarligt for at behandle en asylansøgning - også selv om disse regler kun  

 angår konventionsansøgninger.
Herved undgås den såkaldte  

 »asyl-shopping«, som består i at asylansøgere kan søge om asyl i  

 flere lande efter hinanden.
 Sådanne regler findes da også allerede i EF-asylkonventionen, som Irland  

 som det sidste af de lande, der har underskrevet konventionen, netop har  

 ratificeret den 15. maj 1997. Schengen-konventionens regler om, hvilket land  

 der er ansvarligt for behandlingen af en asylansøgning, vil ved  

 EF-asylkonventionens ikrafttræden blive afløst af denne konventions regler.
 Danmarks tiltrædelse af disse konventioner hindrer, at asylansøgere kan  

 foretage »asyl-shopping« i Danmark.
5. Manglende gennemsigtighed og demokratisk kontrol Dansk Flygtningehjælp har endvidere generelt bemærket, at  

 Schengen-samarbejdet er præget af manglende gennemsigtighed og demokratisk  

 kontrol.
Dansk Flygtningehjælp foreslår derfor, at man i Danmark inddrager  

 erfaringer fra andre Schengen-lande.
Som eksempel nævnes, at parlamentet i  

 Holland er givet indflydelse på de beslutninger, der træffes i  

 Eksekutiv-komiteen, idet den ansvarlige minister senest 14 dage før hvert  

 Eksekutiv-komitemøde skal fremsende de planlagte beslutningsudkast til  

 parlamentet.
Indenrigsministeriet skal hertil bemærke, at den danske regering  

 grundlæggende arbejder for den størst mulige åbenhed omkring såvel  

 EU-samarbejdet som Schengen-samarbejdet.
Endvidere forudsætter den  

 almindelige nationale beslutningsprocedure en løbende inddragelse af  

 relevante stående udvalg i Folketinget.
Der kan i den forbindelse henvises til justitsministerens skriftlige  

 redegørelse af 19. november 1996 om Danmarks medlemskab af  

 Schengen-samarbejdet (FT 1996, s. 1670). Det fremgår heraf, at regeringen ved  

 Danmarks optagelse som observatør i Schengen-samarbejdet aftalte med  

 Folketingets Retsudvalg og Europaudvalg, at de to udvalg bliver (i  

 almindelighed skriftligt) orienteret forud for afholdelse af møder i  

 Eksekutiv-komiteen, og efterfølgende modtager et kort referat af mødet.
Det  

 anføres endvidere i redegørelsen, at regeringen vil tage initiativ til en  

 drøftelse med udvalgene om, hvorvidt der efter Danmarks optagelse som medlem  

 af Schengen-samarbejdet kan være behov for at justere denne ordning.
6. Forholdet til Den Europæiske Menneskerettighedskonvention Det Danske Center for Menneskerettigheder har anført, at  

 Schengen-konventionen kan give anledning til visse problemer i relation til  

 Den Europæiske Menneskerettighedskonvention (EMRK).
 Indenrigsministeriet skal hertil generelt bemærke, at Danmark  

 fortsat vil være bundet af sine forpligtelser efter EMRK, som blev  

 inkorporeret i dansk lovgivning ved lov nr. 285 af 29. april 1992. Det samme  

 gælder de øvrige Schengen-lande, der alle er tilsluttet EMRK.
Der kan endvidere henvises til, at Schengen-konventionen indeholder flere  

 henvisninger til medlemslandenes internationale forpligtelser, herunder  

 f.eks. i artikel 5, stk. 2, hvorefter en udlænding, der ikke opfylder  

 indrejsebetingelserne, skal nægtes indrejse i et Schengen-land, medmindre det  

 findes nødvendigt at fravige dette princip blandt andet på grund af  

 internationale forpligtelser.
Der kan ligeledes henvises til artikel 25, stk.  

 1, hvorefter et medlemsland kan udstede opholdstilladelse til en udlænding,  

 der er indberettet som uønsket til SIS af et andet medlemsland, når der  

 foreligger tungtvejende grunde hertil, navnlig af humanitær karakter eller  

 som følge af internationale forpligtelser.
Blandt disse internationale  

 forpligtelser hører EMRK.
 Det Danske Center for Menneskerettigheder har særligt anført, at  

 Schengen-konventionen kan give anledning til problemer i relation til EMRK's  

 artikler 3, 8 og 13.
For så vidt angår artikel 3, der indeholder et forbud mod tortur og  

 umenneskelig eller nedværdigende behandling eller straf, har Det Danske  

 Center for Menneskerettigheder således anført, at Den Europæiske  

 Menneskerettighedsdomstol har fastslået, at bestemmelsen også omfatter  

 udsendelse af asylansøgere til lande, hvor de må antages at blive udsat for  

 de i bestemmelsen nævnte overgreb, eller hvor de er i risiko for at blive  

 videresendt til et sådant land.
Beslutning om afvisning til et sådant land  

 vil således efter omstændighederne kunne udgøre en krænkelse af artikel 3.
 Indenrigsministeriet skal hertil bemærke, at  

 Schengen-konventionens artikel 5, stk. 2, udtrykkeligt henviser til  

 medlemslandenes internationale forpligtelser som en grund til at tillade en  

 person indrejse, selv om den pågældende ikke opfylder indrejsebetingelserne.  

 Artikel 5, stk. 2, er gennemført ved den foreslåede bestemmelse i  

 udlændingelovens § 28, stk. 6, 1. pkt., i forslagets § 1, nr. 13. Der vil  

 således ikke ske afvisning af en asylansøger i strid med EMRK artikel 3 -  

 eller i strid med andre internationale forpligtelser, herunder  

 torturkonventionens regler om flygtningekonventionens refoulementsforbud.
Det Danske Center for Menneskerettigheder har videre anført, at  

 EMRK artikel 8, der blandt andet fastslår retten til respekt for  

 familielivet, omfatter nære slægtninge, der har haft et familieliv sammen.  

 Denne familierelation kan ikke afgrænses snævert til den egentlige  

 kernefamilie, idet også forældre/børn-relationer uden for ægteskab eller  

 samliv, søskendeforhold og relationer til voksne børn ifølge Den Europæiske  

 Menneskerettighedskommission og -domstol kan være beskyttet, såfremt der  

 faktisk har været tale om et familieliv.
Den beskyttede personkreds rækker  

 således videre end det familiebegreb, der er defineret i  

 Schengen-konventionens artikel 35, stk. 2.
Indenrigsministeriet skal hertil bemærke, at det af  

 Schengen-konventionens artikel 35 fremgår, at et medlemsland, der har givet  

 en udlænding opholdstilladelse som flygtning, skal behandle en asylansøgning  

 fra et familiemedlem, såfremt de berørte parter samtykker heri.
Af artikel  

 35, stk. 2, fremgår, at som familiemedlem betragtes flygtningens ægtefælle  

 eller ugifte barn under 18 år eller, hvis flygtningen selv er et ugift barn  

 under 18 år, den pågældendes forældre.
Af Schengen-konventionens artikel 36 fremgår endvidere, at et land, der er  

 ansvarligt for behandlingen af en asylansøgning, med asylansøgerens samtykke  

 kan anmode et andet land om at overtage ansvaret af humanitære hensyn,  

 herunder navnlig hensyn til familiemæssige eller kulturelle forhold.
Det  

 anmodede land afgør selv, om det kan imødekomme anmodningen.
Også andre  

 familierelationer end de i artikel 35, stk. 2, nævnte kan således begrunde,  

 at Danmark overtager ansvaret for behandlingen af en asylsag.
Efter den foreslåede bestemmelse i § 48 c i forslagets § 1, nr. 30, kan  

 Udlændingestyrelsen i særlige tilfælde beslutte at behandle en asylansøgning  

 her i landet, selv om Danmark ikke er forpligtet hertil efter  

 Schengen-konventionen.
Denne bestemmelse vil blandt andet omfatte tilfælde,  

 der hører under artikel 36, som indebærer en fakultativ udvidelse af pligten  

 til at behandle en asylansøgning efter artikel 35.
 I Indenrigsministeriets høringsnotat af 15. maj 1997, punkt 9, er det  

 blandt andet anført, at de tilknytningsmomenter, som tillægges betydning ved  

 afgørelser efter udlændingelovens § 7, stk. 4, i vidt omfang vil være  

 vejledende for anvendelsen af § 48 c.
 Det kan i den forbindelse tilføjes, at der ved anvendelsen af § 48 c vil  

 blive taget hensyn til Danmarks internationale forpligtelser efter EMRK,  

 herunder artikel 8 om retten til respekt for familielivet.
Det Danske Center for Menneskerettigheder har endelig anført, at  

 EMRK artikel 13, der opstiller et krav om adgang til effektive retsmidler for  

 en national myndighed for krænkelser af EMRK, efter Den Europæiske  

 Menneskerettighedsdomstols praksis indebærer, at en person har krav på adgang  

 til effektive retsmidler, såfremt der er tale om et »arguable  

 claim«, hvorved forstås, at en person med nogen ret kan hævde, at  

 vedkommendes konventionssikrede rettigheder er krænket, uden at en krænkelse  

 formelt kan fastslås.
Artikel 13 vil derfor efter omstændighederne kunne  

 påberåbes af en udlænding, der skal afvises, med henvisning til artikel 3's  

 forbud mod tortur, umenneskelig eller nedværdigende behandling.
Kravet om et  

 effektivt retsmiddel indebærer ikke nødvendigvis, at klagen til den nationale  

 myndighed skal tillægges suspensiv virkning.
Særligt med hensyn til  

 udlændingesager har Den Europæiske Menneskerettighedsdomstol imidlertid  

 fremhævet betydningen af, at udlændinge ikke udsendes, før klageinstansen har  

 taget stilling.
Indenrigsministeriet skal hertil bemærke, at afvisning fra Danmark  

 af asylansøgere såvel efter den gældende bestemmelse i udlændingelovens § 48,  

 stk. 2, som efter den foreslåede § 48 a, stk. 2, i forslagets § 1, nr. 30,  

 alene kan ske til sikre tredjelande, hvorved forstås lande, hvor ansøgeren  

 ikke er i risiko for forfølgelse eller for at blive videresendt til et sådant  

 land.
Efter Den Europæiske Menneskerettighedsdomstols praksis omfatter  

 artikel 3 udsendelse af asylansøgere til lande, hvor de må antages at blive  

 udsat for de i bestemmelsen nævnte overgreb, eller hvor de er i risiko for at  

 blive videresendt til et sådant land.
For Danmarks vedkommende foretages der  

 således ikke afvisning i strid med EMRK artikel 3, jf. artikel 13.
 Der kan i tilknytning hertil oplyses, at det allerede i dag fremgår af den  

 gældende bestemmelse i udlændingelovens § 48, stk. 2, 6. pkt., at klage til  

 indenrigsministeren over afvisning, udvisning og udsendelse ikke har  

 opsættende virkning.
7. Afvisning ved de ydre grænser - udlændingelovens § 28 i forslagets  

 § 1, nr. 13 Dansk Flygtningehjælp har bemærket, at der under henvisning til den  

 nationale asyllovgivning, jf.
Schengen-konventionens artikel 5, stk. 2, 2.  

 led, skal være mulighed for at fravige princippet om obligatorisk afvisning  

 ved de ydre grænser, såfremt betingelserne i den foreslåede § 28 ikke er  

 opfyldt.
Indenrigsministeriet skal hertil på ny bemærke, at det af den  

 foreslåede § 28, stk. 6, 1. pkt., fremgår, at der ikke må ske afvisning af en  

 udlænding, der i medfør af artikel 5, stk. 2, har opnået særlig tilladelse  

 til at indrejse i Danmark.
En sådan særlig tilladelse kan gives, såfremt det  

 findes nødvendigt af humanitære hensyn, af hensyn til nationale interesser  

 eller på grund af internationale forpligtelser, jf. artikel 5, stk. 2, 1.  

 led.
Denne bestemmelse berører ikke Danmarks nationale asylret, jf. også  

 artikel 5, stk. 2, 2. led.
Der kan i øvrigt henvises til det i ministeriets  

 høringsnotat af 15. maj 1997, punkt 3, anførte.
8. Dansk Flygtningehjælps adgang til at yde rådgivning til  

 asylansøgere i afvisningsposition - udlændingelovens § 48, stk. 2, 7. pkt., i  

 forslagets § 1, nr. 28 Dansk Flygtningehjælp har anført, at der fortsat er en vis uklarhed mellem  

 lovteksten og bemærkningerne til den foreslåede § 48, stk. 2, 7. pkt., med  

 hensyn til, om der med forslaget er tiltænkt en realitetsændring i Dansk  

 Flygtningehjælps adgang til at yde rådgivning til asylansøgere i en  

 afvisningsposition.
Indenrigsministeriet skal på ny bemærke, at der ikke er tiltænkt  

 nogen realitetsændring i denne rådgivningsadgang.
Dette er også anført i  

 lovforslagets bemærkninger.
Der kan i øvrigt henvises til det i ministeriets  

 høringsnotat af 15. maj 1997, punkt 5, anførte.
9. Afvisning til sikre tredjelande - udlændingelovens § 48 a i  

 forslagets § 1, nr. 30 Dansk Flygtningehjælp har bemærket, at der bør tages kontakt til et  

 eventuelt sikkert tredjeland, hvortil en asylansøger vil kunne afvises,  

 samtidig med, at det søges fastlagt, hvorvidt en asylansøger skal overføres  

 eller tilbageføres til et andet Schengen-land.
Baggrunden herfor er de  

 forøgede vanskeligheder ved at gennemføre en afvisning, når der er gået lang  

 tid efter udrejsen fra tredjelandet, hvorved asylansøgeren risikerer at ende  

 i en situation, hvor asylansøgeren sendes fra land til land.
Indenrigsministeriet skal hertil bemærke, af afvisning af en  

 asylansøger til et sikkert tredjeland uden for Schengen-området efter den  

 foreslåede § 28, stk. 5, i lovforslagets § 1, nr. 13, jf. den foreslåede § 48  

 a, stk. 1 og 2, i lovforslagets § 1, nr. 30, alene kan ske indtil tre måneder  

 efter indrejsen.
Afvisningen kan ske både inden en eventuel afgørelse  

 om, at en asylansøger skal overføres eller tilbageføres til et andet  

 Schengen-land, og efter, at det er afgjort, at et andet Schengen-land  

 ikke er ansvarligt for at behandle den pågældende udlændings asylansøgning.
 De foreslåede bestemmelser svarer til de gældende regler i  

 udlændingelovens § 28, stk. 2, jf. § 48, stk. 2, om afvisning af en  

 asylansøger til et sikkert tredjeland indtil tre måneder efter indrejsen.
 For så vidt angår spørgsmålet om, hvorvidt der ved afvisning af  

 asylansøgere til sikre tredjelande uden for Schengen-området bør foreligge en  

 aftale med modtagerlandet herom, kan Indenrigsministeriet henvise til  

 ministeriets høringsnotat af 15. maj 1997, punkt 6, hvor det blandt andet er  

 anført, at en sådan ordning efter Udlændingestyrelsens og  

 Indenrigsministeriets opfattelse vil indebære en væsentlig forringelse af  

 myndighedernes nuværende mulighed for at foretage en effektiv og smidig  

 administration af afvisningsreglerne.
10. Behandling af en asylansøgning, herunder ansøgninger efter § 7,  

 stk. 4, selv om ansvaret efter Schengen-konventionen påhviler et andet  

 medlemsland - udlændingelovens § 48 c i forslagets § 1, nr. 30 Dansk Flygtningehjælp har anført, at bemærkningerne til den foreslåede §  

 48 c bør indeholde de nærmere kriterier for, i hvilke tilfælde  

 Udlændingestyrelsen uanset reglerne i §§ 48 a-b kan beslutte, at en ansøgning  

 om asyl skal behandles her i landet.
 Indenrigsministeriet kan i den forbindelse henvise til  

 ministeriets høringsnotat af 15. maj 1997, punkt 9, hvor det blandt andet er  

 anført, at de tilknytningsmomenter, som tillægges betydning ved afgørelser  

 efter udlændingelovens § 7, stk. 4, i vidt omfang vil være vejledende for  

 anvendelsen af den foreslåede § 48 c.
11. Klagemulighed ved afgørelser om afvisning, overførsel m.v. af  

 asylansøgere - udlændingelovens § 48 d i forslagets § 1, nr. 30 Dansk Flygtningehjælp har på ny anført, at klageadgang uden opsættende  

 virkning har begrænset retssikkerhedsmæssig værdi.
 Indenrigsministeriet kan i den forbindelse henvise til  

 ministeriets høringsnotat af 15. maj 1997, punkt 10, hvor det er anført, at  

 afvisning efter såvel den gældende bestemmelse i udlændingelovens § 48, stk.  

 2, som efter den foreslåede § 48 d alene kan ske til sikre tredjelande.  

 Indenrigsministeriet finder derfor ikke grundlag for, at en klage over  

 afvisning fremover skal tillægges opsættende virkning.
 Det kan i tilknytning hertil oplyses, at det allerede i dag fremgår af den  

 gældende bestemmelse i udlændingelovens § 48, stk. 2, 6. pkt., at klage til  

 indenrigsministeren over afvisning, udvisning og udsendelse ikke har  

 opsættende virkning.
12. Den retlige karakter af Rigspolitichefens indberetninger til SIS -  

 udlændingelovens § 58 f i forslagets § 1, nr. 31 Det Danske Center for Menneskerettigheder har anført, at det af  

 retssikkerhedsmæssige grunde findes ønskeligt, om adgangen til at klage til  

 Justitsministeriet over Rigspolitichefens indberetninger til SIS indføjes i  

 loven.
Indenrigsministeriet kan i den forbindelse henvise til det i  

 ministeriets høringsnotat af 15. maj 1997, punkt 11, anførte.
Det fremgår  

 heraf blandt andet, at Rigspolitichefens indberetninger vil ske som en  

 automatisk opfølgning på en beslutning om, at en udlænding skal udvises efter  

 udlændingelovens regler.
Justitsministeriet har oplyst, at Rigspolitichefen er underordnet  

 myndighed i forhold til Justitsministeriet, der efter de almindelige  

 tilsynsprincipper efter omstændighederne skal gribe ind over for ulovlige  

 handlinger hos den underordnede myndighed.
En sådan indgriben kan blandt  

 andet ske på baggrund af en klage fra en til Schengen-informationssystemet  

 indberettet udlænding.
 Indenrigsministeriet finder på den baggrund ikke grundlag for at indsætte  

 en særskilt bestemmelse herom i lovforslaget.
 Spørgsmål nr. 13:
 Med baggrund i Det Danske Center for Menneskerettigheders og Dansk  

 Flygtningehjælps bemærkninger til lovforslaget om, at et medlemslands ret til  

 i medfør af Schengenkonventionens artikel 29, stk. 4, at behandle en  

 asylansøgning, selv om ansvaret efter Schengenkonventionens regler påhviler  

 et andet Schengenland, i en række situationer er blevet benyttet til at  

 behandle en asylansøgning i en fremskyndet procedure uden først at undersøge,  

 om et andet Schengenland ville være ansvarlig efter Schengenkonventionens  

 regler, ønskes ministerens svar på, under hvilken form Danmark vil have  

 mulighed for at følge udviklingen i et deltagende lands asylpraksis, især  

 vedrørende åbenbart grundløs-proceduren.
 Besvarelse af spørgsmål nr. 13:
 Danmark modtager løbende underretning om udviklingen i andre landes  

 asylpolitik, bl.a. via indberetninger fra de danske repræsentationer i  

 udlandet.
 Inden for såvel Schengen- som EU-samarbejdet sker der desuden løbende en  

 udveksling af oplysninger af denne art.
 Inden for Schengen-samarbejdet foregår denne udveksling af oplysninger  

 primært i underarbejdsgruppen vedrørende asyl.
 Inden for EU-samarbejdet udveksles tilsvarende oplysninger i bl.a.  

 asylarbejdsgruppen og i arbejdsgruppen CIREA.
 Der vil således efter min opfattelse være gode muligheder for at følge  

 udviklingen i Schengen-landenes asylpraksis.
