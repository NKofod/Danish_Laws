Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 ligningsloven, lov om VækstFonden og forskellige andre love.  

 (Beskatning ved aflønning i form af aktier, tegningsretter og  

 aktiekøberetter).
(Lovforslag nr.
L 37).
Lovforslaget skal ses som et led i regeringens  

 erhvervsstrategi - fremlagt i rapporten .dk21. Formålet med  

 lovforslaget er at medvirke til en forbedring af de vilkår, der  

 gælder, når en virksomhed vælger at tilbyde medarbejderne  

 aktier, tegningsretter til aktier eller køberetter til aktier, som en  

 del af deres aflønning.
Forslaget vil understøtte udbredelsen  

 af aktier til medarbejdere og kan således medvirke til en styrket  

 aktiekultur i Danmark.
Regeringens sigte med lovforslaget er især at  

 hjælpe de innovative virksomheder, der kan have problemer med at  

 fastholde gode og kvalificerede medarbejdere her i landet.
Men lovforslaget  

 er udformet på en sådan måde, at de foreslåede regler  

 også kan benyttes af andre  virksomheder.
 Lovforslaget svarer stort set til L 289, der blev fremsat  

 i forrige folketingssamling, men som alene nåede en 1. behandling.  

 Lovforslaget indeholder dog en række yderligere ændringer i  

 forhold til L 289.
Efter de gældende regler beskattes en medarbejder,  

 der modtager aktier, tegningsretter eller køberetter som led i  

 aflønningen, af de modtagne aktier m.v. som løn.
Beskatningen  

 indtræder, når medarbejderen erhverver endelig ret til de  

 modtagne aktier m.v. og for køberetter omfattet af ligningslovens § 28  

 på det tidspunkt, hvor køberetten udnyttes.
De gældende regler betyder således bl.a., at  

 skatten forfalder til betaling på et tidspunkt, hvor løngodet  

 ikke nødvendigvis er omsat til kontanter.
Der kan dermed opstå  

 likviditetsmæssige problemer i tilknytning til skattebetalingen.
Med  

 lovforslaget søges disse likviditetsmæssige problemer  

 imødegået samtidig med at det fastholdes, at de modtagne aktier  

 m.v. skal beskattes som det aktierne m.v. repræsenterer nemlig  

 løn.
Det foreslås, at der indføres mulighed for,  

 at selskaber kan vælge at betale medarbejderens skat af aktier,  

 tegningsretter og køberetter, der er ydet som led i aflønningen  

 af medarbejderen.
Skatten betales i givet fald i form af en afgift, der  

 udgør 40 pct. af det vederlag medarbejderen modtager.
Ved det modtagne  

 vederlag forstås summen af værdien af de aktier m.v., som  

 medarbejderen modtager direkte, og den afgift som selskabet betaler.
Når der er valgt afgiftsbetaling til dækning  

 af medarbejderens skat, har selskabet ikke fradragsret for den modsvarende  

 lønudgift.
Endvidere skal medarbejderen ikke medregne det modtagne  

 vederlag ved indkomstopgørelsen.
Selskabet kan vælge mellem tre  

 måder at indbetale afgiften på.
Den kan betales kontant, ved  

 aflevering af aktier eller ved deponering af aktier.
Betales afgiften kontant, går beløbet i  

 statskassen.
Betales afgiften ved aflevering af aktier, tilfalder afgiften  

 VækstFonden inden for en vis ramme.
Aflevering af aktier betyder, at  

 ejendomsretten til aktierne overgår fuldt ud til VækstFonden.  

 Samtidig skal der i forhold til selskabet ske afståelsesbeskatning  

 efter reglerne i aktieavancebeskatningsloven.
Betales afgiften ved deponering af aktier, tilfalder  

 afgiften ligeledes VækstFonden inden for den fastsatte ramme.
Selskabet  

 bevarer dog  ejendomsretten til aktierne, herunder alle  

 forvaltningsmæssige beføjelser.
Derimod overgår de  

 økonomiske rettigheder over aktierne til VækstFonden.
Dette  

 gælder f.eks. retten til at oppebære udbytte.
 Udover aktieaflønningsmodellen indeholder  

 lovforslaget en række andre ændringer af reglerne for beskatning  

 af aktier, tegningsretter til aktier og køberetter til aktier, der  

 ydes som vederlag.
Lovforslaget indeholder et forslag om udvidelse af  

 anvendelsesområdet for ligningslovens § 28, således at også  

 tegningsretter til aktier, der modtages som vederlag, omfattes af reglerne om  

 udskydelse af personalegodebeskatningen til det tidspunkt, hvor der sker  

 udnyttelse eller afståelse.
I tilknytning hertil foreslås, at der  

 indføres fradragsret for selskabets udgifter ved at yde tegningsretter  

 til aktier til medarbejderne.
Ligningslovens § 28 foreslås også udbygget med  

 en regel om fraflytterbeskatning.
Begrundelsen for denne udbygning er, at det  

 ikke bør være muligt at undgå personalegodebeskatningen  

  ved at fraflytte landet inden udnyttelsen.
Fraflytterbeskatningen  

 foreslås kombineret med regler om adgang til at få henstand med  

 betalingen af fraflytterskatten, regler om adgang til omberegning ved en  

 efterfølgende udnyttelse og regler om bortfald af fraflytterskatten  

 ved en tilbageflytning før tegnings- eller køberetterne er  

 afstået eller udnyttet.
Derudover foreslås det, at der indføres pligt  

 til at betale arbejdsmarkedsbidrag og SP-bidrag af aktier og tegningsretter  

 til aktier, der modtages som vederlag.
Dette svarer til, hvad der allerede  

 gælder for køberetter, der modtages som vederlag.
Endvidere  

 indeholder lovforslaget  et forslag om at indføre begrænset  

 skattepligt af aktier, tegningsretter til aktier og aktiekøberetter,  

 der modtages som vederlag for arbejde udført i Danmark.
Endelig foreslås det at indføre  

 indberetningspligt i forhold til aktier og tegningsretter til aktier  

 således at der skabes ligestilling over til køberetter, hvor der  

 i dag er indberetningspligt.
Der foreslås tillige en særlig  

 indberetningsordning i forhold til aktieaflønningsordningen.
For så vidt angår  

 aktieaflønningsordningen er der ikke holdepunkter for et underbygget  

 skøn over forslagets provenuvirkning.
Pr. 100 mill. kr. s løn,  

 der omlægges til aktieløn, vil der umiddelbart fremkomme et  

 provenutab på 15 mill. kr. årligt de første år, hvis  

 godt halvdelen af afgiften vælges indbetalt kontant og resten betales  

 ved deponering af aktier.
På sigt skønnes staten at få et  

 årligt merprovenu på 10 mill. kr. og VækstFonden får  

 indtægter på 11 mill. kr., mens de kommunale skatter falder 25  

 mill. kr., så der samlet fremkommer et provenutab på 4 mill. kr.  

 årligt pr. 100 mill. kr. s omlagt lønsum.  

 Finansårsvirkningen i 2001 skønnes til 10 mill. kr. pr. 100  

 mill. kr. s omlagt lønsum.
 De foreslåede ændringer i forslagets anden  

 del, der vedrører reglerne for beskatning af aktier og tegningsretter  

 til aktier, der er ydet som vederlag, skønnes at medføre et  

 provenutab.
 For Told * Skat medfører lovforslaget en  

 engangsudgift på 7,1 mill. kr. til edb-tilretning samt et  

 begrænset merarbejde til kontrol af ordningen.
 Det foreslås, at lovændringerne får  

 virkning fra og med 1. januar 2001.
 Idet jeg i øvrigt henviser til lovforslagets  

 bemærkninger, skal jeg anbefale forslaget til Folketingets velvillige  

 behandling.
