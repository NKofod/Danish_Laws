Nr BTL 100 Betænkning over Forslag til lov om ændring af forskellige skattelove  

 (Nedsættelse af skattesatsen for selskaber og fonde samt  

 virksomhedsskatteprocenten m.m.)   

 Nr L 100 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
A.P.
Møller, BDO Skat, Danfoss A/S, Dansk Industri, Det Danske Handelskammer, Erhvervenes Skatteudvalg, Grundfoss, Lego A/S, North Sea Operators Committee - Denmark og Shell Olie- og Gasudvinding Danmark B.V. (Holland).
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Dansk Folkepartis tilslutter sig det af Venstre og Det Konservative  

 Folkeparti afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for ændringsforslag nr. 8, 11, 13, 14, 16 og 18.
 Mindretallet vil stemme imod ændringsforslag nr. 1-7, 9, 10, 12, 15 og 17.
Fremskridtspartiet er tilhænger af, at den danske selskabsskat nedsættes.  

 Det er direkte dumt, at Danmark ikke får et selskabsskatteniveau på  

 EU-gennemsnit eller lavere.
Det handler om at få virksomheder til at placere  

 deres hovedsæde i Danmark, så de derved får overskud til beskatning i  

 Danmark.
Derfor var det godt, at regeringen fremsatte forslag om at nedsætte  

 selskabsskatten.
Det var til gengæld ikke godt, at regeringen ville friholde  

 virksomheder med aktiviteter i Nordsøen for skattelettelsen - det var  

 skandaløst.
Det var også skandaløst, at regeringen ville finansiere  

 selskabsskattelettelsen ved at forhøje andre skatter.
Det skal derimod ske  

 ved at fjerne unødige offentlige udgifter - dem er der nemlig rigeligt af.
Nu har regeringen indgået forlig med Folketingets øvrige socialister og  

 fjernet selskabsskattelettelsen.
Til gengæld er det ikke hele puljen af  

 finansieringskilder, som fjernes.
Resultatet bliver derfor en skærpet  

 erhvervsbeskatning i Danmark.
Det er dumt - meget dumt, eftersom det er selv  

 samme erhvervsliv, der er fundamentet for hele vores velfærdssamfund.  

 Regeringen og de øvrige socialister vil med deres politik ødelægge et i  

 forvejen halvdårligt erhvervsklima i Danmark til skade for beskæftigelsen,  

 til skade for betalingsbalancen og til skade for det danske samfund.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
 Kristeligt Folkeparti kan tilslutte sig, at væsentlige dele af  

 erhvervsdelen af pinsepakken tages ud, men er imod, at forliget med  

 venstrefløjen samlet indebærer en forringelse for erhvervslivet, idet  

 erhvervslivet fortsat rammes af en del af de udgiftskrævende forslag,  

 samtidig med at selskabsskatten ikke reduceres.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et mindretal (S, SF, RV, og  

 EL):
Til titlen 1) Titlen affattes således:
»Forslag til Lov om ændring af lov om beskatning ved dødsfald (dødsboskatteloven)  

 og lov om beskatning af fortjeneste ved afståelse af aktier m.v.  

 (aktieavancebeskatningsloven) (Successionsregler)».
Til § 1 2) Paragraffen udgår.
Til § 2 3) Paragraffen udgår.
Til § 3 4) Paragraffen udgår.
Til § 4 5) Paragraffen udgår.
Til § 5 6) Paragraffen udgår.
Til § 6 7) Paragraffen udgår.
 Af skatteministeren, tiltrådt af et flertal (S, SF, RV, EL  

 og FP):
Til § 7 8) Paragraffen udgår.
 Af skatteministeren, tiltrådt af et mindretal (S, SF, RV og  

 EL):
Til § 8 9) Paragraffen udgår.
Til § 9 10) Nr. 1 og 2 udgår.
 Nr. 3-5 bliver herefter nr. 1-3.
 Af skatteministeren, tiltrådt af et flertal (S, SF, RV, EL  

 og FP):
 11) I den under nr. 3 foreslåede affattelse af § 29,  

 stk. 1, ændres to steder »stk. 5« til: »stk. 6«, og  

 »stk. 2-4« ændres til: »stk. 2-5«.
 Af skatteministeren, tiltrådt af et mindretal (S, SF, RV og  

 EL):
 12) I den under nr. 3 foreslåede affattelse af § 29  

 affattes stk. 3  således:
»Stk. 3. Gevinst ved udlodning af aktier m.v. omfattet af  

 aktieavancebeskatningslovens §§ 2, 2d, 2e eller 4 medregnes ved opgørelsen af  

 bobeskatningsindkomsten, medmindre der er tale om udlodning af aktier i et  

 selskab m.v., hvis virksomhed ikke i væsentligt omfang består i at besidde  

 værdipapirer eller at udleje fast ejendom. 1. pkt. finder dog ikke  

 anvendelse, hvis selskabet m.v. udøver næring ved køb og salg af værdipapirer  

 eller finansieringsvirksomhed.
Bortforpagtning af fast ejendom som nævnt i  

 vurderingslovens § 33, stk. 4 og 7, anses ikke i denne forbindelse for  

 virksomhed ved udlejning af fast ejendom.
Uanset 1.-3. pkt. skal gevinst ved  

 udlodning af de i 1. pkt. nævnte aktier m.v. medregnes ved opgørelsen af  

 bobeskatningsindkomsten, hvis udlodningen til den enkelte modtager udgør  

 mindre end 1 pct. af aktiekapitalen i det pågældende selskab m.v., jf. i  

 øvrigt stk. 4 og 5. Ved afgørelsen af, om virksomheden i væsentligt omfang  

 består i at besidde værdipapirer eller at udleje fast ejendom, inddrages også  

 virksomhed i datterselskaber, hvori selskabet m.v. direkte eller indirekte  

 ejer mindst 25 pct. af aktiekapitalen.« Af skatteministeren, tiltrådt af et flertal (S, SF, RV, EL  

 og FP):
 13) I den under nr. 3 foreslåede affattelse af § 29  

 indsættes efter stk. 3 som nyt stykke:
»Stk. 4. Gevinst ved udlodning af børsnoterede aktier  

 omfattet af aktieavancebeskatningslovens §§ 2 eller 4 medregnes ved  

 opgørelsen af bobeskatningsindkomsten, i det omfang gevinsten vedrører den  

 del af den enkelte udlodning til den enkelte modtager, der ikke overstiger en  

 kursværdi på 83.300 kr.
Indgår der i en udlodning aktier, som er erhvervet på  

 forskellige tidspunkter, anses de aktier, der er erhvervet først, for  

 fortrinsvis at indgå i den del af udlodningen, der beskattes efter 1. pkt.  

 Beløbsgrænsen i 1. pkt., der er angivet i 1987-niveau, reguleres efter  

 personskattelovens § 20.« Stk. 4 og 5 bliver herefter stk. 5 og 6.
 14) I det under nr. 3 foreslåede § 29, stk. 5, der  

 bliver § 29, stk. 6, ændres »og stk. 3, 1. pkt., samt stk. 4« til:  

 », 3 og 5«.
Til § 10 Af skatteministeren, tiltrådt af et mindretal (S, SF, RV, og  

 EL):
 15) I nr. 1 ændres ordet »aktiekapitalen« til:  

 »stemmeværdien«.
 Af skatteministeren, tiltrådt af et flertal (S, SF, RV, EL  

 og FP):
 16) Efter nr. 1 indsættes som nyt nummer:
»01. I § 4, stk. 6, 1. pkt., udgår », jf. dog  

 dødsboskattelovens § 36, stk. 3«.' Af skatteministeren, tiltrådt af et mindretal (S, SF, RV og  

 EL):
Til § 11 17) Paragraffen udgår.
 Af skatteministeren, tiltrådt af et flertal (S, SF, RV, EL  

 og FP):
Til § 12 18) Paragraffen affattes således:
»§ 12 Stk. 1. Loven træder i kraft dagen efter bekendtgørelsen i  

 Lovtidende, jf. dog stk. 2.
Stk. 2. § 9, nr. 3-5, og § 10, nr. 01, finder anvendelse på boer  

 vedrørende personer, der afgår ved døden den 1. januar 1999 eller senere, på  

 beskatningen af efterlevende ægtefæller og modtagere af udlodning efter  

 personer, der afgår ved døden den 1. januar 1999 eller senere, samt på skifte  

 af uskiftede boer i den efterlevende ægtefælles levende live, når anmodning  

 om skifte indgives den 1. januar 1999 eller senere.« B e m æ r k n i n g e r Til nr. 1-18 Ændringsforslagenes provenumæsssige konsekvenser Det skønnede provenutab ved ændringsforslagene fremgår af nedenstående  

 tabel.
Provenuforskydningerne er angivet i forhold til L 100.
 Provenuvirkning af ændringsforslagene i erhvervsbeskatningen.  

 1999-2002 .
Ændringsforslagenes administrative konsekvenser De i lovforslaget anførte engangsudgifter på 4,5 mio. kr. samt årlige  

 driftsudgifter på 0,6 mio. kr. bortfalder som følge af ændringsforslagene.  

 Derudover skønnes der ikke at være administrative konsekvenser ved  

 ændringsforslagene.
Ad nr. 1 Ændringsforslaget er en følge af, at det alene er den del af lovforslaget,  

 der vedrører ændringer i successionsreglerne ved død m.v., der skal  

 opretholdes, jf. bemærkningerne til nr. 2-10 og 17.
Ad nr. 2-10 og 17 Efter ændringsforslagene udgår §§ 1-8, § 9, nr. 1 og 2, og § 11 i  

 lovforslaget.
 Ændringsforslagene er en følge af den indgåede aftale mellem regeringen,  

 Socialistisk Folkeparti og Enhedslisten om justeringer af skattesystemet m.m.  

 (pinsepakken).
Ad nr. 11 Der er tale om en konsekvensændring som følge af ændringsforslagene nr. 12  

 og 13.
Ad nr. 12 Efter ændringsforslag nr. 12 kan der kun ske udlodning af aktier med  

 succession fra et dødsbo, når der er tale om udlodning af aktier som nævnt i  

 aktieavancebeskatningslovens §§ 2, 2d, 2e og 4 i et selskab, hvis virksomhed  

 ikke i væsentligt omfang består i at besidde værdipapirer eller at udleje  

 fast ejendom.
 Der kan dog ske udlodning med succession, hvis selskabet udøver næring ved  

 køb og salg af værdipapirer eller finansieringsvirksomhed.
 Bortforpagtning af fast ejendom som nævnt i vurderingslovens § 33, stk. 4  

 og 7, anses ikke i denne forbindelse for virksomhed ved udlejning af fast  

 ejendom, hvorfor der kan ske udlodning med succession af sådanne aktier.
 Det er dog under alle omstændigheder en forudsætning for udlodning med  

 succession, at udlodningen til den enkelte modtager udgør mindst 1 pct. af  

 aktiekapitalen i det pågældende selskab.
 Afgørelsen af, om et selskabs virksomhed ikke i væsentligt omfang består i  

 at besidde værdipapirer eller at udleje fast ejendom, beror på en konkret  

 bedømmelse.
Ved bedømmelsen kan der f.eks. tages udgangspunkt i formålet med  

 selskabets virksomhed.
Formålet med virksomheden må således ikke være passiv  

 pengeanbringelse eller udlejning af fast ejendom.
Herudover kan selskabets  

 indkomst fra andre erhvervsmæssige aktiviteter sammenlignes med selskabets  

 indkomst fra passiv pengeanbringelse eller udlejning af fast ejendom.  

 Endvidere kan der bl.a. lægges vægt på, hvilke aktiver virksomhedens formue  

 er anbragt i, herunder hvor stor en del af formuen der er passivt placeret i  

 værdipapirer eller i udlejningsejendomme.
 Ved afgørelsen af, om selskabets virksomhed i væsentligt omfang består i  

 at besidde værdipapirer eller at udleje fast ejendom, betragtes den samlede  

 virksomhed i det pågældende selskab samt i datterselskaber, hvori selskabet  

 direkte eller indirekte ejer mindst 25 pct. af aktiekapitalen.
 Det betyder, at i tilfælde hvor der udloddes aktier i et selskab, der  

 alene er holdingselskab for et datterselskab, hvis virksomhed opfylder  

 betingelserne for, at udlodning af aktier i datterselskabet kan ske med  

 succession, vil holdingselskabets aktier ligeledes kunne udloddes med  

 succession, når betingelserne for succession i øvrigt er opfyldt.
Ad nr. 13 Af redaktionelle grunde foreslås § 29, stk. 3, 2.-4. pkt., i lovforslaget  

 udskilt i et særskilt stykke.
Ad nr. 14 Der er tale om en konsekvensændring som følge af ændringsforslagene nr. 12  

 og 13.
Ad nr. 15 Aktieavancebeskatningslovens § 11 omhandler succession i levende live.  

 Efter de gældende regler forudsætter successionen, at der er tale om  

 hovedaktionæraktier, der udgør mindst 15 pct. af stemmeværdien.
Ved  

 lovforslaget blev det foreslået, at der i stedet skulle tages udgangspunkt i  

 aktiekapitalen, således at reglerne kom til at svare til de regler, der blev  

 foreslået i forbindelse med succession ved død.
Efter ændringsforslag nr. 12  

 er det ikke længere en forudsætning for succession i aktier ved død, at der  

 skal være tale om hovedaktionæraktier.
Efter ændringsforslaget foreslås  

 derfor, at man ved succession i levende live i hovedaktionæraktier går  

 tilbage til de gældende regler og tager udgangspunkt i stemmeværdien.
Ad nr. 16 Der er tale om en konsekvensændring som følge af, at dødsboskattelovens §  

 36, stk. 3, foreslås ophævet.
Ad nr. 18 Efter ændringsforslaget fastslås, at de foreslåede ændringer i  

 successionsreglerne ved død finder anvendelse både på boer vedrørende  

 personer, der afgår ved døden den 1. januar 1999 eller senere, på  

 beskatningen af efterlevende ægtefæller og modtagere af udlodning efter de  

 pågældende afdøde personer samt på skifte af uskiftede boer i den  

 efterlevende ægtefælles levende live, når anmodning om skifte indgives den 1.  

 januar 1999 eller senere.
Herudover er der tale om konsekvensændringer.
