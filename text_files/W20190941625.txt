Pressenævnets kendelse i sag nr. 2019-80-0320 Klage afvises på grund af manglende retlig interesse En person klagede over, at TV 2 Lorry i artiklen VVM tilladelse ophævet: Dige-projekt i Jyllinge Nordmark sættes år tilbage og i et nyhedsindslag havde bragt forkerte oplysninger og bragt billeder, som ikke vedrørte omtalen.
Personen var ikke omtalt eller afbildet i artiklen, og Pressenævnet afviste derfor at behandle klagen på grund af manglende retlig interesse [Klager] har klaget til Pressenævnet over artiklen VVM tilladelse ophævet: Dige-projekt i Jyllinge Nordmark sættes år tilbage bragt på TV 2 Lorrys hjemmeside tv2lorry.dk den 12. april 2019 samt et indslag bragt i Nyhederne kl. 19:30 på TV 2 Lorry den 12. april 2019, idet hun mener, at god presseskik er tilsidesat.
 Den påklagede artikel og det påklagede indslag indeholder omtale af digeprojektet i Jyllinge Nordmark og de konsekvenser, det har for beboerne der, at digeprojektet for tiden er indstillet.
[Klager] har til støtte for klagen blandt andet anført, at TV2 Lorry på intet tidspunkt har forsøgt at dække historien korrekt.
Selvom Jyllinge i 2013 var blandt de byer i Danmark, der blev udsat for oversvømmelse som følge af stormen Bodil, så har det ikke hold i virkeligheden, når TV 2 Lorry nu hver gang, der varsles storm i landet, vælger at transmittere fra Jyllinge.
TV 2 Lorry har optagelser med en hel masse ejendomme, herunder klagers, i baggrunden, fordi de havde mulighed for at rapportere tørskoet derfra, hvorimod de ikke fik lov at transmittere fra private villaveje.
Ligeledes har TV 2 Lorry i forbindelse med omtale af for eksempel sluse/digeprojektet i området bragt billeder fra stormen Bodil i 2013, uanset der var tale om omtale fra en anden situation.
Med den vedholdende omtale og transmission fra området i Jyllinge har TV 2 Lorry skadet ejendomssalget i Jyllinge.
Dette senest ved at bringe overskriften om, at tilladelsen er ophævet, og digeprojektet i Jyllinge Nordmark sættes år tilbage, samt ved at bringe en tekst fyldt af fejl, som ifølge ejendomsmæglerne har ødelagt hele områdets ejendomssalg i blandt andet Påsken. [Klager] ønsker derfor artiklen og udsendelsen slettet.
 TV 2 har afvist [Klager]s klage.
 Pressenævnets formand, Hanne Schmidt, udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Uanset [Klager]s ejendom har været i baggrunden med byens andre ejendomme i TV 2 Lorrys optagelser fra Jyllinge Nordmark, er [Klager] ikke selv omtalt eller afbildet i artiklen eller i udsendelsen, hvorfor hun ikke har en sådan direkte og individuel retlig interesse, at hun personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
