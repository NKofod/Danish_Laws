Nr LSF 221 Forslag til Lov om ændring af lov om Københavns Lufthavne A/S Fremsat af tafikministeren (Jan Trøjborg) den 13. marts 1996 Vedtaget ved tredjebehandling den 25. april 1996 Lov nr. 338 af 01/05/1996 § 1 I lov nr. 428 af 13. juni 1990 om Københavns Lufthavne A/S, som ændret ved  

 lov nr. 804 af 3. december 1990, ophæves § 7, stk. 1, 2. pkt.
§ 2 Trafikministeren fastsætter tidspunktet for lovens ikrafttræden.
Oprindeligt fremsat forslag § 1 I lov nr. 428 af 13. juni 1990 om Københavns Lufthavne A/S, som ændret ved  

 lov nr. 804 af 3. december 1990, ophæves bestemmelsen i § 7, stk. 1, 2.  

 punktum.
§ 2 Trafikministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger I henhold til lov nr. 428 af 13. juni 1990 om Københavns Lufthavne A/S,  

 som ændret ved lov nr. 804 af 3. december 1990, blev lufthavnsselskabet  

 Københavns Lufthavne A/S oprettet pr. 1. oktober 1990 ved en omdannelse af  

 den tidligere statsvirksomhed Københavns Lufthavnsvæsen, således at  

 lufthavnsvirksomheden blev etableret som et statsejet selskab.
Efter en overgangsperiode var det hensigten at udbyde en mindre del af  

 statens aktier til salg på det private kapitalmarked.
Aktiesalget fandt sted  

 i foråret 1994. Staten ejer herefter i dag 75 pct. af aktiekapitalen i  

 selskabet.
 Et centralt spørgsmål i forbindelse med omorganiseringen af  

 lufthavnsvirksomheden var hensynet til den tidligere statsvirksomheds  

 personale, som forudsattes at fortsætte deres funktioner i lufthavnene efter  

 selskabets overtagelse af disse.
For de statstjenestemænd, der ved selskabets overtagelse af driften gjorde  

 tjeneste ved Københavns Lufthavnsvæsen, indebar det, at de bevarede deres  

 ansættelsesforhold til staten.
Tjenestemændene var i dette ansættelsesforhold  

 forpligtet til fortsat at gøre tjeneste ved lufthavnene i København og  

 Roskilde.
Deres ansættelsesforhold til staten ville blive opretholdt,  

 medmindre de accepterede et tilbud fra lufthavnsselskabet om ansættelse i  

 dette.
 Pligten for tjenestemændene indebar, at de i Københavns Lufthavnsvæsen  

 tjenestegørende statstjenestemænd ikke havde krav på ventepenge/rådighedsløn  

 eller pension som følge af det nystiftede selskabs overtagelse af lufthavnen  

 i 1990. Det samme gjaldt ved det i loven forudsatte salg af 25 pct. af  

 statens aktier.
 I forarbejderne til loven blev der tilkendegivet en hensigt om overvejelse  

 af et eventuelt yderligere aktiesalg efter salget af de 25 pct. af aktierne,  

 idet et sådant yderligere salg i givet fald skal forelægges for Folketinget.
 Et yderligere aktiesalg er blevet aktuelt, efter at regeringen i november  

 1995 indgik en aftale med Det Konservative Folkeparti om finansloven for  

 1996. Det fremgår af aftalen, at en omlægning af statslige aktiver, aktiesalg  

 og salg af ejendomme mv. påregnes at indebære et nettoprovenu på 2 mia. kr. i  

 1996. En nedbringelse af den statslige ejerandel i Københavns Lufthavne A/S  

 fra de nuværende 75 pct. til minimum 51 pct. indgår i udmøntningen af denne  

 del af finanslovsaftalen.
I forbindelse med dette yderligere aktiesalg er det ligesom ved det første  

 aktiesalg bestyrelsens hensigt at tilbyde de ansatte i selskabet at tegne  

 medarbejderaktier.
Til dette formål agtes udstedt det fornødne antal aktier.  

 Der vil derfor på førstkommende generalforsamling blive stillet forslag om,  

 at selskabets bestyrelse bemyndiges til at forhøje aktiekapitalen til  

 maksimalt 905 mio. kr. uden fortegningsret for de nuværende aktionærer med  

 henblik på tegning af medarbejderaktier til kurs 105.
Ved oprettelsen af lufthavnsselskabet i 1990 lånte selskabet ca. 550  

 tjenestemænd.
Ca. 280 af disse har i dag bevaret deres ansættelsesforhold til  

 staten.
De øvrige tjenestemænd er enten overgået til ansættelse i selskabet  

 eller er fratrådt henholdsvis afskediget fra deres stillinger.
 De tilbageværende tjenestemænds fortsatte beskæftigelse ved lufthavnene  

 vil fremover blive baseret på frivillighed, enten derved at de fortsætter med  

 at gøre tjeneste som udlånte tjenestemænd eller overgår til ansættelse i  

 selskabet i henhold til dettes overenskomster.
 Selvom den nuværende pligt for tjenestemændene erstattes af frivillighed,  

 vil lufthavnsselskabet fortsat bevare en pligt til at beskæftige de  

 tjenestemænd, der frivilligt lader sig udlåne.
 Såfremt der skulle være tjenestemænd, der ikke vil lade sig udlåne eller  

 overgå til ansættelse i selskabet, søges disse overført til ansættelse i  

 anden stilling inden for staten, enten ved aftale med de pågældende herom  

 eller ved anvisning af anden passende stilling i staten efter herom gældende  

 regler.
 Med henvisning hertil foreslås bestemmelsen i lovens § 7, stk. 1, 2.  

 punktum om det pligtmæssige udlån for tjenestemændene ved Københavns  

 Lufthavne A/S' lufthavne ophævet.
 Der sigtes på en gennemførelse af aktiesalget tidligt i indeværende forår,  

 og et hertil sigtende prospektmateriale er under udarbejdelse, idet  

 aktiesalget vil ske efter forudgående forelæggelse for Folketingets  

 Finansudvalg.
Administrative og økonomiske konsekvenser Forslaget har ikke miljømæssige, erhvervsøkonomiske eller administrative  

 konsekvenser for det offentlige.
 I det omfang staten ikke kan anvise anden passende beskæftigelse til de  

 tjenestemænd, der ikke ønsker at bevare deres beskæftigelse i lufthavnene  

 enten ved overgang til ansættelse i selskabet eller ved fortsat udlån, vil  

 staten skulle afholde udgifter til ventepenge/rådighedsløn og pension, idet  

 udgifterne vil blive afholdt over Finanslovens § 36, Pensionsvæsenet.
Forholdet til EU Forslaget indeholder ikke EU-retlige aspekter.
Høring Lovforslaget har været sendt til høring hos Statsministeriet,  

 Finansministeriet, Justitsministeriet og Erhvervsministeriet.
Lovforslaget er  

 samtidig med fremsættelsen sendt til høring i organisationerne.
Bemærkninger til forslagets enkelte bestemmelser Til § 1 Efter de gældende bestemmelser i lovens § 7, stk. 1, er de  

 statstjenestemænd, der ved selskabets overtagelse af driften bevarede deres  

 ansættelsesforhold til staten, forpligtet til at gøre tjeneste ved  

 lufthavnene.
Denne forpligtelse vil nu, som nævnt i de almindelige  

 bemærkninger, blive erstattet af frivillighed, hvorfor § 7, stk. 1, 2.  

 punktum foreslås ophævet.
 I tilfælde af fortsatte udlån udbetaler staten som i dag løn mv. og  

 afholder udgifter til pension, og selskabet refunderer fortsat staten  

 lønudgifterne mv., ligesom selskabet fortsat dækker statens udgifter til  

 pension.
Til § 2 Ændring af lovens § 7, stk. 1, 2. punktum, skal først have virkning fra  

 det tidspunkt, hvor den planlagte yderligere afhændelse af statens aktier  

 gennemføres.
 Det foreslås derfor, at trafikministeren bemyndiges til under  

 salgsprocessen at fastsætte tidspunktet for ikraftsættelse af ændringsloven.
