 (Til amtsligningsinspektoraterne, amtsskatteinspektoratet  

 for Sorø amt samt skattedirektoraterne i København, Frederiksberg og  

 Gentofte).
Hermed følger eksemplarer af bekendtgørelse nr. 607 af dags dato, hvorved  

 amtsligningsinspektoraterne, amtsskatteinspektoratet for Sorø amt og  

 skattedirektoraterne i København, Frederiksberg og Gentofte bemyndiges til,  

 hvor en erhvervsvirksomhed afhændes eller ophører, at tillade at  

 investeringsfondshenlæggelser opretholdes på de oprindelige vilkår, såfremt  

 indehaveren inden 1 år efter afhændelsen eller ophøret overtager en anden  

 virksomhed.
Amtsligningsinspektoraterne m.v. er derhos bemyndiget til, hvor  

 indehaveren af en erhvervsvirksomhed dør, at tillade en efterlevende  

 ægtefælle, der hensidder i uskiftet bo, at overtage de af afdøde foretagne  

 henlæggelser til investeringsfond samt at indtræde i de af afdøde påbegyndte  

 forskudsafskrivninger.
Hvor boet skiftes, kan tilladelsen på samme måde  

 meddeles en enearving efter afdøde.
------- På grundlag af skattedepartementets hidtidige praksis vedrørende  

 overtagelse af investeringsfondshenlæggelser er der nedenfor angivet visse  

 vejledende retningslinier.
Disse retningslinier vil i det omfang, kravene er  

 ens for tilladelse efter investeringsfondslovens § 10, stk. 4, og efter  

 afskrivningslovens § 29R, stk. 2, kunne lægges til grund ved de afgørelser,  

 der skal træffes i henhold til sidstnævnte bestemmelse.
En ansøgning om overtagelse af en henlæggelse efter lovens § 10, stk. 3,  

 kan uden videre imødekommes, hvor det er godtgjort, at anden virksomhed er  

 påbegyndt eller overtaget inden et år efter den oprindelige virksomheds  

 afhændelse eller ophør.
Hvor skatteyderen anfører, at han agter at påbegynde  

 eller overtage anden virksomhed, vil tilladelse til overtagelse af  

 henlæggelsen kunne meddeles på betingelse af, at genanskaffelse sker inden  

 for den nævnte 1 års frist.
Der er ikke hjemmel til at forlænge denne frist  

 på 1 år for overtagelse af ny virksomhed.
Søges der om tilladelse til overtagelse af en afdød persons  

 investeringsfondshenlæggelse efter lovens § 10, stk. 4, indhentes der  

 udtalelse fra de lokale skattemyndigheder.
Vedrører ansøgningen en  

 efterlevende ægtefælle, som henviser til, at fællesboet er overtaget til  

 hensidden i uskiftet bo, må dette dokumenteres i form af skifteudskrift.  

 Tilladelse er kun meddelt, når den efterlevende ægtefælle enten viderefører  

 den afdødes virksomhed eller en del af denne, eller selv påbegynder en  

 selvstændig virksomhed; det er herved anset for tilstrækkeligt, at den  

 efterlevende ægtefælle overtager eller påbegynder anden selvstændig  

 virksomhed inden 1 år efter dødsfaldet.
Er en investeringsfondshenlæggelse  

 foretaget før 1. januar 1970, og har den efterlevende ægtefælle for en del af  

 det skatteår, den vedrører, begæret sig skatteansat efter reglerne i  

 ligningslovens § 2B, stk. 3, kan tilladelse til overtagelse af sådan  

 henlæggelse nægtes.
Hvor boet skiftes, må den arving, der ønsker at overtage  

 henlæggelsen, godtgøre, at han er enearving i boet.
 Overtagelse af investeringsfondshenlæggelser og indtræden i afdødes  

 stilling med hensyn til forskudsafskrivninger sker på de for afdøde gældende  

 betingelser, og det bør derfor tilkendegives den pågældende, at eventuel  

 efterbeskatning i henhold til investeringsfondslovens § 10, stk. 1, eller 2,  

 eller afskrivningslovens § 29P vil finde sted på grundlag af afdødes  

 skattepligtige indkomst for de år, hvori henlæggelserne eller  

 forskudsafskrivningerne er foretaget.
 Tvivlstilfælde kan forelægges for skattedepartementet.
 Skattedepartementet, den 29. december  

 1969.
Hans P.
Gøtrik.
