 Voldgiftssag afgjort af Voldgiftsnævnet  

 for Bygge- og Anlægsvirksomhed.
Vedrører AB 92 § 35, stk.2 Ved klageskrift modtaget den 21. februar 1996 har klageren  

 indklaget indklagede i anledning af en tvist, der udspringer af, at klageren  

 har forestået opførelsen af en produktionshal for  

 indklagede.
 Ifølge klagerens endelige påstand tilpligtes  

 indklagede at betale 1.417.710 kr. med tillæg af en forrentning  

 på 2% pr. måned til betaling sker, af 625.000 kr. fra den  

 12.december 1995, af 625.000 kr. fra den 10. februar 1996, ag 131.250 kr. fra  

 den 28. april 1996 og af 5.625 kr. fra den 8. august 1996, subsidiært  

 med sædvanlig procesrente fra sagens anlæg.
 Klageren har subsidiært påstået  

 indklagede tilpligtet til at betale et mindre beløb efter  

 voldgiftsrettens skøn med samme forrentning.
 Klageren har opgjort sin principale påstand  

 således :
 Entreprisesum incl. moms  

                                          6.998.750 kr.
 Indbetalt af indklagede  

                                               5.748.750 kr.
 Fradrag for vandskade  

                                                   69.081 kr.
 Inkassoomkostninger af 1.998.750 kr.  

                                        31.286 kr.
 Tillægsarbejde iflg. faktura af 29.3.1996  

                                              144.875 kr.
 Fradrag i ovennævnte fakturabeløb  

                                                      13.625 kr.
 Faktura af 9.7.1996 vedr. påkørselsskade  

                                                      5.625 kr.
 Morarente af 3.750.000 kr. 15.9 til 19.9.1995  

                                     10.000 kr.
 Morarente af 1.998.750 kr. 15.9 til 31.10.1995  

                                   58.630 kr.
 I alt  

                                                               1.417.710  

 kr.
Indklagede har oprindeligt påstået  

 frifindelse, subsidiært frifindelse for tiden og mere subsidiært  

 frifindelse mod betaling af et mindre beløb end klagerens  

 påstand.
Efter bevisførelsens afslutning nedlagde indklagede  

 endelig påstand om frifindelse mod betaling af 358.732,75 kr. med  

 procesrente fra den 28.4.1998.
 Dette beløb specificeres således :
 Klagerens påstand  

                                                    1.417.710 kr.
 Inkassoomkostninger anerkendes ikke  

                                      31.286 kr.
 Ikke anerkendt faktura vedr. påkørsel  

                                                       5.625 kr.
 Morarenter anerkendes ikke  

                                            68.630 kr.
 1.312.169  

 kr.
 Indklagedes modkrav :
 Udbedring af betongulv  

              60.000 kr.
 Erklæring fra DTI  

                           2.819 kr.
 Teknisk bistand fra ingeniør  

                       9.430 kr.
 Udbedring af epoxylag  

                70.000 kr.
 Udbedring af glasfacade  

                18.000 kr.
 Udbedring af revne i facade  

                2.500 kr.
 Mistet husleje  

                    600.000 kr.
 762.749 kr.
 Moms heraf  

              190.687,25 kr.
 953.436,25 kr.
 Klagers krav fratrukket  

                                         953.436,25 kr.
 358.732,75 kr.
 AB 92 er gældende mellem parterne.
 Der er herefter nedsat en voldgiftsret i henhold til  

 "Regler for behandling af sager ved Voldgiftsretten for Bygge- og  

 Anlægsvirksomhed" bestående af akademiingeniør Mogens  

 Høgsted, civilingeniør Jens Wichmand Jørgensen og  

 landsdommer Ole Nicolaisen med sidstnævnte som retsformand.
Ved et før sagens anlæg gennemført syn  

 og skøn, var udmeldt skønsmand, der vedrørende revner i  

 betongulv og betonfacadeelement har afgivet skønserklæring af  

 7.3.1996, tillæg nr. 1 af 6.6.1996 og tillæg nr. 2 af 5.11.1996  

 til skønserklæringen.
Af disse erklæringer fremgår  

 bl.a., at der er fundet revner i betongulvet.
Revner på tværs af  

 de smalle kantbaner beror på for stor afstand mellem revnefrembringere  

 i kombination med svind som følge af udtørring og  

 afkøling.
Revner ved siden af revnefrembringere skønnes at bero  

 på, at der ikke er sket opskæring i tilstrækkelig dybde.  

 Det forhold, at produktionshallen har været uopvarmet har haft  

 betydning for opståen af de konstaterede revner.
Det skønnes  

 imidlertid, at restsvind som følge af udtørring og  

 hærdning også har haft betydning.
Restudtørringssvind og  

 svind som følge af afkøling har ca. samme  

 størrelsesorden og dermed skønsmæssigt samme indflydelse  

 på revnernes opståen.
Omkostningerne ved udførelse af 700  

 lbm fuge skønnes at udgøre 60.000 kr. ekskl. moms  for  

 opskæring og fugning og 70.000 kr. ekskl. moms for reparation af  

 epoxybelægning.
Udbedring af epoxybelægning over epoxyfuger er  

 næppe nødvendigt, medmindre der under skæring af fuger  

 sker slip af belægning langs fuger, eller der ønskes ensartet  

 belægning gennemgående.
 En revne i betonelement i bygningsfacade er udbedret ved  

 fyldning, men med et materiale, der afviger i farve fra betonelementet.
 Under voldgiftssagens forberedelse er desuden som  

 skønsmand vedrørende bygningens glasparti udmeldt en  

 ingeniør, der har afgivet skønserklæring af 21.4.1997  

 samt tillægserklæringer af 14.4.1998 og 22.4.1998.
Af disse erklæringer fremgår bl.a., at glasset  

 i indgangsportalen er af typen Solarbel SS20, og at der med god ret kan siges  

 at være identitet mellem SS20, SS14 og SS8 og bygningsbeskrivelsens  

 omtale af Supersilver, Supersilvergrå og Solarbelblå.
Da  

 bygherren tilsyneladende ikke har påvist hvilken sølveffekt, der  

 er tale om, kan alle glassene opfylde kravet om sølveffekt.
Men ingen  

 af glassene har en "sølveffekt svarende till  

 højglanspoleret rustfrit stål", men har absolut, hvad der i  

 glasbranchen svarer til en sølveffekt.
Udgiften til udskiftning af  

 glas i indgangsportalen med glas, hvor vinduer og brystninger har samme  

 udseende (look-alike effekt) kan foretages for 18.000 kr. + moms.
 I en rapport af 15.8.1995 udarbejdet af klageren  

 anføres bl.a. :
 "Dags dato er der afholdt afleveringsforretning  

 på ovennævnte projekt.
 Bygningen blev gennemgået og afleveret i.h.t.  

 ordrebekræftelsen og bygherre overtager pr. 15.08.95 det fulde ansvar  

 for bygningen.
 ..
Samlet ordrebeløb kr. 5.599.000 ..
Betaling : 5.099.000 kr. ekskl. moms betales d. 15.09.95  

 forudsat at glas i ALU-partier og elementforplader er monteret.
Hvis dette  

 ikke er monteret, tilbageholdes 500.000 kr. heraf til betaling netto kontant  

 ved endt montage.
500.000 kr. ekskl. moms betales 30 dage netto efter  

 aflevering af glas i ALU-facader." Under den mundtlige forhandling den 28.4.1998 blev der  

 afgivet forklaringer af afdelingsleder hos klager, administrerende  

 direktør af lejer af indklagedes hal, direktør hos indklagede  

 samt projektlederen.
Endvidere besvarede skønsmændene  

 spørgsmål vedrørende deres erklæringer.
Afdelingsleder hos klageren har forklaret, at han  

 er uddannet bygningskonstruktør.
Det var  

 gulvbelægningsentreprenøren, der skulle lave fugningen i  

 betongulvet.
Tegningen, bilag B er en produktionstegning til brug for  

 gulvbelægningsentreprenøren, som efter en nøje gennemgang  

 godkendte klagerens gulvopbygning uden forbehold.
Han anslår, at  

 klagerens kostpris for udbedring i form af ny opskæring og fugning vil  

 andrage 20-25.000 kr.
 Det var indklagede, der fandt på, at glas i  

 indgangsportalen skulle se ud som højglanspoleret rustfrit stål.  

 Dette udtryk blev først nævnt, efter at de første glas i  

 portalen var blevet monteret.
Administrerende direktør hos lejer af hallen  

 har forklaret, at han er administrerende direktør for en  

 produktionsvirksomhed.
Indklagede der er 100% ejet af direktøren for  

 indklagede beskæftiger sig bl.a. med at opføre  

 produktionsanlæg, der videresælges.
Da produktionshallen var  

 opført, kunne den ikke tages i brug pga. manglerne ved betongulvet.  

 Ibrugtagning skete derfor først, da manglerne var udbedret, idet det  

 ville have været kostbart og besværligt at flytte maskiner ind og  

 ud flere gange for at anvende hallen midlertidigt inden udbedring.
Lejer har  

 lejet hallen af indklagede for 800.000 kr. pr. år.
Direktør for indklagede har forklaret, at  

 ideen om, at glasset i indgangsportalen skulle have sølveffekt kom fra  

 afdelingsleder hos klageren.
Vidnet har hørt, at der blev omtalt en  

 sammenligning med rustfrit stål.
Projektlederen har forklaret, at han er  

 projektleder hos en underentreprenør for klageren ved nævnte  

 byggeri og bl.a. udførte betongulvet i produktionshallen.
Gulvet  

 skulle afleveres med revneafvisere, men uden fugning, der skulle  

 udføres af det firma, som foretog gulvbelægningen.
Skønsmanden har under afhjemlingen oplyst, at  

 revnen i facadeelementet skal fyldes med cementmørtel i en farve  

 svarende til betonelementet.
Udgiften hertil vil andrage 2.000 til 2.500 kr.  

 + moms.
 En fuldstændig sagsfremstilling samt  

 fuldstændig gengivelse af de afgivne forklaringer er udeladt i denne  

 kendelse.
 Klageren har til støtte for sin  

 påstand anført følgende:
Vedrørende betongulvet gøres det  

 gældende, at indklagedes mangelsindsigelse må afvises.
Klageren  

 skulle til gulvbelægningsentreprenøren, som var antaget af  

 indklagede, aflevere et råt betongulv med opskårne knasfuger, men  

 uden nogen form for fugning.
Gulvbelægningsentreprenøren har da  

 også uden indsigelser overtaget betongulvet fra klageren. Årsagen  

 til de konstaterede revner i gulvet må herefter i det væsentlige  

 henføres til gulvbelægningsentreprenørens forhold samt  

 til indklagedes manglende opvarmning af produktionshallen.
For den del af  

 manglerne, som ifølge skønsmanden kan henføres til  

 klageren, kan indklagede ikke kræve erstatning, idet indklagede har  

 nægtet klageren udbedringsret.
Subsidiært gøres det  

 gældende, at indklagede i denne situation kun kan kræve klagerens  

 kostpris til udbedringen, og kun halvdelen af denne, da skaden ifølge  

 skønsmanden for ca. 50 % vedkommende kan henføres til manglende  

 opvarmning.
Denne kostpris andrager efter administrerende direktør hos  

 klagers forklaring ca. 25.000 kr.
Det bestrides, at udbedring af  

 epoxybelægningen over fugerne er påkrævet.
Vedrørende glaspartiet gøres det  

 gældende, at indklagede har valgt det glas, der er opsat i  

 indgangsportalen, og at klageren i overensstemmelse hermed har leveret den  

 ydelse, der er aftalt i bygningsbeskrivelsen.
Det blev senere mellem parterne  

 aftalt, at glas i indgangsportal skulle udskiftes til samme farve som i de  

 øvrige facader.
De nødvendige glas beror hos klageren, der har  

 tilbudt denne udskiftning.
Revnen i betonfacaden har klageren udbedret efter DTI´s  

 anvisning.
Det bestrides, at revnen herefter skulle være synlig, og  

 hvis det måtte være tilfældet, er der tale om et  

 bagatelagtigt kosmetisk problem.
Indklagedes udgifter til bistand fra rådgivende  

 ingeniør er ikke nærmere dokumenteret og kan ikke kræves  

 godtgjort af klageren.
Erklæringen fra DTI er indhentet ensidigt af  

 indklagede og skal ikke refunderes af klageren.
 Et eventuelt huslejetab er et indirekte tab, som  

 indklagede ifølge AB 92 § 35, stk. 2 ikke kan kræve erstattet  

 hos entreprenøren.
Der er mellem parterne aftalt en rente ved forsinket  

 betaling på 2 % pr. måned.
Det bestrides, at denne rente skulle  

 være fraveget ved betalingsaftalen af 15.8.1995, der alene angår  

 den forsinkede glasleverance, hvor det må lægges til grund, at  

 det sidste glas blev monteret den 12.12.1995, og at entreprisen  

 vedrørende glasarbejdet blev afleveret den 10.1.1996. Indklagede har  

 ikke været berettiget til at nægte at modtage denne aflevering,  

 selvom voldgiftsretten måtte finde, at klageren skulle være  

 pligtig at betale 18.000 kr. + moms for montering af andet glas, idet dette  

 forhold ikke kan betegnes som en væsentlig mangel, jf.
AB 92 § 28, stk.  

 2. Klagerens rentepåstand vedrørende glasleverancen er  

 således i overensstemmelse med bestemmelserne om forfaldstider og pligt  

 til rentebetaling ifølge nævnte betalingsaftale.
 Indklagede betalte 1.998.750 kr., efter at beløbet  

 var taget til inkasso og må derfor være pligtig til at betale  

 inkassoomkostninger heraf.
 Indklagede har til støtte for sin  

 påstand gjort følgende gældende :
Det gøres gældende, at fugning af betongulvet  

 ikke skal udføres af gulvbelægningsentreprenøren, men af  

 klageren.
Det er uklart, hvad der skal forstås ved et råt  

 betongulv, og da klageren som totalentreprenør har forestået  

 udførelsen af betongulvet på nær dettes  

 overfladebehandling, må det være klagerens bevisbyrde at  

 godtgøre, at fugning ikke skulle udføres af klageren.
Dette  

 bevis er ikke ført, idet tegningen, bilag B, der er modtaget af  

 indklagede og må betragtes som en del af parternes aftalegrundlag,  

 tværtimod må opfattes som en arbejdsbeskrivelse til klagerens  

 egen underentreprenør.
På tegningen findes en note, der bl.a.  

 beskriver fugning.
Ifølge skønserklæringen er der desuden  

 mangler ved det arbejde ved gulvet, der ubestridt skulle forestås af  

 klageren.
Det er endvidere klagerens ansvar, at indklagede, der ikke havde  

 egen teknisk rådgiver under byggeriet, ikke er blevet instrueret om  

 opvarmning af hallen for at undgå revnedannelser i betongulvet.  

 Klageren tilbød først at udbedre mangler ved gulvet, efter at  

 indklagede havde igangsat udbedring.
Det målægges til grund, at det ikke er  

 indklagede, men klageren, der har foretaget valget af glas i  

 indgangsportalen.
Da klageren begyndte at montere dette glas, aftaltes et  

 udseende med en sølveffekt svarende til højglanspoleret  

 rustfrit stål.
En sådan effekt er efter skønsmandens  

 erklæringer ikke tilvejebragt.
Som følge heraf skal klageren  

 erstatte indklagede 18.000 kr. + moms til montering af andre glas.
Der var  

 således ikke den 12.12.1995 monteret korrekte glas og heller ikke den  

 10.1.1996 sket aflevering af kontraktmæssig glasleverance.
Derfor var  

 indklagede berettiget til at undlade at betale 500.000 kr. + moms de to  

 nævnte datoer, og forfaldstiden for betaling af 1 mio. kr. + moms skal  

 først regnes fra dagen for den mundtlige forhandling den 28.4.1998,  

 hvor indklagede er blevet bekendt med udbedringsbeløbet på  

 18.000 kr. + moms.
 Revnen i betonfacaden skæmmer den store facade og  

 må udbedres for klagerens regning.
 Indklagede har været uden egen teknisk  

 rådgiver og må derfor være berettiget til at få  

 godtgjort afholdte udgifter vedrørende revner i betongulv til den  

 indhentede erklæring fra DTI samt bistand fra en rådgivende  

 ingeniør, da revnerne blev opdaget.
Det må efter bevisførelsen lægges til  

 grund, at indklagede har lidt et tab på 600.000 kr., svarende til ¾  

 års udleje af produktionshallen som følge af forsinket  

 ibrugtagning.
Dette tab må erstattes af klageren uanset bestemmelsen i  

 AB 92 § 35, stk. 2, idet klageren har udvist grov uagtsomhed i forbindelse  

 med arbejdet med betongulvet.
Den oprindelige aftale om 2 % rente pr. måned ved  

 forsinket betaling må anses at være fraveget ved den nye  

 betalingsaftale anført i rapporten af 15.8.1995. Herefter skal det  

 beløb, som indklagede erkender at skylde alene forrentes med  

 sædvanlig procesrente, jf.
AB 92 § 22, stk. 11 fra den 28.4.1998.
 Hvis der måtte tilkomme klageren inkassoomkostninger  

 af det betalte beløb på 1.998.750 kr., må disse  

 indgå i voldgiftsrettens fastsættelse af sagsomkostninger.
 Voldgiftsrettens bemærkninger :
 Vedrørende betongulvet.
Voldgiftsretten finder, at gulvet med rette er leveret  

 af klageren uden fugning.
Tegningen, bilag B med en note om bl.a. gulvets  

 fugning, er ikke en del af parternes aftalegrundlag, idet  

 ordrebekræftelsen ikke henviser til denne tegning.  

 Bygningsbeskrivelsens angivelse, hvorefter gulv afsluttes som råt  

 betongulv må forstås sålede, at gulvet af klageren skal  

 leveres med betonlag inkl. skårne revner (eller dilatationsfuger) klar  

 til fugning.
Denne skulle udføres efterfølgende afpasset efter  

 gulvets overfladebehandling af den af indklagede antagne  

 gulvbelægningsentreprenør, som godkendte den gulvopbygning, som  

 klageren afleverede.
Ifølge skønserklæringen har klageren  

 afleveret gulvet med mangler.
Udbedringen heraf andrager 60.000 kr. + moms,  

 heri iberegnet det fugearbejde, der er en afledt følgeomkostning ved  

 fornyet opskæring.
I det omfang det har haft betydning for revnernes  

 udvikling, at lagerhallen har været uopvarmet, må ansvaret herfor  

 imidlertid også lægges på klageren, der har forsømt  

 at underrette indklagede, som ikke havde egen teknisk rådgiver, om  

 betydningen heraf, at hallen ikke måtte henstå uopvarmet i en  

 periode, efter betongulvet var støbt.
Herefter tages indklagedes  

 modkrav vedrørende mangler ved selve betongulvet til følge med  

 60.000 kr. + moms.
Udbedring af epoxybelægningen over fuger findes ikke  

 påkrævet generelt.
En sådan udbedring har kun funktionel  

 betydning i det omfang, der skal foretages nødvendige  

 følgearbejder ved opskæring for at sikre, at fugerne er intakte  

 (udbedring af slip af epoxybelægningen langs fuger). Udgiften til  

 sådan begrænset udbedring kan anslås til 15.000 kr. + moms,  

 som klageren skal betale.
 Vedrørende glaspartiet.
Ifølge bygningsbeskrivelsen skulle indklagede  

 foretage valg mellem 3 typer glas til indgangsportalen.
Det må efter  

 bevisførelsen lægges til grund, at valget i stedet blev  

 foretaget af klageren, og at indklagede under henvisning til manglende  

 sølveffekt gjorde ophævelser, da glasset blev monteret.
Efter  

 skønserklæringen må det imidlertid lægges til grund,  

 at det leverede glas svarer til beskrivelsen i bygningsbeskrivelsen, der  

 foreskriver glas af typen Supersilver, Supersilvergrå eller  

 Solarbelblå, hvorved bemærkes, at der ikke findes grundlag for at  

 fastslå, at det af indklagede omtalte udseende med sølveffekt  

 som højglanspoleret rustfrit stål har været aftalt.  

 Indklagedes modkrav vedrørende montering af andet glasmateriel kan  

 derfor ikke tages til følge.
Dette indebærer tillige, at  

 indklagede ikke har kunnet nægte at modtage det udførte  

 glasarbejde ved afleveringen den 10.1.1996. Det må herefter  

 lægges til grund, at 500.000 kr. + moms forfaldt til betaling ved  

 afslutning af glasmontering den 12.12.1995 og yderligere 500.000 kr. + moms  

 ved afleveringen den 10.1.1996.
 Vedrørende revnen i betonfacade.
Det lægges efter skønserklæringen  

 til grund, at der har været en mangel i form af farveafvigelse ved den  

 udbedring af denne revne, som klageren forestod.
Indklagedes krav om  

 godtgørelse af udgifter til udbedring af denne mangel tages herefter i  

 overensstemmelse med skønsmandens prissætning til følge  

 med 2.500 kr. + moms.
 Vedrørende indklagedes udgifter til teknisk  

 bistand.
Indklagede, som ikke havde egen fast teknisk  

 rådgiver i forbindelse med entreprisen, findes med rette at have  

 antaget rådgivende ingeniør til at yde teknisk bistand i  

 forbindelse med de mangler ved betongulvet, som klageren bærer ansvaret  

 for.
Indklagedes krav i denne anledning tages herefter til følge  

 udover de 60.000 kr. + moms for de håndværksmæssige  

 udgifter med de krævede 9.430 kr. + moms.
Derimod kan indklagedes  

 udgift til den indhentede erklæring fra DTI ikke forlanges refunderet  

 af klageren, idet det er en erklæring, som indklagede har indhentet  

 ensidigt.
 Vedrørende huslejetab.
 Dette erstatningskrav vedrører et indirekte  

 tab, som entreprenøren ikke hæfter for ifølge AB 92 § 35,  

 stk. 2. Herefter og idet det ikke findes godtgjort, at klageren i forbindelse  

 med arbejdet med betongulvet skulle have udvist grov uagtsomhed, kan dette  

 krav ikke tages til følge.
 Som følge af det anførte tilkommer der  

 indklagede følgende modkrav :
 Vedr. betongulv, i alt 75.000 kr. + moms  

                              93.750,00 kr.
 Vedr. facaderevne 2.500 kr. + moms  

                                 3.750,00 kr.
 Vedr. teknisk bistand 9.430 kr. + moms  

                               11.787,50 kr.
 I alt  

                                                           109.287,50 kr.
Klagerens tilgodehavende opgøres efter  

 påstanden, idet det tiltrædes, at der kan kræves  

 inkassoomkostninger af det beløb på 1.998.750 kr., der blev  

 betalt, efter at det var taget til inkasso, og idet indklagede i sin duplik  

 har anerkendt, at den pågældende påkørselsskade skal  

 betales af indklagede.
Endvidere findes klageren at have krav på  

 morarente som påstået vedrørende for sene indbetalinger af  

 entreprisesummen i overensstemmelse med den forrentning for forfaldne  

 beløb på 2 % pr. måned, som parterne har aftalt i  

 ordrebekræftelsen.
 Herefter tilkommer der klageren:
 1.417.710,00 kr.
 fratrukket              109.287,50 kr.
 1.308.422,50  

 kr.
Den mellemparterne aftalte rente på 2 % pr.  

 måned, findes ikke at være fraveget ved erklæringen den  

 15.8.1995, hvorefter der alene aftales senere betaling f.s.v. angår den  

 forsinkede udførelse af glasarbejdet, og hvorefter den øvrige  

 del af bygningen blev afleveret denne dag.
Herefter tages klagerens rentekrav  

 til følge som nærmere nedenfor anført.
 THI BESTEMMES :
 Indklagede skal til klageren betale 1.308.422,50 kr. med  

 tillæg af en rente på 2 % pr. måned til betaling sker, af  

 625.000,00  kr. fra den 12.12.1995,af 625.000,00 kr. fra den 10.2.1996 og af  

 58.422,50 kr. fra den 28.4.1996 til betaling sker.
Indklagede skal endvidere til klageren betale 45.000,00  

 kr. i sagsomkostninger, hvorved der er taget hensyn til, at klageren skal  

 udrede 12.000,00 kr. af skønsomkostningerne på 19.000,00 kr.  

 vedrørende betonarbejderne.
Disse 12.000,00 kr. er fratrukket i det  

 beløb, der tilkommer klageren som proceduresalær.
 De omkostninger, der er forbundet med voldgiftsrettens  

 behandling af sagen, skal i det hele betales af indklagede.
 Kendelsen skal opfyldes inden 14 dage efter dens  

 modtagelse.
