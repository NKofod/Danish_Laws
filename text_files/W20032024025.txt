Ankestyrelsens principafgørelse P-9-03 om anbringelse - retspsykiatrisk afdeling - afsoning - pension Resume:
 Efter overflytning til retspsykiatrisk afdeling for udståelse af den resterende del af en idømt fængselsstraf, havde en strafafsoner ret til at få sin førtidspension udbetalt, idet han ikke længere kunne betragtes som indsat til afsoning i fængsel eller arresthus.
 Love:
Lov om social pension - lovbekendtgørelse nr. 697 af 21. august 2002 - § 46, stk. 1 Sagsfremstilling:
Der var ved fuldbyrdelsesdom truffet afgørelse om, at ansøger skulle udstå den resterende del af sin fængselsstraf på retspsykiatrisk afdeling.
Anbringelsen var betinget af visse vilkår, der såfremt de overtrådtes ville medføre at han skulle tilbageføres til fængsel.
Nævnet stadfæstede kommunens afgørelse om inddragelse af førtidspension.
Begrundelsen var, at anbringelsen på retspsykiatrisk afdeling ikke kunne sidestilles med en dom til behandling, uanset at anbringelsen var sket for resten af afsoningstiden, idet ansøger ved tilkendelsen af pensionen var indsat til strafafsoning.
 Sagen blev behandlet i principielt møde med henblik på afklaring af om der skal ske pensionsinddragelse ved overflytning til retspsykiatrisk afdeling efter fuldbyrdelsesdom.
 Afgørelse:
 Ankestyrelsen fandt, at en strafafsoner havde ret til at få udbetalt sin pension under anbringelse på retspsykiatrisk afdeling.
 Begrundelsen for afgørelsen var, at Justitsministeriet, Direktoratet for Kriminalforsorgen havde bestemt, at han skulle udstå den resterende del af fængselsstraffen på retspsykiatrisk afdeling, jf. § 78, stk. 1, i lov om fuldbyrdelse af straf m.v., lov nr. 433 af 31. maj 2000.
 Ankestyrelsen lagde vægt på, at han efter overflytning til Retspsykiatrisk afdeling ikke længere var indsat til afsoning i fængsel eller arresthus, som nævnt i lovens § 46, stk. 1.
 Ankestyrelsen ændrede således det sociale nævns afgørelse.
