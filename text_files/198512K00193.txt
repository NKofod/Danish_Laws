Nr LSF 193 Forslag til lov om ændring af lov om vægtafgift af motorkøretøjer m.v.  

 (Præmiering af miljøvenlige biler) Fremsat af Rahbæk Møller (SF) Margrete Auken (SF) Leif Hermann (SF) Ebba  

 Strange (SF) Thoft (SF) Albrechtsen (VS) Anne Grete Holmsgård (VS) Lenger  

 (VS) Elisabeth Bruun Olesen (VS) Tinning (VS) den 11. marts 1986 § 1 I lov om vægtafgift af motorkøretøjer m.v., jfr. lovbekendtgørelse nr. 409 af 8. august 1984, foretages følgende ændring:
 I § 3 indsættes som nyt stk. 3:
»Stk. 3. For personmotorkøretøjer, der opfylder de af miljøministeren fastsatte normer for udstødningsgassens sammensætning m.v., nedsættes afgiften efter stk. 1 med 33 pct.«.
§ 2 Loven træder i kraft den 1. april 1986.
BEMÆRKNINGER TIL LOVFORSLAGET Forslaget skal ses i sammenhæng med det samtidig hermed fremsatte lovforslag om ændring af lov om registreringsafgift af motorkøretøjer m.v. (Præmiering af miljøvenlige biler) (L 192).
Heri foreslås der indført en nedsættelse af registreringsafgiften for biler, der opfylder de amerikanske normer for udstødningsgassens sammensætning, som miljøministeren forudsættes at fastsætte for at udligne meromkostningerne ved brug af katalysator.
Hensigten med det foreliggende lovforslag er at udligne de løbende merudgifter, der følger af brug af katalysatorer.
Miljøministeren har endnu ikke fastsat normer vedrørende udstødningsgassens sammensætning.
Dette er imidlertid ikke noget praktisk, administrativt problem, idet lovforslaget forudsætter, at der i Danmark fastsættes regler svarende til de amerikanske normer.
Når loven foreslås ændret på nuværende tidspunkt, er det, fordi bestemmelsens miljømæssige sigte umiddelbart kan få virkning, når de nævnte normer er fastsat i Danmark.
Det er ikke hensigten med forslaget at foretage en generel nedsættelse af vægtafgiften.
Satserne for vægtafgiften forudsættes derfor forhøjet, så det samlede provenu er uændret.
En sådan forhøjelse kan imidlertid først gennemføres, når anvendelse af katalysatorer er kendt.
 I øvrigt henvises til bemærkningerne til L 192.
