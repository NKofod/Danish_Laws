Nr BSF 55 Forslag til folketingsbeslutning om retten til frit at kunne flytte mellem  

 kommunerne også for modtagere af pension efter lov om social pension Fremsat af Bruno Jerup (EL) Jette Gotlieb (EL) den 31. januar 1995 Folketinget pålægger herved socialministeren at tage initiativer til at  

 sikre, at ingen, der modtager pension efter lov om social pension, kan  

 forhindres i at flytte på tværs af landets kommunegrænser.
Dette skal gælde  

 uanset den enkeltes behov for bistand og pleje og uanset den enkeltes behov  

 for hjælp til at finde en egnet bolig, der svarer til hans/hendes fysiske  

 og/eller psykiske tilstand.
Bemærkninger til forslaget Enhedslisten har gennem længere tid været opmærksom på de eksempler, der  

 har været i medierne på, at ældre mennesker ikke har mulighed for at bosætte  

 sig, hvor de ønsker det.
For at undersøge, hvorvidt der var tale om enkeltsager eller der var tale  

 om et generelt problem, har Enhedslisten foretaget en rundspørge blandt  

 brugerorganisationer som Landsforeningen Evnesvages Vel, De Samvirkende  

 Invalideorganisationer og Ældresagen.
Disse giver samstemmende udtryk for, at  

 personer, der modtager hjælp efter lov om social pension m.v., ikke har de  

 samme muligheder for at flytte som andre.
De tilføjer desuden, at de jævnligt  

 bliver kontaktet af pårørende og brugere, der er uforstående over for de  

 begrænsninger, der ligger i forvaltningen af lov om social pension og  

 bistandsloven.
 Socialministeren pålægges derfor at sikre, at også borgere, som modtager  

 pension efter lov om social pension m.v., i lighed med alle landets øvrige  

 borgere frit kan flytte på tværs af kommunegrænserne, uanset de mulige  

 hindringer i lovens § 52 (6-års-reglen), den forskellige administrative  

 praksis i kommunerne og de forskellige kriterier for visitation til de  

 kommunale og amtskommunale institutioner p.t. medfører.
 Enhedslisten opfordrer regeringen til at sikre, at denne gruppe borgere  

 ikke stavnsbindes, men ligestilles med landets øvrige borgere.
 Beslutningsforslaget skal sikre, at det ikke udelukkende er pensionister,  

 som er omfattet af bekendtgørelse nr. 585 af 24. juni 1992 om optagelse i  

 plejehjem m.v. i en anden kommune, der er sikret en ultimativ ret til at  

 flytte fra en kommune til en anden.
Målgruppen for dette forslag er personer, der modtager alderspension og  

 førtidspension.
Det er ikke umiddelbart muligt at skønne, hvor mange der  

 måtte ønske at flytte på tværs af kommunegrænserne, da antallet af personer,  

 der forhindres i at flytte, ikke registreres.
Forslaget er udgiftsneutralt for staten, og Enhedslisten foreslår, at der  

 laves en mellemkommunal udligningsordning.
Denne kan f.eks. udformes således,  

 at det altid er fraflytningskommunen, der skal betale både pensionen og de  

 udgifter, der følger af lov om social bistand, da kommunen jo under alle  

 omstændigheder skulle betale dette, såfremt den pågældende ikke var flyttet.
 I det omfang fraflytningskommunen vil stå med ledige pladser på plejehjem,  

 i beskyttede boliger, i bofællesskaber m.v. og disse ikke bebos af borgere  

 fra nabokommunerne eller tilflyttere, der ønsker at bo tættere på deres  

 pårørende, skal disse udgifter gøres til genstand for en mellemkommunal  

 udligningsordning.
