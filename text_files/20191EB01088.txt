Beretning afgivet af Miljø- og Fødevareudvalget den 23. juni 2020 Beretning over Forslag til folketingsbeslutning om snarest at indføre kommunal hjemmel til dels at indføre skærpede miljøzoner for personbiler, dels at etablere nulemissionszoner for køretøjer i bydele [af Henning Hyllested (EL) m.fl.]:
1. Politiske bemærkninger Socialdemokratiet, Radikale Venstre, Socialistisk Folkeparti og Enhedslisten Socialdemokratiets, Radikale Venstres, Socialistisk Folkepartis og Enhedslistens medlemmer af udvalget konstaterer, at luftforurening i form af partikler og NOx fra biler m.v. er et stort sundhedsproblem, og at de nuværende regler for miljøzoner ikke er tilstrækkelige til at forhindre, at alt for mange danskere bliver syge og dør for tidligt på grund af luftforurening.
Partierne ønsker derfor fortsat at styrke indsatsen for at nedbringe luftforureningen i Danmark.
Partierne deler fortsat ambitionen i betænkning over lovforslag nr.
L 191 (folketingsåret 2018-19, 1. samling), hvor S, RV, SF, EL og ALT var enige om, at give kommuner hjemmel til at indføre miljøzoner i bymæssige områder af en vis størrelse, og herunder den politiske linje om skærpelse af disse ved bl.a. at lade persondieselbiler omfatte af miljøzonerne.
 Når partierne i øvrigt er enige om at anvise finansieringen, og når det nødvendige grundlag er til stede, vil partierne drøfte, hvordan miljøzonerne kan indrettes og indsatsen styrkes, og på den baggrund udarbejde nødvendig lovgivning.
Enhedslisten Enhedslistens medlemmer af udvalget ønsker desuden at øge indsatsen for at reducere trafikkens CO2-udledning ved at give kommunerne langt bedre mulighed for at være offensive i den nødvendige klimaindsats på transportområdet.
Enhedslisten vil arbejde for, at regeringen snarest muligt udarbejder et katalog over potentielle tiltag, som kommuner  enten via ny lovgivning eller via lokale beslutninger  kan gennemføre med det formål at nedbringe trafikkens CO2-bidrag.
Kataloget bør udarbejdes med bistand fra Klimarådet og efterfølgende sendes i høring i landets kommuner, hvorefter regeringen indkalder Folketingets partier til forhandling om implementering af de tiltag, der kan opnås flertal for.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 26. februar 2020 og var til 1. behandling den 5. maj 2020. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
Spørgsmål Udvalget har under udvalgsarbejdet stillet 5 spørgsmål til miljøministeren til skriftlig besvarelse, som ministeren har besvaret.
 P.u.v.
