Formålet med registeret er at lette administrationen i forbindelse med udstedelsen af rettighedsbeviser i henhold til lov om mønstre nr. 218 af 27. maj 1970 ved at give mulighed for at tilvejebringe stam-, journal- og sagsstyringsoplysninger vedrørende mønsteransøgninger og -registreringer.
Disse oplysninger skal anvendes ved sagsbehandlingen, ved betjening af eksterne kunder, ved fremstilling af bekendtgørelser i Dansk Mønstertidende, til udarbejdelse af forskellige statistikker og udskrifter, til årsregister over mønstre, til opkrævning af ansøgnings- og tillægsafgifter, til opkrævning af fornyelsesafgifter m.v. og til registrering af indbetaling heraf.
Personkreds: Registeret må kun indeholde navn og adresse på de fysiske og juridiske personer, der ansøger om mønster, er mønsterindehavere, eller er part i sådanne ansøgninger eller registreringer, og navn og adresse på fysiske og juridiske personer, der repræsenterer ansøgere, mønsterindehavere eller andre parter som disses fuldmægtige.
 Ikrafttrædelsesdato: 05/01/1990.
