(Til samtlige statsamter, herunder  

 Københavns Overpræsidium, til samtlige personregisterførere i  

 Sønderjyllands Amt og til Rigsombudet i Grønland) Den 1. november 1997 træder lov nr. 233 af 2. april 1997 om ændring af  

 adoptionsloven, indfødsretsloven og navneloven i kraft.
 Ved loven indsættes bl.a. i navnelovens § 14 følgende nye stk. 2:
"Er barnet under 12 år, skal der foreligge oplysning om dets holdning  

 til den påtænkte navneforandring i det omfang, barnets modenhed og sagens  

 omstændigheder tilsiger det.
Ved afgørelsen skal der i videst muligt omfang  

 tages hensyn til barnets holdning til den påtænkte navneforandring".
Den foreslåede bestemmelse indebærer, at børn, der ikke er fyldt 12 år,  

 gives lejlighed til at udtale sig, inden der træffes afgørelse om  

 navneændring.
Bestemmelsen omfatter alle børn under 12 år, ikke blot  

 adoptivbørn.
Bestemmelsen forudsætter, at oplysningerne om barnets holdning  

 tilvejebringes på en måde, der er afpasset efter barnets alder, modenhed og  

 sagens omstændigheder.
Den måde, hvorpå oplysningerne om barnets holdning  

 tilvejebringes, må således afpasses efter den konkrete situation.
Da det drejer sig om børn under 12 år, er det vigtigt, at barnet ikke  

 sættes i en situation, som det ikke kan overskue, og som det ikke har  

 forudsætninger for at kunne tage stilling til.
Der er således selvsagt ikke  

 tale om en ubetinget høringsregel.
Ved afgørelsen skal der i videst muligt omfang tages hensyn til barnets  

 holdning til den påtænkte navneforandring.
Dette indebærer, at barnets  

 holdning må tillægges selvstændig vægt ved afgørelsen.
Med venlig hilsen Civilretsdirektoratet Ole Græsbøll Olesen Genpart til:
 Indenrigsministeriet, Christiansborg Slotsplads 1, 1218 København K.
 Udenrigsministeriet, Asiatisk Plads 2, 1448 København K.
 Direktoratet for Udlændinge, Ryesgade 53, 2100 København Ø.
 Kirkeministeriet, Frederiksholms Kanal 21, 1220 København K.
 Rigsombudet på Færøerne.
