Skriftlig fremsættelse (28. januar 2015) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af adoptionsloven, lov om social service, forældreansvarsloven og lov om retssikkerhed og administration på det sociale område. (Lempelse af betingelserne for adoption uden samtykke m.v.) (Lovforslag nr.
L 121).
Det overordnede formål med lovforslaget er at styrke intentionerne om at skabe stabilitet og kontinuitet i anbragte børns opvækst gennem adoption uden samtykke.
Senest er reglerne om adoption uden samtykke lempet i 2009. Siden ændringen er der imidlertid kun gennemført ganske få adoptioner uden samtykke.
Det er derfor vurderingen, at adoption uden samtykke som indsats i forhold til udsatte børn ikke anvendes i den grad, der reelt er grundlag og behov for og dermed heller ikke i overensstemmelse med intentionerne bag lovændringen i 2009.
Efter den gældende adoptionslov kan et anbragt barn bortadopteres uden forældrenes samtykke, hvis det er godtgjort, at forældrene varigt er uden evne til at drage omsorg for barnet.
Der sondres mellem børn under 1 år og børn, der har været anbragt i mere end 3 år.
For de små børn gælder, at det er en betingelse for bortadoption, at forældrene ikke vil være i stand til at spille en positiv rolle for barnet i forbindelse med samvær.
 Lovforslaget indebærer konkret, at betingelserne for at gennemføre en adoption uden samtykke fra forældrene lempes, sådan at det skal være »sandsynliggjort«  og ikke som efter gældende ret »godtgjort«  at forældrene varigt vil være ude af stand til at varetage omsorgen for barnet.
 Lovforslaget indebærer desuden, at reglerne for at adoptere børn under 1 år lempes, så sondringen i den gældende lovtekst mellem børn under 1 år, og børn der har været anbragt uden for hjemmet i mere end 3 år, fjernes.
I forlængelse heraf ændres reglerne for fastsættelse af samvær med den oprindelige slægt efter adoptionen, så det også bliver muligt i helt særlige tilfælde at få fastsat samvær eller anden kontakt mellem et barn og dets oprindelige slægt, herunder forældrene, hvis det er bedst for barnet, selvom forældrene ikke har haft dette forud for adoptionen.
Det betyder, at de små børn også bliver omfattet af bestemmelsen.
 Efter forslaget vil også muligheden for at gennemføre en adoption uden samtykke til plejeforældre blive lempet, så en adoption kan gennemføres, når barnet har fået en sådan tilknytning til plejefamilien, at det vil være skadeligt for barnet at bryde denne.
 Herudover indeholder forslaget nogle processuelle ændringer, der skal smidiggøre sagsbehandlingen, uden at der slækkes på de gældende retssikkerhedsgarantier.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
