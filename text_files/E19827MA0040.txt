Et selskab, der driver eksportvirksomhed med avlskvæg, har rejst spørgsmål  

 om fradragstidspunktet for afgiften af de købte dyr.
Selskabet indgik  

 kontrakter med udenlandske kunder om levering af avlskvæg, som selskabet  

 købte gennem lokale opkøbere over hele landet.
Ved købet udstedte opkøberen  

 et afregningsbilag, hvori selskabet stillede en række betingelser for den  

 endelige effektuering af handelen, der ofte først fandt sted flere måneder  

 efter opkøbet.
Selskabet havde registreret handelen i sit regnskab på  

 grundlag af afregningsbilagene og opnåede derved fradragsret for indgående  

 afgift på opkøbstidspunktet.
I en del tilfælde fandt leveringen imidlertid slet ikke sted, fordi  

 betingelserne ifølge afregningsbilaget ikke blev opfyldt, og selskabet  

 udfærdigede debetnotaer, når det blev konstateret, at levering ikke ville  

 finde sted.
Umiddelbart efter levering blev der foretaget afregning over for  

 sælgerne pr check vedhæftet et meddelelsesblad, hvoraf afgiftsbeløbet  

 fremgik.
Først på dette tidspunkt bogførte sælgerne handelen.
 Ministeriet for skatter og afgifter meddelte, at der på tidspunktet for  

 selskabets udfærdigelse af afregningsbilag (opkøbstidspunktet) ikke er tale  

 om levering efter dansk rets almindelige leveringsbegreb og dermed ikke om en  

 leverance som omhandlet i merværdiafgiftslovens § 17, stk 1. Der kan derfor  

 ikke foretages fradrag for den indgående afgift på opkøbstidspunktet, men  

 først på afregningstidspunktet.
