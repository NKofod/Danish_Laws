Fremsat den 30. oktober 2009 af Thor Pedersen (V), Mogens Lykketoft (S), Søren Espersen (DF), Holger K.
Nielsen (SF) og Helge Adam Møller (KF) Forslag til Lov om ændring af lov om valg til Folketinget (Ændring af reglerne om boliger til folketingsmedlemmer m.v.) § 1 I lov om valg til Folketinget, jf. lovbekendtgørelse nr. 145 af 24. februar 2009, som ændret ved § 19 i lov nr. 521 af 12. juni 2009, foretages følgende ændringer:
 1. § 108, stk. 4-8, ophæves, og i stedet indsættes:
»Stk. 4. Til et ordinært medlem stiller Folketinget vederlagsfrit en bolig til rådighed, hvis afstanden og den samlede daglige rejsetid med offentlige transportmidler mellem medlemmets bopæl og Folketinget gør det rimeligt, at den pågældende vil kunne overnatte i Københavnsområdet, eller hvis den pågældende er medlem af Folketingets Præsidium.
Uden dokumentation kan der til medlemmer omfattet af 1. pkt. udbetales kr. 20.000 pr. år til dækning af udgifter i forbindelse med dobbelt husførelse.
Stk. 5. Hvis Folketinget ikke har mulighed for at stille en bolig vederlagsfrit til rådighed, jf. stk. 4, kan der til et ordinært medlem med fast supplerende bolig i Københavnsområdet ydes godtgørelse for boligudgifter m.v., hvis afstanden og den samlede transporttid med offentlige transportmidler gør det rimeligt, at medlemmet vil kunne overnatte i Københavnsområdet.
Godtgørelsen udgør kr. 70.000 pr. år, hvoraf op til kr. 50.000 mod dokumentation udbetales til dækning af egentlige boligudgifter.
Uden dokumentation udbetales der til et sådant medlem kr. 20.000 pr. år til dækning af udgifter i forbindelse med dobbelt husførelse.
Godtgørelse for egentlige boligudgifter kan ydes i op til 3 måneder efter medlemskabets ophør.
Stk. 6. Der kan til et ordinært medlem ydes godtgørelse for kørsel i egen bil ved befordring mellem bopælen og den for medlemmet mest hensigtsmæssige offentlige transportforbindelse til og fra Folketinget.
Befordringsgodtgørelse for kørsel i egen bil pr. kørt kilometer sker efter samme satser, som fastsat af Skatterådet, jf. ligningslovens § 9 B.
Stk. 7. Omkostningstillægget efter stk. 3, værdien af fri bolig m.v. efter stk. 4, godtgørelsen for boligudgifter m.v. efter stk. 5 og befordringsgodtgørelse efter stk. 6, medregnes ikke i den skattepligtige indkomst.
Der kan ikke foretages fradrag i den skattepligtige indkomst for de udgifter, der er forbundet med folketingsarbejdet, herunder boligudgifter, indenlandsk befordring m.v.
Stk. 8. Beløbene, jf. stk. 3-5, er angivet i oktober 1999-niveau.
Beløbene reguleres med samme procentvise ændring (1 decimal) som den procentvise ændring i det samlede forbrugerprisindeks henholdsvis forbrugerprisindeksets boligpost i forhold til juli 1999. Det regulerede beløb afrundes til hele kroner.
Reguleringer sker på grundlag af indeks for januar og juli for tidsrummene 1. april-30. september og 1. oktober-31. marts.
Første regulering foretages pr. 1. april 2000.
 Stk. 9. Medlemmer, der ikke får stillet en bolig vederlagsfrit til rådighed, jf. stk. 4, eller ikke modtager godtgørelse for boligudgifter efter stk. 5, kan i nærmere bestemt omfang få dækket udgifter til hotelovernatning i Københavnsområdet i forbindelse med møder som led i folketingsarbejdet.
 Stk. 10. Udvalget for Forretningsordenen fastsætter nærmere regler om medlemmers ret til at få stillet en bolig vederlagsfrit til rådighed efter stk. 4 og modtage godtgørelse for boligudgifter m.v. efter stk. 5, retningslinjer for krav til dokumentation for egentlige boligudgifter og beregning af godtgørelse for udgifter til ejerbolig og lign., jf. stk. 5, 2. pkt., om godtgørelse for egentlige boligudgifter efter medlemskabets ophør efter stk. 5, 4. pkt., samt nærmere regler om dækning af medlemmernes udgifter til hotelovernatning i Københavnsområdet efter stk. 9. Udvalget for Forretningsordenen kan endvidere fastsætte regler om, at et medlem i nærmere bestemt omfang kan få dækket udgifter til hotelovernatning ved møder i den storkreds, hvor medlemmet er opstillet, hvis afstanden mellem medlemmets bopæl og storkredsen gør det rimeligt.
 2. § 109, stk. 11, 2. pkt., udgår, og i stedet indsættes:
»Et midlertidigt medlem kan endvidere få stillet en vederlagsfri bolig til rådighed af Folketinget, modtage godtgørelse for boligudgifter m.v. efter regler fastsat af Udvalget for Forretningsordenen. § 108, stk. 6, finder tilsvarende anvendelse for midlertidige medlemmer.« § 2 Stk.1. Loven træder i kraft dagen efter bekendtgørelsen i Lovtidende.
 Stk. 2. Muligheden for at få udbetalt befordringsgodtgørelse ved kørsel i egen bil, jf. § 108, stk. 6, som affattet ved § 1, nr. 1, har virkning fra indkomståret 2010.
Stk. 3. Medlemmer, der før lovens ikrafttræden modtager godtgørelse for boligudgifter, jf. § 108, stk. 4, i lov om valg til Folketinget, jf. lovbekendtgørelse nr. 145 af 24. februar 2009, kan fortsætte hermed i henhold til de hidtil gældende regler.« Bemærkninger til lovforslaget Almindelige bemærkninger 1. Lovforslagets baggrund og indhold Med lovforslaget gives der mulighed for, at medlemmer af Folketinget omkostningsfrit kan få stillet en supplerende medlemsbolig til rådighed.
Boligordningen erstatter den hidtidige refusionsordning, hvor Folketinget har refunderet medlemmernes konkrete udgifter til supplerende bolig inden for et årligt maksimumsbeløb.
Den hidtidige ordning udfases gradvis, idet nye folketingsmedlemmer kun vil kunne komme ind under refusionsordningen, hvis Folketinget undtagelsesvis ikke kan tilbyde en supplerende bolig.
 Den nye boligordning gør det enklere for folketingsmedlemmerne at finde en supplerende medlemsbolig og giver nye medlemmer muligheden for at koncentrere sig om det politiske fra første dag i Folketinget.
 Etablerings- og driftsomkostningerne ved den nye ordning vil i det lange løb være modsvaret af de akkumulerede refusionsudgifter, som falder bort.
 Tilsvarende boligordninger findes bl.a. i den svenske Riksdag og det norske Storting.
 Lovforslaget har til formålet at sikre det formelle grundlag for, at Folketinget kan stille supplerende boliger frit til rådighed for de medlemmer, der opfylder betingelserne herfor.
De gældende regler, hvorefter der udbetales godtgørelse for boligudgifter til medlemmer med fast supplerende bolig i Københavnsområdet, hvis afstanden og rejsetiden mellem bopælen og Folketinget berettiger til det, blev gennemført ved lov nr. 1101 af 29. december 1999 i forbindelse med den seneste ændring af reglerne om folketingsmedlemmernes vederlag.
Godtgørelsen udgør maksimalt 70.000 kr. (oktober 1999-niveau) årligt, hvoraf op til 50.000 kr. (oktober 1999-niveau) kan godtgøres mod dokumentation af udgifter til f. eks. husleje, varme, vand, el og gas.
Den resterende del af godtgørelsen er et bidrag til udgifter ved dobbelt husførelse.
Folketingets nugældende rejseregler blev vedtaget af Udvalget for Forretningsordenen i 1995 og senest ændret i 2005. De gældende regler giver ikke mulighed for, at medlemmer af Folketinget i stedet for at få godtgjort udgifter til kørsel i taxa kan få godtgjort udgifter ved kørsel i egen bil.
For at gøre reglerne mere fleksible og for at reducere Folketingets samlede udgifter til medlemmernes indenlandske befordring foreslås det at give mulighed for, at medlemmer kan vælge at få udbetalt en sådan godtgørelse ved befordring mellem bopælen og den for medlemmet mest hensigtsmæssige offentlige transportforbindelse til og fra Folketinget.
2. Økonomiske og administrative konsekvenser for det offentlige Lovforslaget har ikke væsentlige økonomiske og administrative konsekvenser for det offentlige.
Den nye boligordning indebærer større etableringsomkostninger og afledte driftsomkostninger.
I det lange løb forventes de nye omkostningstyper at være modsvaret af de akkumulerede besparelser på refusionsomkostninger under den hidtidige ordning.
Mulighed for godtgørelse for kørsel i egen bil forventes at reducere Folketingets samlede udgifter til indenlandsk transport.
Værdien af den fri indenlandske befordring i forbindelse med det politiske arbejde medregnes ikke i den skattepligtige indkomst.
Der kan ikke foretages fradrag i den skattepligtige indkomst for de udgifter, der er forbundet med folketingsarbejdet, herunder boligudgifter, indenlandsk befordring m.v.
3. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
4. Miljømæssige konsekvenser Lovforslaget har ikke miljømæssige konsekvenser.
5. Administrative konsekvenser for borgerne Lovforslaget har ikke administrative konsekvenser for borgerne.
6. Forholdet til EU-retten Lovforslaget har ikke EU-retlige konsekvenser.
7. Høring Lovforslaget har ikke været sendt i høring.
8. Sammenfattende skema Bemærkninger til lovforslagets enkelte bestemmelser Til § 1 Til nr. 1 Ad stk. 4 Den foreslåede bestemmelse indebærer, at Folketinget kan stille en bolig vederlagsfrit til rådighed for medlemmer, hvis den samlede daglige rejsetid med offentlige transportmidler mellem medlemmets bopæl og Folketinget gør det rimeligt.
Betingelserne for at få stillet en bolig vederlagsfrit til rådighed svarer således til de betingelser, der gælder for at modtage boliggodtgørelse.
Medlemmer, der får stillet en bolig vederlagsfrit til rådighed vil i lighed med medlemmer, der modtager boliggodtgørelse, få udbetalt 20.000 kr. (1999-niveau) til dækning af udgifter ved dobbelt husførelse.
Om baggrunden for forslaget henvises til punkt 1 i de almindelige bemærkninger ovenfor.
 De gældende regler om, at medlemmerne af Folketingets Præsidium kan få stillet en vederlagsfri bolig til rådighed, videreføres.
Ad stk. 5 Det foreslåede stk. 5 er indholdsmæssigt en videreførelse af den eksisterende boliggodtgørelsesordning.
Baggrunden for, at ordningen videreføres, er, at den vil kunne benyttes af medlemmer, i tilfælde af at Folketinget ikke har mulighed for at stille en vederlagsfri bolig til rådighed.
Hvis Folketinget skulle kunne stille en bolig til rådighed for alle medlemmer, der opfylder betingelserne herfor, ville det indebære, at Folketinget skulle have en overkapacitet af lejligheder.
Dette er ikke fundet hensigtsmæssigt.
Det er en betingelse for at kunne gøre brug af godtgørelsesordningen, at Folketinget ikke kan stille en vederlagsfri bolig til rådighed.
Et medlem vil således ikke kunne vælge godtgørelsesordningen, hvis medlemmet har sagt nej til en lejlighed stillet til rådighed af Folketinget.
Medlemmer, der inden lovens ikrafttræden modtager godtgørelse for boligudgifter, kan dog fortsætte hermed, jf. den foreslåede overgangsbestemmelse i lovforslagets § 2, stk. 3.
Ad stk. 6 Folketingets betaling af befordringsudgifter til f.eks. taxi, fly m.v. og betaling af dokumenterede udgifter efter regning er skattefri efter ligningslovens § 9 C, stk. 7, hvis der ikke samtidig tages befordringsfradrag.
Da folketingsmedlemmer ifølge ligningslovens § 9 C, stk. 8, er afskåret fra at foretage befordringsfradrag, vil folketingsmedlemmer altid være fritaget for beskatning af betalt befordring mellem bopælen og Folketinget.
Som noget nyt foreslås det, at der ved befordring mellem bopælen og den for medlemmet mest hensigtsmæssige offentlige transportforbindelse til og fra Folketinget gives mulighed for at modtage godtgørelse for kørsel i egen bil.
Herved sker der en udvidelse i forhold til ligningslovens § 9 B.
Der benyttes satser fastsat af Skatterådet.
I 2009 udgør satser for godtgørelse for kørsel i egen bil 3,56 kr. pr. km for kørsel til og med 20.000 km og 1,90 kr. pr. km for kørsel ud over 20.000 km.
Ad stk. 7 Det foreslås, at værdien af den vederlagsfri bolig i lighed med værdien af den vederlagsfri bolig til Præsidiets medlemmer og værdien af befordringsgodtgørelsen ikke skal indgå i den skattepligtige indkomst.
Ad stk. 8 Bestemmelsen, der er en reguleringsbestemmelse, svarer til § 108, stk. 6, i den gældende lov.
Der er alene foretaget en konsekvensændring, således at der også sker regulering af godtgørelse for udgifter til dobbelt husførelse til medlemmer, der får stillet en bolig til rådighed af Folketinget.
Beløbene er angivet i 1999-niveau.
Omregnet til oktober 2009-niveau udgør den maksimale godtgørelse for boligudgifter 66.210 kr., og beløbet til dækning af udgifter i forbindelse med dobbelt husførelse udgør 26.485 kr.
Ad stk. 9 Den foreslåede ændring indebærer, at medlemmer, der ikke får stillet en bolig vederlagsfrit til rådighed eller modtager boliggodtgørelse, har adgang til at få dækket udgifter til hotelovernatning i forbindelse med møder som led i folketingsarbejdet.
Ad stk. 10 Det foreslås, at Folketingets Udvalg for Forretningsordenen bemyndiges til at fastsætte de nærmere regler om adgangen til at få stillet en bolig vederlagsfrit til rådighed.
Til nr. 2 Det foreslås, at også midlertidige medlemmer efter regler fastsat af Udvalget for Forretningsordenen vil kunne få stillet en bolig vederlagsfrit til rådighed.
Det foreslås, at muligheden for at yde godtgørelse for kørsel i egen bil finder tilsvarende anvendelse for midlertidige medlemmer.
Til § 2 Det foreslås, at loven træder i kraft hurtigst muligt, dvs. dagen efter bekendtgørelsen i Lovtidende.
Muligheden for at få udbetalt befordringsgodtgørelse ved kørsel i egen bil træder dog først i kraft fra indkomståret 2010, jf. stk. 2. I stk. 3 foreslås en overgangsregel, der sikrer, at medlemmer, der inden lovens ikrafttræden har etableret sig i en fast supplerende bolig i Københavnsområdet og modtager boliggodtgørelse efter de hidtil gældende regler, kan fortsætte hermed, også selv om Folketinget har mulighed for at stille dem en bolig til rådighed vederlagsfrit.
Skriftlig fremsættelse Thor Pedersen (V):
 Forslag til lov om ændring af lov om valg til Folketinget. (Ændring af reglerne om boliger til folketingsmedlemmer m.v.).
(Lovforslag nr.
L 53).
