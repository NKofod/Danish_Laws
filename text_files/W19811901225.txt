 Et ulykkestilfælde, der overgik en hjemmehjælper på vej hjem fra  

 arbejde under vanskelige vejrforhold med glat føre, kunne ikke henføres under  

 arbejdsskadeforsikringsloven.
 REDEGØRELSE FOR SAGEN:
En hjemmehjælper, som var på vej hjem fra arbejde, faldt i glat føre og  

 slog højre hånd.
Hun havde oplyst, at det den dag, da uheldet skete, sneede  

 så voldsomt, at det forhindrede bilkørsel.
Hun skulle ud til en meget  

 pasningskrævende patient, som ikke kunne klare sig selv og derfor ikke måtte  

 svigtes.
Hun gik derfor frem og tilbage 6 km hver vej.
 AFGØRELSEN, DER KLAGES OVER:
Sikringsstyrelsen udtalte, at skaden var sket, da pågældende var på vej  

 hjem fra arbejde.
Sådanne skader omfattes ikke af lov om  

 arbejdsskadeforsikring.
Ulykkestilfældet var derfor ikke omfattet af loven,  

 jfr. arbejdsskadeforsikringslovens § 1.
 KLAGEN TIL ANKESTYRELSEN:
I anken havde skadelidte anført, at som hjemmehjælper er hendes  

 arbejdsforhold atypiske.
Arbejdsgiveren, en kommune, har pålagt  

 hjemmehjælperne at gøre alt for at nå frem til de dårlige klienter.
 YDERLIGERE OPLYSNINGER EFTER ANKEN:
Lederen af hjemmehjælpen i den pågældende kommune oplyste, at skadelidte  

 den pågældende dag selv havde skønnet, at hun måtte prøve at komme frem til  

 patienten, der var meget dårlig og plejekrævende.
Der forelå ikke en særlig  

 instruks om hjemmehjælpernes forhold i en situation som den foreliggende, men  

 den var sædvane, at hjemmehjælperne gjorde mest muligt for at komme frem til  

 de dårligst patienter.
Der blev ikke ydet betaling, før hjemmehjælperne nåede  

 frem til den første frem til den første pleje, og heller ikke under  

 hjemtransporten fra sidste pleje.
 ANKESTYRELSENS OVERVEJELSER:
Ulykkestilfælde indtrådt på vej til og fra arbejde har efter praksis i  

 henhold til ulykkesforsikringsloven ikke været anset for omfattet af den  

 lovpligtige ulykkesforsikring.
Af forarbejderne til  

 arbejdsskadeforsikringsloven fremgår, at det har været drøftet, om  

 forsikringen burde udvides til også at omfatte ulykkestilfælde indtrådt på  

 vej til og fra arbejde, men der er ikke fundet grundlag for at foreslå en  

 sådan udvidelse.
Ankestyrelsen fandt ikke, at den omstændighed, at en person yder en ekstra  

 indsats for at opfylde sine arbejdsforpligtelser, i sig selv kan bringe  

 forholdet ind under forsikringen.
Heller ikke det forhold, at en person  

 udsætter sig for en forøget risiko, vil i sig selv kunne udvide området for  

 den forsikringsmæssige dækning.
 ANKESTYRELSENS AFGØRELSE:
 Ankestyrelsen udtalte, at ulykkestilfældet ikke kunne anses for at skyldes  

 pågældendes arbejde eller de forhold, hvorunder det foregik, da det var  

 indtruffet, mens skadelidte var på vej hjem fra arbejdet, og der var ikke  

 iøvrigt fundet grundlag for at henføre tilfældet under  

 arbejdsskadeforsikringsloven.
