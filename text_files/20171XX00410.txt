Skriftlig fremsættelse (13. december 2017) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om social service (Mulighed for forbud mod enheder, der muliggør internetadgang, undersøgelse af effekter samt brug af afskærmningslokale m.v. i boformer med sikrede afdelinger) (Lovforslag nr.
L 119) Lovforslagets formål er at opretholde ordenen og sikkerheden i boformer med sikrede afdelinger samt at forebygge og forhindre ny kriminalitet.
 Med lovforslaget foreslås det, at de nugældende regler i servicelovens kapitel 24 a suppleres med følgende yderligere indgrebsmuligheder, som alene skal gælde i boformer med sikrede afdelinger:
 - Indførelse af mulighed for nedlæggelse af forbud mod enheder, der muliggør internetadgang.
 - Indførelse af mulighed for anvendelse af scannere.
 - Indførelse af mulighed for undersøgelse af den anbragte person.
 - Indførelse af mulighed for åbning og kontrol af post til den anbragte.
 - Indførelse af mulighed for undersøgelse og opbevaring af effekter for besøgende.
 - Indførelse af mulighed for brug af afskærmningslokale.
 Det foreslås, at loven skal træde i kraft den 1. april 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
