Fremsat den 16. marts 2022 af Leif Lahn Jensen (S), Thomas Danielsen (V), Karina Lorentzen Dehnhardt (SF), Andreas Steenberg (RV), Peder Hvelplund (EL), Mai Mercado (KF), Peter Skaarup (DF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA), Karina Adsbøl (UFG), Lise Bech (UFG), Liselott Blixt (UFG), Lars Løkke Rasmussen (V) og Hans Kristian Skibby (UFG) Forslag til folketingsbeslutning om, at Storebæltsbroen skal være gratis at køre over (borgerforslag) Storebæltsbroen er i dag den eneste vejstrækning, hvor man i Danmark skal betale en ekstraafgift for at benytte vejstrækningen.
Broens indtægter har allerede betalt anlægsomkostningerne stort set.
Brugerbetaling for at passere broen i dag går stort set i statskassen.
I forvejen betaler alle bilister vægtafgift eller grøn ejerafgift, som dækker over vedligehold og reparation af vejnet og broer.
Derfor skal det fra den 1. juli 2022 være gratis at køre over broen, både for personbiler, for lastbiler og for udenlandske turister og vognmænd.
Anlægsudgiften for Storebæltsbroen var 26 mia. kr., og indtil dags dato har bilisterne betalt mere end 43 mia. kr. i broafgift.
Et meget stort milliardbeløb er betalt af Banedanmark for at kunne køre tog over broen, og den pris lægges oveni billetprisen.
 Støt forslaget, uanset om du benytter broen, om du har bil eller ej, eller om du kører i tog over Storebælt eller ej.
 Forslaget vil skabe en dynamik og en ekstraindtjening for Danmark, der langt overstiger de billetindtægter, der i dag betales for benyttelse af Storebæltsbroen.
Bemærkninger til forslaget Hovedstiller benytter Storebæltsbroen en gang hver tredje år, så personligt har hovedstiller ikke meget ud af forslaget.
Men det danske samfund vil få en dynamik og en gevinst af forslaget, som vil være til gavn for os alle, uanset om vi kører i bil, tog eller anden offentlig transport.
Samlet set bliver vi rigere.
Og turismen vil få et løft.
I dag holder de fleste tyske turister, der gæster Danmark, ferie ved Vestkysten.
Hovedstiller har selv en turistvirksomhed, der ligger ved vestkysten af Jylland, og som nyder godt af det, men hvorfor skal turistvirksomhederne på Sjælland ikke også have glæde af dette, og hvorfor skal svenske turister ikke kunne holde ferie på samme vilkår i Jylland som på Sjælland.
Transporterhvervet betaler astronomiske summer for transport over Storebælt, men regningen sendes direkte videre til dig som forbruger.
Du får således en personlig gevinst ved at støtte forslaget.
Om fremsættelsen i Folketinget Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
Borgerforslaget er oprindelig indgivet af Bent Kloster Thodsen, adressebeskyttelse, som hovedstiller med Anders Frederik Thodsen, Thisted, Mads Christian Thodsen, Aarhus, Janni Beate Rhod Christiansen, Roskilde, William Niels Christiansen, Roskilde, Iben Ellerbæk Lindquist, Thisted, Heine Holm Hamborg, Thisted, Eva Mortensen, Fredensborg og Pia Toftdahl, Thisted, som medstillere.
Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
Skriftlig fremsættelse Leif Lahn Jensen (S), Thomas Danielsen (V), Karina Lorentzen Dehnhardt (SF), Andreas Steenberg (RV), Peder Hvelplund (EL), Mai Mercado (KF), Peter Skaarup (DF), Peter Seier Christensen (NB), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD), Aaja Chemnitz Larsen (IA), Karina Adsbøl (UFG), Lise Bech (UFG), Liselott Blixt (UFG), Lars Løkke Rasmussen (V) og Hans Kristian Skibby (UFG):
 Vi tillader os herved at fremsætte:
 Forslag til folketingsbeslutning om, at Storebæltsbroen skal være gratis at køre over (borgerforslag).
(Beslutningsforslag nr.
B 189) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen for borgerforslag.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
