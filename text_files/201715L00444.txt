Tillægsbetænkning afgivet af Retsudvalget den 14. december 2017 Tillægsbetænkning over Forslag til lov om pakkerejser og sammensatte rejsearrangementer [af justitsministeren (Søren Pape Poulsen)]:
1. Udvalgsarbejdet Lovforslaget blev fremsat den 4. oktober 2017 og var til 1. behandling den 24. oktober 2017. Lovforslaget blev efter 1. behandling henvist til behandling i Retsudvalget.
Udvalget afgav betænkning den 30. november 2017. Lovforslaget var til 2. behandling den 12. december 2017, hvorefter det blev henvist til fornyet behandling i Retsudvalget.
Møder Udvalget har, efter lovforslaget blev henvist til fornyet udvalgsbehandling, behandlet dette i 1 møde.
Spørgsmål Udvalget har efter afgivelse af betænkning stillet 1 spørgsmål til justitsministeren til skriftlig besvarelse, som denne har besvaret.
 Udvalgets spørgsmål til justitsministeren og dennes svar herpå er optrykt som bilag 2 til tillægsbetænkningen.
2. Indstillinger og politiske bemærkninger Et flertal i udvalget (S, V, LA, RV, ALT, SF og KF) indstiller lovforslaget til vedtagelse i den affattelse, hvori det foreligger efter 2. behandling.
Socialdemokratiets medlemmer af udvalget ønsker at fremhæve ministerens svar på spørgsmål 7, hvori det præciseres, at der i lovforslaget ikke skal skelnes mellem forskellige former for indkvartering, f.eks. mellem indkvartering på et hotel eller et feriecenter.
Socialdemokratiet har derfor ønsket svaret optrykt som bilag til tillægsbetænkningen.
 Et mindretal i udvalget (DF og EL) indstiller lovforslaget til forkastelse ved 3. behandling.
 Et andet mindretal i udvalget (IA) vil stemme hverken for eller imod lovforslaget.
 Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Peter Skaarup (DF) fmd.
Peter Kofod Poulsen (DF) Tilde Bork (DF) Hans Kristian Skibby (DF) Per Nørhave (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Carl Holst (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Karin Gaardsted (S) Mogens Jensen (S) nfmd.
Rasmus Prehn (S) Trine Bramsen (S) Kaare Dybvad (S) Rune Lund (EL) Nikolaj Villumsen (EL) Josephine Fock (ALT) Sofie Carsten Nielsen (RV) Zenia Stampe (RV) Karsten Hønge (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 33 omdelt efter afgivelse af betænkning Oversigt over spørgsmål og svar vedrørende L 33 efter afgivelse af betænkning Bilag 2 Et af udvalgets spørgsmål til justitsministeren og dennes svar herpå Spørgsmål 7 og justitsministerens svar herpå er optrykt efter ønske fra S.
 Spørgsmål:
Vil ministeren, som ministeren har varslet, præcisere lovforslaget, således at ordet »hotelgæster« erstattes af »gæster på hotel, feriecenter og lignende faciliteter/indkvarteringssteder« i formuleringen af 3. afsnit under punkt 2.2.3.3.4. i lovforslagets almindelige bemærkninger (side 32-33 i lovforslaget), således at 3. afsnit får følgende ordlyd: »For så vidt angår kriteriet om, at en turistydelse ikke må være en uløselig del af passagerbefordring, indkvartering eller udlejning af biler m.v., er det anført i præambelbetragtning 17, at måltider, drikkevarer og rengøring, der leveres som en del af indkvartering, og adgang til faciliteter på steder, f.eks. swimmingpool, sauna, spa eller motionsrum, som er inkluderet for gæster på hotel, feriecenter og lignende faciliteter/indkvarteringssteder, ikke bør betragtes som rejseydelser i sig selv.«? Svar:
Nej, det er der ikke grund til.
I lovforslaget skelnes der nemlig ikke mellem forskellige former for indkvartering, f.eks. mellem indkvartering på et hotel eller et feriecenter.
Jeg forstår spørgsmålet sådan, at det drejer sig om, hvorvidt feriecentre, hoteller og andre indkvarteringsudbydere og former er stillet på samme måde efter lovforslaget.
Og det er de.
I øvrigt vil jeg bemærke, at spørgsmålet således drejer sig om et emne, der er udførligt behandlet og kommenteret i såvel den supplerende kommenterede høringsoversigt til lovforslaget, som blev sendt til Folketingets Retsudvalg den 13. oktober 2017 (omdelt som bilag 2 til lovforslaget), som i mine besvarelser af spørgsmål nr. 2-4 til lovforslaget.
Jeg vil således henvise hertil.
 Jeg vil opfordre udvalget til at optrykke nærværende svar i udvalgets betænkning over lovforslaget.
