Betænkning afgivet af Skatteudvalget den 31. maj 2016 Betænkning over Forslag til folketingsbeslutning om at forhøje bundfradraget for sommerhusudlejning [af Mette Hjermind Dencker (DF) m.fl.]:
1. Ændringsforslag Liberal Alliance har stillet 2 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 8. april 2016 og var til 1. behandling den 19. maj 2016. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 2 møder.
Skriftlig henvendelse Udvalget har i forbindelse med udvalgsarbejdet modtaget en skriftlig henvendelse fra SD.
 Skatteministeren har over for udvalget kommenteret den skriftlige henvendelse.
Spørgsmål Udvalget har stillet 6 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, V, EL, ALT, SF og RV) indstiller beslutningsforslaget til forkastelse.
Flertallet vil stemme imod de stillede ændringsforslag.
Socialdemokratiet og Radikale Venstre ønsker  i overensstemmelse med partiernes tiltag i den seneste SR-regerings tid  at gavne udviklingen inden for turismeerhvervet og beskæftigelse relateret til branchen.
Et øget udbud af sommerhuse er en af vejene hertil.
 Det er derfor en politisk relevant diskussion, der rejses med dette beslutningsforslag, men behandlingen har også afdækket en klar mangel på et oplyst grundlag for debatten om en eventuel forhøjelse af bundfradraget ved indtægter i relation til udlejning af sommerhus via et indberetningspligtigt udlejningsbureau.
Skatteministerens svar på spørgsmål 1 opgør mindreprovenuet ved en forøgelse af bundfradraget fra 21.000 kr. til 30.000 kr. til ca. 35 mio. kr. efter tilbageløb.
Forslaget kræver altså, at der findes en finansiering, der svarer til dette mindreprovenu efter tilbageløb.
Dog fremgår det af samme svar, at der for nuværende ikke foreligger et datamæssigt grundlag, der gør det muligt at vurdere de adfærdsmæssige effekter af en forhøjelse af bundfradraget.
 Tidligere svar fra skatteministeren viser endvidere, at Skatteministeriet ikke nærmere kan vurdere, hvor meget af det forøgede udbud efter den tidligere forhøjelse af fradraget, der skyldes dette tiltag, og hvor meget der kan henføres til konjunktureffekter og lign.
S og RV opfordrer regeringen til at udarbejde en egentlig vurdering af de adfærdsmæssige effekter og dermed komme tættere på at give et præcist billede af prisen for staten ved en eventuel forhøjelse af bundfradraget ved udlejning.
Dette vil tilvejebringe et mere præcist grundlag for en politisk drøftelse af sagen.
S og RV tilkendegiver endvidere, at en eventuel tilslutning til beslutningsforslaget kræver finansiering af en varig forhøjelse af bundfradraget eller alternativt tilvejebringelse af midlertidig finansiering, hvis der vælges en afgrænset periode med en forsøgsordning.
S og RV har ikke aktuelt finansieringsforslag til dette formål, og uden finansiering kan S og RV ikke støtte et udgiftsdrivende forslag som det nærværende, selv om formålet med forslaget er sympatisk.
Et mindretal i udvalget (DF) indstiller beslutningsforslaget til vedtagelse.
Mindretallet vil stemme imod de stillede ændringsforslag.
Et andet mindretal i udvalget (LA) indstiller beslutningsforslaget til forkastelse.
Mindretallet vil stemme for de stillede ændringsforslag.
Et tredje mindretal i udvalget (KF) indstiller beslutningsforslaget til vedtagelse.
Mindretallet vil stemme for de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (LA), tiltrådt af et mindretal (KF):
 1) Efter ordet »sommerhusudlejning« indsættes: »og privat boligudlejning«.
[Konsekvens af ændringsforslag nr. 2] Til teksten 2) Ordene »fritidsboliger omfattet af indberetningspligten fra 21.000 kr.« ændres til: »boliger både gennem udlejningsbureau og ved privat udlejning«.
[Lige adgang til fradrag for private, der udlejer bolig selv, og private, der udlejer gennem bureau] Bemærkninger Til nr. 1 og 2 Det foreslås, at udlejere af boliger opnår et bundfradrag, så der skabes ligestilling mellem udlejere, der dels udlejer boliger privat  både fritidsboliger og almindelige boliger  og dels udlejere, der udlejer gennem et udlejningsbureau.
Det betyder, at private, der udlejer bolig (og altså ikke blot fritidsbolig), også skal kunne have forøget fradrag.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Morten Marinus (DF) Mette Hjermind Dencker (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Merete Riisager (LA) nfmd.
Ole Birk Olesen (LA) Brian Mikkelsen (KF) Ane Halsboe-Jørgensen (S) Jens Joel (S) fmd.
Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Anne Paulin (S) Rune Lund (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
