Ankestyrelsens principafgørelse 17-09 om sygedagpenge - anmeldelsesfrist - dispensation Resume:
Der var ikke grundlag for at dispensere fra fristen for anmeldelse af sygefravær for en selvstændig, da der ikke var oplyst særligt undskyldende forhold.
Det forhold, at sikrede gjorde gældende, at fristen kun var overskredet med en enkelt dag, kunne ikke ændre ved vurderingen.
 Love:
Lov om sygedagpenge - lov nr. 563 af 9. juni 2006 - § 43, stk. 1 og 5 Sagsfremstilling:
 Sikrede var selvstændig og havde tegnet sygedagpengeforsikring med ret til sygedagpenge fra 1. fraværsdag.
 Kommunen modtog den 27. november 2007 anmodning om sygedagpenge (blanket 200 C) på baggrund af en fraværsperiode fra 15. november til 20. november 2007.
 Kommunen afslog sygedagpenge for perioden 15. - 20. november 2007, idet anmeldelse først var modtaget den 27. november 2007. Den skulle være modtaget 22. november for at være rettidig. . Kommunen fandt ikke grundlag for dispensation og henviste til, at der tidligere var meddelt dispensation.
 Beskæftigelsesankenævnet stadfæstede kommunens afgørelse.
Nævnet begrundede afgørelsen med, at der var sket overskridelse af anmeldelsesfristen, og at der ikke var grundlag for dispensation.
I forhold til sikredes anbringende om, at brevet blev afsendt den 22. november bemærkede nævnet, at modtagelse i kommunen den 23. november også ville være for sen anmeldelse.
 Sikrede klagede over nævnets afgørelse.
 Sagen blev behandlet i principielt møde med henblik på at belyse praksis om dispensation fra anmeldelsesfristen.
 Afgørelse:
 Det var en betingelse for at få sygedagpenge, at der var sket rettidig anmeldelse af sygefraværet.
 Sikrede opfyldte ikke betingelsen, fordi kommunen først modtog anmodning om sygedagpenge den 27. november 2007, og sikrede havde 1. fraværsdag den 15. november 2007.
Ankestyrelsens Beskæftigelsesudvalg lagde vægt på, at sikrede var selvstændig erhvervsdrivende og havde tegnet sygedagpengeforsikring med ret til sygedagpenge fra første fraværsdag.
Anmeldelse skulle ske senest en uge fra sygedagpengerettens indtræden.
 Der var ikke grundlag for at dispensere fra overskridelsen, da der ikke var oplyst ganske særligt undskyldende forhold, som havde bevirket, at anmeldelse ikke var sket rettidigt.
I vurderingen indgik, at der tidligere i 2007 var meddelt dispensation ledsaget af udtrykkelig vejledning om reglerne.
Sikrede var således tidligere blevet vejledt om reglerne på området.
 Det forhold, at sikrede havde anført, at anmeldelsen var afsendt, så den burde være indgået i kommunen en dag efter fristens overskridelse, kunne ikke ændre ved denne vurdering.
 Ankestyrelsen Beskæftigelsesudvalg tiltrådte således beskæftigelsesankenævnets afgørelse.
