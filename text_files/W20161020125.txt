Skrivelse om, hvorvidt et medlem af et byråd, der har vedtaget en bøde og en betinget førerretsfrakendelse for overtrædelse af færdselslovens § 118, jf. § 42, stk. 1, nr. 1, er valgbar (Valgbarhedsnævnets skrivelse af 1. november 2016 til et byråd) Ved e-post af 23. juni 2016 har byrådet i X Kommune i henhold til § 101, stk. 4, i lov om kommunale og regionale valg, jf. lovbekendtgørelse nr. 363 af 2. april 2014, indberettet til Valgbarhedsnævnet, at byrådsmedlem N.
N. udenretligt har vedtaget en tilkendegivelse om en bøde og betinget førerretsfrakendelse for overtrædelse af færdselslovens § 118, jf. § 42, stk. 1, nr. 1.
 Det fremgår af sagen, at pågældende den  har ført en personbil med mindst 73 km/t, selv om hastigheden i tættere bebygget område ikke må overstige 50 km/t, hvilket udgjorde en overskridelse på mere end 30 procent af den tilladte hastighed.
 Forseelsen er straffet med en bøde på 3.000 kroner samt et klip og betinget frakendelse af førerretten i 3 år i medfør af færdselslovens § 125, stk. 2, nr. 5.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende må derfor anses for valgbar.
