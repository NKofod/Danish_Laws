Et anpartsselskab var fejlagtigt slettet af anpartsselskabsregistret  

 efter tvangsakkord.
Erhvervs- og Selskabsstyrelsen havde hjemmel til at  

 ophæve sletningen.
(Børge Dahl, Morten Iversen og Ebbe Christensen) Advokat A har på vegne K i skrivelse af 10. juni 1993 klaget over, at  

 Erhvervs- og Selskabsstyrelsen ved skrivelser af 22. september 1992 og 18.  

 januar 1993 (j.nr. 92-46.598) afviste at annullere en af Erhvervs- og  

 Selskabsstyrelsen foretagen registrering om, at K, VVS-installatør ApS er  

 slettet af registeret for anpartsselskaber.
 Sagens omstændigheder:
Den 22. februar 1991 meddelte Skifteretten i X-by Erhvervs- og  

 Selskabsstyrelsen, at K, VVS-installatør ApS havde meddelt  

 betalingsstandsning den 27. marts 1990, og at skifteretten den 19. februar  

 1991 havde åbnet forhandling om tvangsakkord for selskabet.
Senere den 18.  

 marts 1991 meddelte skifteretten Erhvervs- og Selskabsstyrelsen, at  

 skifteretten nu havde stadfæstet en tvangsakkord for selskabet af følgende  

 indhold:
 »1. Alle simple kreditorer modtager en dividende på 28 % af deres  

 anmeldte fordringer med påløbne renter indtil fristdagen, den 27. marts 1990.
 2. Alle simple kreditorer, der har et tilgodehavende på under 500 kr.,  

 dvs. fra 0-500 kr., modtager fuld dækning, hvilket indebærer, at alle  

 kreditorer med et tilgodehavende indtil 1.785 kr. modtager 500 kr. i  

 dividende.
 3. Akkordbeløbet, som ovenfor nævnt, udbetales, efter at akkorden er  

 stadfæstet, og efter at kærefristen for kære af skifterettens stadfæstelse af  

 akkorden er udløbet, jfr. § 183 i konkursloven.
4. Der beregnes således ikke renter ud over fristdagen, den 27. marts  

 1990.« Samtidig skrev skifteretten, at »akkorden er en likvidationsakkord,  

 og at selskabet derfor skal slettes af registeret«.
På baggrund af Skifterettens meddelelse registrerede Erhvervs- og  

 Selskabsstyrelsen den 11. juli 1991, at »Styrelsen har fra skifteretten  

 i X-by modtaget meddelelse om, at selskabet er slettet efter konkurslovens §  

 157, nr. 2, den 18. marts 1991.« Uanset at skifteretten allerede havde givet styrelsen meddelelse, skrev  

 skifteretten igen den 6. januar 1992 til styrelsen.
Retten skrev nu, at der  

 havde været afholdt afsluttende skiftesamling i selskabet, og at  

 bobehandlingen sluttede med en likvidationsakkord, jf. konkurslovens § 157,  

 nr. 2. Som bilag til skrivelsen var vedlagt kopi af rettens kendelse om  

 akkordforslagets stadfæstelse.
Da der på grund af selskabets slettelse af registeret opstod problemer for  

 selskabet med at fremføre et skattemæssigt underskud pr. 30. juni 1990 på  

 429.331 kr., kontaktede selskabets daværende advokat den 12. juni 1992  

 Erhvervs- og Selskabsstyrelsen telefonisk med henblik på at få styrelsen til  

 at annullere slettelsen.
Telefonsamtalen blev fulgt op af en skrivelse af 10.  

 august 1992, hvor advokaten nærmere redegjorde for sin anmodning.
Advokaten  

 skrev, at skifteretten som følge af en opstået misforståelse havde stadfæstet  

 tvangsakkorden som en likvidationsakkord på trods af, at oplægget til akkord  

 tog udgangspunkt i en almindelig tvangsakkord efter konkurslovens § 157, nr.  

 1. Klageren var først blevet opmærksom herpå i forbindelse med skifterettens  

 meddelelse af 6. januar 1992 til Erhvervs- og Selskabsstyrelsen.
Told- og  

 Skatteregionen i Y-by havde forlangt, at forholdet blev berigtiget, for at  

 kunne godkende, at selskabet fremførte det nævnte underskud.
Skifteretten i  

 X-by havde endvidere over for advokaten oplyst, at den ville berigtige fejlen  

 direkte over for Erhvervs- og Selskabsstyrelsen.
 I den påklagede afgørelse af 22. september 1992 skrev Erhvervs-og  

 Selskabsstyrelsen, »at der ikke er fornøden hjemmel til at omgøre den  

 stedfundne udsletning af selskabet, som i det hele beror på skifterettens  

 meddelelse til styrelsen om, at selskabet er hævet«.
Den 11. november 1992 skrev klagerens advokat, advokat A, der nu var  

 indtrådt i sagen, til styrelsen, at han gik ud fra, at Erhvervs- og  

 Selskabsstyrelsen havde modtaget skifterettens berigtigelse af forholdet og  

 anmodede på den baggrund om, at styrelsen nu traf beslutning om, at den skete  

 slettelse af selskabsregisteret blev annulleret.
Til støtte herfor anførte  

 advokaten, at anpartsselskabsloven ikke indeholder nogen regler om slettelse  

 af selskaber ved likvidationsakkord.
Heller ikke konkurslovens afsnit om  

 akkord indeholder regler svarende til konkurslovens § 155, stk. 2, hvorefter  

 skifteretten giver meddelelse til Erhvervs- og Selskabsstyrelsen om et  

 konkursbos slutning, og forholdet er ej heller omfattet af bekendtgørelse nr.  

 37 af 12. januar 1989 angående styrelsens registreringsvirksomhed.
Efter  

 advokatens opfattelse var der således ikke noget lovgrundlag for slettelsen.  

 Ved slettelsen har styrelsen præjudicielt lagt til grund, at selskabet er  

 ophørt ved likvidationsakkord, hvilket i hvert fald var forkert.
Styrelsens  

 forvaltningsakt hviler følgelig på en meddelelse fra skifteretten, som  

 skifteretten har erkendt var forkert, hvilket efter forvaltningsrettens  

 almindelige regler må medføre, at slettelsen skal annulleres, og at dette  

 ikke kræver særskilt lovhjemmel.
Skifteretten berigtigede først fejlen over for Erhvervs- og  

 Selskabsstyrelsen ved skrivelse af 17. november 1992. Skifteretten skrev, at  

 det var med urette, at retten havde meddelt, at bobehandlingen sluttede med  

 en likvidationsakkord, idet det efter en gennemgang af sagens bilag var  

 konstateret, at sagen var afsluttet ved stadfæstelse af en almindelig  

 tvangsakkord.
Med henvisning hertil anmodede skifteretten Erhvervs- og  

 Selskabsstyrelsen om, om muligt, at annullere slettelsen af selskabet.
Erhvervs- og Selskabsstyrelsen svarede i den påklagede skrivelse af 18.  

 januar 1993 på advokat A's skrivelse af 11. november 1992 ved at meddele, at  

 slettelsen ikke kunne ændres, idet en slettelse på baggrund af en  

 skifteretsmeddelelse må anses for endelig.
Styrelsen havde iøvrigt aldrig  

 modtaget den originale skrivelse af 17. november 1992 fra skifteretten, men  

 havde den 6. januar 1993 modtaget en kopi direkte fra klageren.
 Hverken Erhvervs- og Selskabsstyrelsens skrivelse af 22. september 1992  

 eller skrivelsen af 18. januar 1993 indeholder nogen klagevejledning.
I skrivelse af 21. januar 1993 klagede advokat A til Industriministeriet  

 og anmodede om, at ministeriet omgjorde styrelsens beslutning.
Til støtte  

 herfor henvistes til, hvad der var fremført over for Erhvervs- og  

 Selskabsstyrelsen.
 I den af Industriministeriet indhentede udtalelse af 24. maj 1993 om sagen  

 udtalte Erhvervs- og Selskabsstyrelsen bl.a.: »...
Styrelsen finder, at afslaget er givet med rette.
Styrelsen lægger herved  

 vægt på, at det, som er blevet bekendtgjort i Statstidende, anses for at være  

 kommet til offentlighedens kundskab, jf. anpartsselskabslovens § 128, stk. 2.  

 Styrelsen finder derfor, at registreringen af 11. juli 1991, baseret på  

 skifterettens meddelelse af 18. marts 1991, må stå ved magt.
Som  

 administrativ myndighed har Erhvervs- og Selskabsstyrelsen ingen hjemmel til  

 at ophæve eller ændre en allerede foretaget registrering, og skifterettens  

 mulighed for at omgøre sin egen afgørelse synes begrænsede, jf. rpl. § 221. I  

 teorien antages det, at styrelsen kan slette en registrering, der er sket ved  

 en ekspeditionsfejl i styrelsen, og formentlig også en registrering, der må  

 anses for en nullitet, idet den åbenbart er sket med urette, jf.
Bernhard  

 Gomards 2. udgave om Aktieselskaber og Anpartsselskaber af 1992, pg. 409.  

 Fejlen er imidlertid begået i skifteretten, og ikke i styrelsen.
Efter  

 styrelsens opfattelse kan en udslettelse af registreringen derfor kun ske ved  

 dom, jf. princippet i anpartsselskabslovens § 129 b, stk. 3. ...« Den 7. juni 1993 meddelte Industriministeriet advokat A, at rette  

 klageinstans var Industriministeriets Erhvervsankenævn, og at sagen kunne  

 indbringes for nævnet inden 4 uger.
 Parternes argumentation for ankenævnet:
I klageskrivelsen til ankenævnet af 10. juni 1993 og i supplerende indlæg  

 af 28. juni, 24. august, 28. september og 13. oktober 1993 har klageren  

 fastholdt, at Erhvervs- og Selskabsstyrelsen har mulighed for at annullere  

 slettelsen af selskabet, idet en administrativ beslutning, der beror på en  

 ren ekspeditionsfejl fra en anden myndigheds side, er en nullitet og derfor  

 kan ændres efter gældende praksis.
Herudover har klageren gentaget  

 argumentationen i sin skrivelse af 11. november 1992 til styrelsen om, at  

 styrelsen hverken har haft lovhjemmel til at slette selskabet efter  

 konkurslovens § 155, stk. 2, eller efter nogen anden regel i konkursloven,  

 eller efter anpartsselskabsloven.
Det er derfor svært at se, at styrelsen  

 ikke har hjemmel til at annullere slettelsen, når slettelsen i sig selv er  

 uhjemlet.
Med hensyn til Erhvervs- og Selskabsstyrelsens udtalelse til  

 Industriministeriet om, at annulleringen af slettelsen kun kan ske ved dom,  

 jf. anpartsselskabslovens § 129b, stk. 3, har klageren bemærket, at denne  

 bestemmelse ikke vedrører et tilfælde som det foreliggende, men kun tilfælde,  

 hvor en tredjemand ønsker en registrering udslettet.
Efter bestemmelsen skal  

 sag anlægges mod selskabet.
Anvendt på den foreliggende sag ville det betyde,  

 at klageren skulle anlægge sag mod et anpartsselskab, der er slettet af  

 styrelsen.
Et sådant ikke eksisterende selskab kan slet ikke sagsøges.  

 Endvidere skal sag anlægges inden 6 måneder efter registreringen, hvilket der  

 ikke har været nogen praktisk mulighed for.
Kravet forekommer urimeligt  

 formalistisk, hvis der er enighed om, at slettelsen af selskabet er en  

 nullitet.
En annullering af slettelsen vil i øvrigt ikke være til skade for  

 nogen.
 Erhvervs- og Selskabsstyrelsen har udtalt sig over for ankenævnet i  

 skrivelser af 11. august og 14. oktober 1993.
 Erhvervs- og Selskabsstyrelsen har i det væsentlige henholdt sig til sin  

 udtalelse til Industriministeriet af 24. maj 1993. Styrelsen har endvidere  

 henledt nævnets opmærksomhed på bemærkningerne til den oprindelige  

 bestemmelse i aktieselskabsloven af 1973, § 157, stk. 4, Folketingstidende  

 1972-73, tillæg A, sp. 4554, samt på, at et tilsvarende regelsæt er optaget i  

 lov om erhvervsdrivende fonde, § 62, jf. forarbejderne hertil i betænkning  

 nr. 970/1982, s. 126, Folketingstidende 1983-84 (2. samling) Tillæg A, sp.  

 2897, Folketingstidende 1987-88 (1. samling), Tillæg A, sp. 1583. Vedrørende  

 sidstnævnte bestemmelse har styrelsen henvist til »Erhvervsdrivende  

 fonde - en lovkommentar« af Christen Boye-Jacobsen, m.fl., FSR's forlag  

 1989. Styrelsen har således fastholdt sin afgørelse.
 Med hensyn til ankenævnets behandling af sagens realitet har styrelsen  

 anført, at nævnet ikke kan behandle sagen, idet den af Skifteretten i X-by i  

 medfør af konkursloven trufne afgørelse ikke kan indbringes for nævnet, og  

 idet ændring eller ophævelse af foretagne registreringer i Erhvervs- og  

 Selskabsstyrelsen henhører under domstolene.
Sagen har af Erhvervsankenævnet været forelagt Skifteretten i X-by til  

 udtalelse.
Skifteretten er den 14. september 1993 fremkommet med følgende  

 udtalelse: »...
Selskabet anmeldte den 27. marts 1990 betalingsstandsning til  

 skifteretten.
Efter at denne var forlænget adskillige gange, stadfæstedes den  

 15. marts 1991 en tvangsakkord for selskabet. ...
 Uanset hvilken slags akkord, almindelig tvangsakkord eller  

 likvidationsakkord, der blev stadfæstet for selskabet, har der ikke  

 foreligget et grundlag for afregistrering af dette i Erhvervs- og  

 Selskabsstyrelsen (se herved Heiber, Lindencrone og Ørgaard: Tvangsakkord  

 side 21 note 8).
Skifteretten burde derfor ikke have fremsat anmodning som sket 18. marts  

 1991 og 6. januar 1992.« Ankenævnet udtaler:
 Under hensyn til, at Erhvervs- og Selskabsstyrelsens skrivelser af 22.  

 september 1992 og 18. januar 1993 ikke indeholder klagevejledning, og til  

 Industriministeriets skrivelse af 7. juni 1993 finder ankenævnet at burde  

 behandle sagen, uanset at klagefristen efter anpartsselskabslovens § 129 b,  

 stk. 1, er overskredet.
I den foran omtalte skrivelse af 18. marts 1991 meddelte skifteretten  

 Erhvervs- og Selskabsstyrelsen, at skifteretten havde stadfæstet en  

 tvangsakkord for selskabet.
Skifteretten udtalte samtidig, at akkorden  

 medførte, at selskabet skulle slettes af registeret.
På grundlag af denne  

 meddelelse besluttede Erhvervs- og Selskabsstyrelsen den 11. juli 1991 at  

 slette selskabet.
Selve beslutningen om at slette selskabet af registeret er  

 truffet af styrelsen, ikke af skifteretten.
Der er således under denne sag  

 ikke spørgsmål om at omgøre en afgørelse truffet af skifteretten, men om at  

 omgøre Erhvervs- og Selskabsstyrelsens beslutning af 11. juli 1991.
Der ses ikke i anpartsselskabsloven eller andet steds at være nogen  

 bestemmelse, som giver hjemmel til at slette et anpartsselskab af registeret  

 som følge af tvangsakkord, hvad enten denne er gennemført som en almindelig  

 tvangsakkord eller som en likvidationsakkord.
Erhvervs- og Selskabsstyrelsens  

 beslutning af 11. juli 1991 har derfor savnet lovhjemmel.
Ankenævnet finder, at Erhvervs- og Selskabsstyrelsen efter almindelige  

 forvaltningsretlige principper har den fornødne hjemmel til selv at omgøre  

 den omhandlede ugyldige beslutning om sletning.
Bestemmelsen i  

 anpartsselskabslovens § 129 b, stk. 3, findes ikke at medføre, at det i et  

 tilfælde som det foreliggende er nødvendigt, at ugyldigheden er fastslået af  

 domstolene, før en omgørelse kan ske.
 Ankenævnet ændrer derfor de påklagede afgørelser, således at den skete  

 slettelse af K, VVS-installatør ApS af anpartsselskabsregisteret ophæves.
