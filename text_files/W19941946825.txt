Irland, investeringsforetagende - Irland, - investeringsforetagende, - skattemæssig kvalifikation Ligningsrådet blev anmodet om bindende forhåndsbesked om  

 følgende spørgsmål:
1. Kan erhvervelse af et investeringsbevis i F Investment Company Public  

 Limited Company, Dublin sidestilles med erhvervelse af et omsætteligt  

   investeringsbevis i en dansk investeringsforening? 2. Omfatter bestemmelsen i realrenteafgiftslovens § 3, stk. 1, nr. 3, om  

 investeringsbeviser i investeringsforeninger, også et dansk medlem af F  

 Investment Public Limited Company? Omstændighederne var følgende:
F Investment Company Public Limited Company, Dublin blev registreret den  

 31. marts 1994 som et irsk selskab med begrænset ansvar og med variabel  

 kapital.
Selskabet blev endvidere godkendt som en investeringsforening af Den  

 Irske Central Bank den 11. april 1994. Denne godkendelse var foretaget i  

 henhold til den irske lovgivning, der har implementeret EU-direktivet 85/611  

 af 20. december 1985 om visse institutter for kollektiv investering i  

 værdipapirer (investeringsinstitutter) og EU-direktiv af 22. marts 1988  

 om ændring af dette direktiv.
F Investment Company Public Limited Company var undergivet særlige  

 irske skatteregler for investeringsforeninger.
Dette indebar bl.a., at den  

 ikke var indkomstskattepligtig.
Den var fritaget for at indeholde  

 kuponskatter ved udlodning af overskud; der var ikke stempelafgifter og lign.  

 Ved udstedelse og overdragelse.
Den var også fritaget for at betale  

 kapitalvindingsskatter af såvel realiserede som urealiserede  

 kursgevinster.
Investeringsforeningen belastes dog med fuld kuponskat  

 på modtagne udbytter.
 Revisionsfirmaet var af den opfattelse, at det forhold, at  

 investeringsforetagendet var godkendt af den Irske Central Bank i henhold til  

 den irske lovgivning, der har implementeret EU-direktiv 85/611 af 20.  

 december 1985 om visse institutter for kollektiv investering i  

 værdipapirer (investeringsinstitutter) og EU-direktiv af 22. marts 1988  

 om ændring af dette direktiv, at formålet med EU-direktivet er at  

 give de investeringsinstitutter, der opfylder direktivets regler, adgang til  

 at markedsføre deres andele i andre medlemslande, sammenholdt med at  

 direktivet også er implementeret i dansk lovgivning ved lov nr. 157 af  

 15. marts 1989 om ændring af lov om investeringsforeninger, jf. bl.a.  

 ændringen af investeringsforeningslovens § 4, stk. 2, hvorefter  

 udtrykket 'investeringsforeninger' er ændret til  

 'investeringsinstitutter', havde den konsekvens, at investeringsforetagendet  

 efter gældende dansk skattelovgivning (automatisk) måtte  

 betragtes som en investeringsforening, uanset om foretagendet var organiseret  

 i foreningsform.
Om indplaceringen under danske skatteregler var revisionsfirmaet i  

 øvrigt af den opfattelse, at F Investment Company Public Limited  

 Company havde karakter af en investeringsforening, idet den opfyldte alle de  

 kriterier, der er sædvanlige for en tilsvarende dansk  

 investeringsforening, således at F Investment Company Public Limited  

 Company efter en konkret bedømmelse kunne sidestilles med en dansk  

 investeringsforening.
Til bedømmelse heraf anførte  

 revisionsfirmaet bl.a. følgende:
 F Investment Company Public Limited Company havde først og fremmest  

 til formål at modtage midler fra en videre kreds, som anbringes i  

 værdipapirer under iagttagelse af et risikospredningsprincip, og er  

 på forlangende fra et medlem forpligtet til at indløse  

 medlemmets andel af formuen.
F Investment Company Public Limited Company har variabel kapital, og  

 udvidelse af kapitalen sker til en pris, der fastsættes på basis  

 af aktieklassens/afdelingens indre værdi med tillæg af  

 transaktionsomkostninger på udstedelsesdagen.
Indløsning af  

 aktier/investeringsbeviser sker på tilsvarende måde.
F Investment Company Public Limited Company er en selvstændig  

 juridisk person, hvor det enkelte medlem er ejer af en andel af  

 selskabets/foreningens formue.
Selskabet/foreningen er dog opdelt i  

 forskellige afdelinger, der hver hæfter for egne forpligtelser.
Idet  

 det enkelte medlem tegner aktier/investeringsbeviser i den enkelte  

 aktieklasse/afdeling, er medlemmet følgelig kun berettiget til en  

 andel af indtjeningen i denne aktieklasse/afdeling.
Den øverste myndighed i selskabet/foreningen er - som i en dansk  

 investeringsforening - generalforsamlingen, hvor aktier/investeringsbeviser  

 giver medlemmet møde- og stemmeret.
Stemmeretten kan kun udnyttes i  

 den aktieklasse/afdeling, hvori medlemsbeviset er tegnet.
Væsentlige  

 beslutninger kræver et bestemt flertal.
 De enkelte aktieklasser/afdelinger placerer midlerne i overensstemmelse  

 med den irske lovgivnings (og direktivets) placeringsregler, og anbringer  

 således midlerne i børsnoterede værdipapirer såsom  

 aktier, warrants og konvertible obligationer, der er noteret på  

 børser i forskellige dele af verden.
Selskabets/foreningens placerings- og investeringsregler er de samme, som  

 ville gælde for en dansk investeringsforening.
Ud over, at  

 værdipapirerne kun må være børsnoterede, må  

 investering i et enkelt selskab også ske under overholdelse af de  

 procentregler, der kendes i Danmark.
Dvs. investering i et enkelt selskab kan  

 kun udgøre op til 10 pct. af aktiverne, hvis den samlede værdi  

 af disse aktier ikke overstiger 40 pct. af formuen.
Herudover må  

 foreningen ikke optage lån.
Som i en dansk investeringsforening er selskabet/foreningen som  

 nævnt opdelt i forskellige afdelinger, der hver især placerer  

 midler i ganske bestemte værdipapirer.
Den består p.t. af fire  

 afdelinger, der hver især anbringer midler i børsnoterede  

 aktiver i forskellige dele af verden.
F Investment Company Public Limited Company forvaltes af et depotselskab.  

 Depotselskabet har ingen ejerandele i  

 aktieklasserne/investeringsafdelingerne.
Opløses  

 investeringsafdelingen, tilfalder midlerne medlemmerne i henhold til deres  

 andel efter dækning af kreditorer.
 Depotselskabets opgave er at forvalte selskabet/investeringsforeningen  

 under overholdelse af den irske lovgivning.
Under henvisning til de af revisionsfirmaet meddelte oplysninger om de  

 nævnte fire investeringsafde linger i F Investment Company Public  

 Limited Company fandt Ligningsrådet efter en samlet konkret  

 bedømmelse, at disse kunne sidestilles med danske  

 investeringsforeninger, der for medlemmernes indskud udsteder  

 omsættelige beviser.
Ligningsrådet henså herved til det af  

 revisionsfirmaet oplyste om de enkelte afdelingers/klassers struktur og  

 virkemåde.
Spørgsmål 1 kunne derfor besvares  

 bekræftende.
 Ligningsrådet havde ikke ved nærværende afgørelse  

 taget stilling til revisionsfirmaets synspunkt, hvorefter det forhold, at  

 foretagendet er omfattet af førnævnte EU-direktiv, har den  

 konsekvens, at dette ligeledes i henseende til dansk skattelovgivning  

 må anses som en investeringsforening.
 For så vidt angik spørgsmål 2 bemærkede  

 Ligningsrådet, at spørgsmål vedrørende  

 realrenteafgift ikke er omfattet af loven om bindende forhåndsbesked,  

 hvorfor rådet afviste at besvare dette spørgsmål.
