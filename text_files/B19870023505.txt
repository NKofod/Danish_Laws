 I medfør af § 25, stk. 2, jf. stk. 4, i lov om folkeskolen, jf.  

 lovbekendtgørelse nr. 541 af 21. august 1986, jf. § 66, stk.1, jf. § 65, stk.  

 1, i lov om styrelsen af kommunernes skolevæsen og af virksomhed efter lov om  

 fritidsundervisning m.v., jf. lovbekendtgørelse nr. 492 af 25. juli 1986,  

 fastsættes:
 § 1.  Er en elev på grund af sygdom eller invaliditet  

 ikke i stand til at følge den almindelige undervisning i folkeskolen,  

 medmindre eleven befordres til og fra skole, påhviler det kommunen efter  

 forhandling med forældrene at sørge for den nødvendige befordring på den  

 efter forholdene mest hensigtsmæssige måde.
 Stk. 2.  Kommunens forpligtelse til at sørge for  

 befordring omfatter dels befordring mellem skole og hjem dels befordring  

 mellem skole og daginstitution eller formidlet dagpleje i henhold til lov om  

 social bistand af de elever, som uden for skoletiden er anbragt i  

 daginstitution m.v.
 Stk. 3.  Med de i §§ 2-4 anførte undtagelser indrettes  

 befordringen enten ved aftale om kørsel med vognmand eller eventuelt om  

 sygetransport eller, såfremt forældrene ønsker selv at befordre eleven,  

 således at kommunen bidrager hertil med et med forældrene aftalt månedligt  

 beløb.
 Stk. 4.  Såfremt det er nødvendigt, at eleven følges til  

 og fra skole, afholder kommunen tillige udgiften ved ledsagerens befordring.
 § 2.  I det omfang eleven er i stand til at befordre  

 sig til og fra skolen ved egen hjælp, såfremt der stilles en sygecykel, en  

 kørestol eller lignende hjælpemiddel til elevens rådighed, kan kommunen  

 opfylde sin forpligtelse til at sørge for befordringen ved at afholde  

 udgiften til anskaffelse og vedligeholdelse af det pågældende  

 transportmiddel.
§ 3.  Eleven kan endvidere, i det omfang førligheden  

 tillader det, henvises til at benytte offentlige trafikmidler eller en for  

 skolens øvrige elever etableret befordringsordning, såfremt eleven ikke  

 derved får længere ventetid end sammenlagt 1 time daglig.
Om nødvendigt må  

 der indrettes særskilt befordring mellem hjemmet, daginstitutionen m.v. eller  

 skolen og nærmeste offentlige trafikmiddel.
§ 4.  Skolekommissionen, i København skoledirektionen,  

 kan under hensyn til muligheden for befordring efter § 3 bestemme, at eleven  

 skal optages i en anden skole end elevens distriktsskole.
Såfremt sygdommen  

 eller invaliditeten indtræder efter, at eleven har påbegyndt skolegangen, kan  

 overflytning kun ske med forældrenes samtykke.
 Stk. 2.  Skolekommissionen kan endvidere, hvis det er  

 rimeligt begrundet i elevens førlighed og hensynet til skolegangen, med  

 forældrenes tilslutning henvise eleven til at søge optagelse i en tilsvarende  

 privat skole, således at kommunen foruden befordringsudgifterne godtgør  

 forældrene deres udgifter til undervisning og læremidler ved den private  

 skole.
 § 5.  Er der tvivl om, hvorvidt en elev på grund af  

 sygdom eller lignende selv kan befordre sig til og fra skole, kan skolen  

 forlange en udtalelse herom fra skolelægen, eventuelt en lægeerklæring.
§ 6.  Klage over afgørelser i henhold til denne  

 bekendtgørelse kan inden 4 uger fra afgørelsens meddelelse indbringes for  

 amtsrådet, hvis afgørelse ikke kan indbringes for anden administrativ  

 myndighed.
De af de kommunale myndigheder i København og Frederiksberg  

 kommuner trufne afgørelser kan ikke indbringes for anden administrativ  

 myndighed.
 § 7.  Bekendtgørelsen træder i kraft den 1. juni 1987.
 Stk. 2.  Bekendtgørelse nr. 196 af 9. marts 1976 om  

 befordring af syge og invaliderede elever i folkeskolen ophæves.
Undervisningsministeriet, den 22. april  

 1987 P.M.V.
