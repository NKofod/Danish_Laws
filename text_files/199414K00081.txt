Nr BTL 81 Betænkning over I. (L 81) Forslag til lov om Post Danmark II. (L 82)  

 Forslag til lov om postvirksomhed   

 Nr L 81 1994-95, 1. samling Afgivet af Trafikudvalget Afgivet: 19950119 Udvalget har behandlet lovforslagene i en række møder og har herunder  

 stillet spørgsmål til trafikministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Landsforeningen af Landsbysamfund.
 Der er af trafikministeren og af et mindretal stillet ændringsforslag til  

 de under I og II anførte lovforslag, hvorom henvises til de ledsagende  

 bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) de under I og II nævnte  

 lovforslag til vedtagelse med de af trafikministeren stillede  

 ændringsforslag.
 Et mindretal inden for flertallet (Socialistisk Folkepartis medlem af  

 udvalget) er meget tilfreds med den konstruktion, som Post Danmark er udtryk  

 for, og som først og fremmest er et resultat af det, som de ansattes  

 organisationer i postvæsenet netop har været meget interesseret i.
 SF er specielt meget godt tilfreds med, at Post Danmark ikke kom på  

 aktier.
 Efter SF's opfattelse er det rigtigt at give de store statslige  

 foretagender større frihed og selvstændighed, så de kan drives mere  

 professionelt, samtidig med at de bevarer den forpligtelse, der påhviler et  

 offentligt foretagende.
 SF har i flere år talt for, at P & T skulle omdannes til et  

 selvstændigt offentligt selskab, som er offentligt ejet med visse  

 frihedsrettigheder og med klare forpligtelser over for samfundet.
 Det har for SF også været vigtigt, at rigsrevisor reviderer Post Danmarks  

 regnskaber efter reglerne i lov om revisionen af statens regnskaber m.v. og i  

 øvrigt i den forbindelse kan indhente alle oplysninger i Post Danmark.
Post Danmark har som P & T fortsat eneret på de almindelige  

 brevforsendelser og har til gengæld også en befordringspligt.
Derimod er Post  

 Danmark i højere grad end P & T underkastet konkurrence på andre områder.  

 Men da P & T er et meget veldrevet foretagende med en meget dygtig  

 medarbejderstab, er SF ikke i tvivl om, at Post Danmark sagtens kan klare sig  

 i konkurrencen med private foretagender, der yder samme serviceydelse som  

 Post Danmark.
 Der er heller ikke tvivl om, at Post Danmark med de nye muligheder, den  

 større selvstændighed giver, vil kunne klare sig fint i konkurrencen om at  

 yde tidssvarende kommunikationsydelser i fremtiden.
 For SF's tilslutning til Post Danmark har det været afgørende, at Post  

 Danmark er et offentligt selskab med klare forpligtelser med hensyn til de  

 almindelige brevforsendelser m.v.
Det har som sagt for SF været helt afgørende, at Post Danmark ikke kom på  

 aktier.
Hvis Post Danmark var kommet på aktier, kunne vi risikere en  

 privatisering, selv om staten i første omgang ejede aktierne.
I denne forbindelse skræmmer modellen fra PostGiro også.
SF var imod den  

 konstruktion, som blev valgt for PostGiro, og de efterfølgende erfaringer har  

 vist, at den ikke har gavnet kunderne.
Efter at PostGiro har skullet gå ind i  

 konkurrencen med de almindelige banker, er de tidligere serviceydelser, som  

 blev givet, hvis man havde en almindelig girokonto, i høj grad blevet  

 forsømt.
 For SF har det også været afgørende, at medarbejderne i bestyrelsen får 3  

 ud af 9 poster, og at personaleorganisationerne har givet deres tilslutning  

 til modellen for Post Danmark.
 For SF har det endelig været afgørende at få en aftale med regeringen om  

 lovforslagenes gennemførelse med de pligter og rettigheder, som følger heraf.  

 Det var det, fordi SF mener, at konstruktionen er rigtig, og fordi det var et  

 klart ønske fra de ansattes organisationer.
 Et mindretal (Fremskridtspartiets medlem af udvalget) indstiller  

 lovforslagene til vedtagelse med de stillede ændringsforslag.
Mindretallet er enig i hovedsigtet med at privatisere postvæsenet, men  

 havde gerne set, at det var sket i et aktieselskab, fordi Fremskridtspartiet  

 mener, at den konstruktion, der nu bliver vedtaget, er en lappeløsning.
Det  

 havde efter Fremskridtspartiets mening været bedre at lave et aktieselskab,  

 som man også har gjort i andre lande.
Man havde så undgået al den  

 følgelovgivning, der skal til bl.a. inden for selskabslovgivningen.
 Fremskridtspartiet havde ligeledes gerne set en åbningsbalance og en kopi  

 af det såkaldte regnskabsregulativ, som specielt ved denne firmakonstruktion  

 bliver et væsentligt aktstykke.
Vedtagelsen af lovforslagene medfører efter Fremskridtspartiet mening, at  

 der kan og vil ske en krydssubsidiering imellem de forskellige  

 forsendelsesarter, og derfor håber Fremskridtspartiet, at Folketinget inden  

 længe vil ændre på nogle af disse regler, således at dette kan forhindres.
Et  

andet mindretal (Enhedslistens medlem af udvalget) indstiller  

 lovforslagene til forkastelse ved 3. behandling og udtaler i øvrigt,  

 at lovforslagene straks bør trækkes tilbage.
Hovedideen i lovforslagene er en udvikling af EU's indre marked til også  

 at omhandle posttjenester.
Det er Enhedslistens opfattelse, at en sådan  

 udvikling alene vil resultere i forringelser og fordyrelser af den  

 postservice, som den danske befolkning efterspørger, samt dårligere vilkår  

 for de ansatte i postvæsenet.
Denne opfattelse underbygges af alle hidtidige  

 erfaringer fra både Danmark og fra udlandet med  

 liberaliseringer/udliciteringer og hermed private virksomheders overtagelser  

 af, hvad der er den offentlige sektors kerneområder.
At EU med eller uden  

 Danmarks medvirken endnu ikke har pålagt medlemslandene at liberalisere  

 posttjenesteområdet, gør det helt formålsløst at ændre postvæsenet i den  

 retning, som lovforslagene lægger op til.
Enhedslisten mener ikke, at Danmark  

 skal gå i spidsen med at indføre det indre marked og slet ikke på de områder,  

 der nødvendigvis må være offentlige.
 Enhedslisten er af den opfattelse, at den uløselige sammenknytning, der er  

 mellem eneret og befordringspligt, alene sikres ved, at befordringspligten  

 til postforsendelser modsvares af eneret til samme postforsendelser.
Uden denne reelle sammenknytning opnås det alene, at postvæsenet  

 forpligtes til at opretholde en landsdækkende service, hvor hovedopgaverne  

 bliver at befordre postforsendelser i tyndtbefolkede områder og på isolerede  

 øer.
Private postvirksomheder, der kan nøjes med befordre post, hvor det er  

 rentabelt, vil her alt andet lige overtage markedet på disse områder.  

 Resultatet kan kun blive en fordyrelse og forringelse af den service, som  

 postvæsenet skal levere.
Lovforslagene sikrer på ingen måde, at eneretten er  

 af et sådant omfang, at den universelle service med de hidtidige service- og  

 kvalitetsmål er økonomisk levedygtig.
En sådan udvikling ønsker Enhedslisten  

 ikke.
Enhedslisten mener derfor, at eneretten skal udvides til postforsendelser  

 med en vægt på minimum 1 kg.
Hermed sikres, at eneretten har et sådant  

 omfang, at den universelle service er økonomisk levedygtig.
Den omdannelse af postvæsenet, som lovforslagene lægger op til, vil  

 endvidere betyde, at postvæsenet blive tappet for økonomiske ressourcer  

 gennem afholdelse af udbytte til staten, betaling for goodwill m.m.  

 Enhedslisten er af den opfattelse, at det er de evindelige besparelser og  

 heraf følgende fyringer, der ligger til grund for de problemer, der har været  

 med, hvad man kan kalde »at få posten ud til tiden«.
At  

 lovforslagene gennem en styring af lønmidlerne lægger op til yderligere  

 fyringer, har vi svært ved at se skulle føre til en bedre service.
Derfor  

 mener Enhedslisten, at tilførsel af ressourcer er den eneste vej til at sikre  

 optimal service på postområdet.
Ændringsforslag til I.
Forslag til lov om Post Danmark Af et mindretal (FP):
 Til § 4 1) I stk. 1 ændres ordene »en selvstændig  

 offentlig virksomhed« til: »et aktieselskab«.
 Af trafikministeren, tiltrådt af et flertal (udvalget med  

 undtagelse af EL):
 Til § 8 2) Stk. 3, 1. pkt., affattes således:
»Post Danmarks regnskaber revideres efter årsregnskabslovens regler  

 af rigsrevisor og en statsautoriseret revisor.« 3) Efter stk. 3 indsættes som nyt stykke:
»Stk. 4. Rigsrevisor reviderer endvidere Post Danmarks  

 regnskaber efter reglerne i lov om revisionen af statens regnskaber  

 m.m.« Stk. 4 bliver herefter stk. 5.
 Til § 15 4) I stk. 1 ændres »dagen« til: »to  

 uger«.
Bemærkninger Til nr. 1 Ændringsforslaget indebærer, at selskabet Post Danmark etableres  

 som et aktieselskab efter aktieselskabslovgivningens bestemmelser i stedet  

 for en offentlig virksomhed.
 Ændringsforslaget indebærer en række konsekvensrettelser i lovforslaget,  

 der, såfremt ændringsforslaget bliver vedtaget ved 2. behandling, må  

 udarbejdes med teknisk bistand fra Trafikministeriet imellem 2. og 3.  

 behandling.
Til nr. 2 Lovforslagets § 8, stk. 1, slår fast, at årsregnskabsloven  

 gælder for Post Danmark med få og angivne undtagelser. Årsregnskabslovens  

 bestemmelser vedrørende revision er således også gældende, men der er ved den  

 her foreslåede ændring sket en præcisering af, at rigsrevisor er medrevisor,  

 og at også rigsrevisor følger årsregnskabslovens kapitel 8 a ved den  

 finansielle revision af Post Danmarks regnskaber, som i øvrigt udføres i  

 samarbejde med virksomhedens interne revisionschef.
Herved tilrettelægges den  

 finansielle revision på samme måde, som det typisk er tilfældet for et 100  

 pct. statsejet aktieselskab.
Af vedtægterne vil det fremgå, at der etableres  

 en intern revision, hvor revisionschefen ansættes af bestyrelsen.
 Til nr. 3 Post Danmarks regnskaber revideres i henhold til § 8, stk. 3, af  

 rigsrevisor og en statsautoriseret revisor samt af virksomhedens interne  

 revisor efter årsregnskabslovens regler.
 Lovforslagets § 8, stk. 4, slår tillige fast, at Post Danmarks regnskaber  

 revideres efter samme regler, som gælder for de institutioner m.v., der er  

 nævnt i § 2, stk. 1, i lov om revisionen af statens regnskaber m.m.  

 (rigsrevisorloven).
 Revisionen efter rigsrevisorloven omfatter såvel finansiel revision som  

 forvaltningsrevision af Post Danmarks regnskaber (jf. § 3). Det indebærer  

 bl.a., at rigsrevisor efter bestemmelserne i rigsrevisorloven har direkte  

 adgang til Post Danmarks regnskaber (§§ 13 og 14), og at rigsrevisor af egen  

 drift eller efter anmodning fra statsrevisorerne (§ 8, stk. 1) kan  

 foranstalte undersøgelser af Post Danmarks regnskaber og udvalgte  

 regnskabsområder samt afgive beretning herom til statsrevisorerne (§ 17).
Da Post Danmark ikke er et aktieselskab, men forudsættes revideret i  

 henhold til aktieselskabsloven og årsregnskabsloven, skal både ministeren,  

 bestyrelsen og direktionen være forpligtet og berettiget til at give  

 rigsrevisor adgang til de oplysninger, som rigsrevisor finder fornødne.
Post  

 Danmark holder ministeren underrettet om rigsrevisors undersøgelser, herunder  

 om besvarelser afgivet til rigsrevisor.
 Oplysninger, som rigsrevisor og statsrevisorerne er kommet i besiddelse af  

 gennem revisionen af Post Danmark, og som ikke er tilgængelige for  

 offentligheden, skal behandles fortroligt.
 Til nr. 4 Den foreslåede ændring af lovens ikrafttrædelsestidspunkt tager  

 sigte på, at der gives fornøden tid til den praktiske forberedelse vedrørende  

 etableringen af Post Danmark, herunder udpegning af en bestyrelse, inden  

 loven træder i kraft.
 Endelig giver ændringen mulighed for, at der offentligt og over for  

 personalet kan informeres korrekt om postreformens indhold, inden den træder  

 i kraft.
Ændringsforslag til II.
Forslag til lov om postvirksomhed Af et mindretal (FP):
 Til § 2 1) I stk. 1 indsættes efter nr. 5 som nyt nummer:
»6) Adresseløse forsendelser i landdistrikter.« Af trafikministeren, tiltrådt af et flertal (udvalget med  

 undtagelse af EL):
 Til § 29 2) I stk. 1 ændres »dagen« til: »to  

 uger«.
Bemærkninger Til nr. 1 Den foreslåede ændring indebærer, at der er befordringspligt for  

 adresseløse forsendelser som for eksempel lokalaviser, distriktsblade, lokale  

 vejvisere m.v.
Der er ikke med det stillede ændringsforslag foreslået en  

 stramning af de nugældende regler, da der i dag er en befordringspligt for  

 sådanne forsendelser.
Forslagsstillerne finder det nødvendigt med en  

 befordringspligt for disse forsendelser, da det ellers kan frygtes, at  

 postvæsenet vil holde op med at fordele disse forsendelser, hvoraf en række,  

 f.eks. lokale vejvisere og distriktsblade, har stor informationsværdi i  

 landdistrikterne.
 Til nr. 2 Den foreslåede ændring af lovens ikrafttrædelsestidspunkt er en  

 konsekvens af det stillede ændringsforslag til forslag til lov om Post  

 Danmark (L 81 af 24. november 1994). Der skabes hermed samtidighed i lovenes  

 ikrafttræden.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Svend  

 Erik Hovmand (V) Helge Sander (V) Hans Christian Schmidt (V) Kaj Ikast (KF)  

 Brian Mikkelsen (KF) Stefan G.
Rasmussen (KF) Ole Donner (FP) Tillægsbetænkningen Udvalget har, efter at lovforslagene ved 2. behandling blev henvist til  

 fornyet udvalgsbehandling, behandlet disse i et møde.
Et høringssvar fra  

 Komite for Landsbyer og Landdistrikter vedrørende lovforslagene er optrykt  

 som bilag til tillægsbetænkningen.
 Herefter indstiller et flertal (udvalget med undtagelse af  

 Enhedslistens medlem) de under I og II anførte lovforslag til  

vedtagelse i den affattelse, hvori de foreligger efter 2. behandling.
 Et mindretal inden for flertallet (Fremskridtspartiets medlem af udvalget)  

 har anmodet om, at høringssvaret af 2. december 1994 fra Komite for Landsbyer  

 og Landdistrikter blev optrykt som bilag til tillægsbetænkningen, og ønsker  

 samtidig at udtrykke beklagelse over, at det ikke har været muligt at formå  

 andre partier i udvalget til at tage særlige hensyn til dette høringssvar.
 Et mindretal (Enhedslistens medlem af udvalget) indstiller  

 lovforslagene til forkastelse.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Svend  

 Erik Hovmand (V) Helge Sander (V) Hans Christian Schmidt (V) Kaj Ikast (KF)  

 Brian Mikkelsen (KF) Stefan G.
Rasmussen (KF) Ole Donner (FP) Bilag Høringssvar fra Komite for Landsbyer og Landdistrikter KOMITE FOR LANDSBYER OG LANDDISTRIKTER TrafikministerietDen 2. december 1994 Generaldirektoratet for P&T Tietgensgade 372 1530 København V Vedr.: Forslag til lov om postvirksomhed og forslag til lov om Post  

 Danmark Komite for Landsbyer og Landdistrikter har fra Trafikministeriet modtaget  

 ovennævnte lovforslag til høring.
Til forslag til lov om postvirksomhed har  

 komiteen følgende bemærkninger:
 Ifølge § 2, stk. 5, kan trafikministeren bestemme, at postomdelingen til  

 enkelte modtagere eller grupper af modtagere i landdistrikterne begrænses.  

 Endvidere fremgår det af bemærkningerne, at postvæsenet kan gøre undtagelse  

 for udbringning i landdistrikter, når der er tale om særlig afsides eller  

 utilgængelige steder, og for pakker, når særlige forhold taler for det.
Komiteen mener, at hele befolkningen skal have lige ret til at modtage  

 post, uanset hvor i landet man bor.
Det faktum, at personer bor afsides, bør  

 ikke være et kriterium for, at posten ikke bliver udbragt regelmæssigt.  

 Derfor bør »særlig afsides steder« fjernes.
Endvidere bør man i  

 bemærkningerne definere, hvad der menes med »utilgængelige steder«.  

 Der bør eventuelt stå, at dette gælder steder, hvor postvæsenet »ikke  

 har egnede tilkørselsforhold«.
Undtagelse fra udbringning af pakker bør  

 kun ske, når postvæsenet ikke har egnede tilkørselsforhold.
I bemærkningerne til § 11, nr. 3, nævnes, at postvæsenet har udviklet et  

 postbuttikkoncept med henblik på at opfylde kundernes behov for personlig  

 postbetjening også i mindre lokalområder.
For at opfylde dette behov er det  

 nødvendigt, at postvæsenet er villig til at dække de reelle omkostninger, der  

 er forbundet med etablering af postservice i købmandsbutikker og  

 brugsforeninger i landdistrikterne.
En sådan omkostningsdækning er specielt  

 svær at opnå i forbindelse med de butikker, som har under 10.000  

 transaktioner årligt.
Til slut skal det her bemærkes, at postomdeling til erhvervsvirksomheder  

 skal ske inden kl. 10.00 om formiddagen.
Undtaget fra denne regel er  

 landbrug, hvilket komiteen finder urimeligt, idet et landbrug med hensyn til  

 postomdeling bør ligestilles med andre erhvervsvirksomheder.
