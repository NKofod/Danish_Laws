 En ansøger, der modtog hjælp efter bistandslovens § 42, havde  

 tiltransporteret sin revisor den overskydende skat, som kom til udbetaling i  

 november 1983. Beløbet skulle anvendes til dækning af revisorens honorar for  

 udfærdigelse af ansøgerens regnskab vedrørende regnskabsåret 1981/1982. Ved  

 udmålingen af hjælp til ansøgeren foretog det sociale udvalg herefter fradrag  

 i den udmålte hjælp svarende til den overskydende skat.
 Ankestyrelsen fandt, at da ansøgeren på grund af transporten til  

 revisoren ikke havde haft den overskydende skat til rådighed, havde der ikke  

 været grundlag for at foretage fradrag i den udmålte hjælp.
 Da den omhandlede transport imidlertid måtte anses for uforsvarlig  

 økonomi, burde ansøgeren have fået udbetalt hjælp med tilbagebetalingspligt  

 efter bistandslovens § 26, stk. 1, nr. 1, for så vidt angik et beløb svarende  

 til den overskydende skat.
 REDEGØRELSE FOR SAGEN:
 En gift ansøger, der modtog hjælp efter bistandslovens § 42, fik fra  

 august 1983 i henhold til en afgørelse fra amtsankenævnet udmålt hjælp med et  

 månedligt beløb svarende til 2 x dagpengemaximum med fradrag af ægtefællens  

 invalidepension.
 I forbindelse med socialforvaltningens omberegning af hjælpen foretog  

 forvaltningen fradrag med et beløb svarende til den overskydende skat, som  

 ansøgeren skulle have haft udbetalt i november 1983, men som han i september  

 1983 havde tiltransporteret sin revisor til dækning af dennes honorar for  

 regnskabsføring vedrørende regnskabsåret 1981/1982.
 Over for amtsankenævnet havde revisionsfirmaet oplyst, at transporten var  

 en betingelse for, at firmaet ville færdiggøre ansøgerens regnskaber.
 Det sociale udvalg udtalte overfor nævnet, at overskydende skat i lighed  

 med anden indtægt fandtes at skulle modregnes i henhold til bistandslovens  

 bestemmelser, uanset at den overskydende skat var tiltransporteret ansøgerens  

 revisor.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet fandt, at selv  

 om den overskydende skat ikke blev udbetalt direkte til ansøgeren, skulle der  

 ved udmåling af hjælp efter bistandsloven foretages fradrag for indtægten.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandsloven, § 26, stk. 1, nr. 1, § 37 og § 42.
 Socialministeriets cirkulære af 20. december 1982 om kontanthjælp efter  

 bistandsloven, pkt. 15.
 ANKESTYRELSENS AFGØRELSE:
 Da ansøgeren ikke har haft den overskydende skat til rådighed på grund af  

 transporten til revisor, finder ankestyrelsen, at der ikke ved udmålingen af  

 hjælp har været grundlag for at fradrage et beløb svarende til den  

 overskydende skat.
 Ankestyrelsen finder imidlertid, at ansøgeren ved den omhandlede transport  

 af overskydende skat, som ville være kommet til udbetaling i november 1983,  

 har handlet på en måde, der kan anses for uforsvarlig økonomi i  

 bistandslovens forstand, jfr. bistandslovens § 26, stk. 1, nr. 1, idet  

 ansøgeren derved har frataget sig muligheden for i en periode herefter at  

 klare sig selv i økonomisk henseende.
 Det sociale udvalg burde herefter have udbetalt hjælp i henhold til  

 bistandslovens § 42 uden fradrag af den overskydende skat, der var  

 tiltransporteret revisoren, men med tilbagebetalingspligt i henhold til  

 bistandslovens § 26, stk. 1, nr. 1, for så vidt angår et beløb af denne  

 størrelse.
Ankestyrelsen ændrer således amtsankenævnets afgørelse.
Sagen hjemvises  

 til det sociale udvalg til beregning af hjælpen efter bistandslovens § 42.
