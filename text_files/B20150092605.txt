Bekendtgørelse om fiskeri, natur og miljø1) I medfør af § 2, stk. 1-3, § 6, stk. 1 og 2, og § 9, stk. 4, i lov nr. 1361 af 16. december 2014 om Hav- og Fiskerifonden fastsættes efter bemyndigelse i henhold til § 5, stk. 1, nr. 41, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Anvendelsesområde § 1. NaturErhvervstyrelsen kan i henhold til artikel 37, 39 og 40, i forordning nr. 508/2014, give tilsagn om tilskud til projekter vedrørende 1) Marin innovation, som har nyhedsværdi i forhold til teknologi eller organisation, som hidtil har været anvendt i dansk fiskeri, og som vedrører a) udvikling, afprøvning og design af fiskeredskaber med henblik på at mindske fiskeriets indvirkning på havmiljøet, b) udvikling, afprøvning og design af fiskeredskaber med henblik på at mindske beskyttede rovdyrs indvirkning på fiskeriet, og c) udvikling og indførelse af ny teknologisk og organisatorisk viden, som kan mindske fiskeriets indvirkning på miljøet, herunder fangstmetoder og redskabsselektivitet, og som har til formål at bidrage til, at fiskeriets udnyttelse af havets biologiske ressourcer er bæredygtigt samt bidrage til sameksistens mellem fiskeriet og beskyttede rovdyr.
2) Marin biodiversitet og marine økosystemer inden for rammerne af bæredygtige fiskeriaktiviteter, som vedrører a) bedre fiskeriforvaltning i forhold til udnyttelsen af havets biologiske ressourcer, b) forberedelse og ændring af beskyttelses- og forvaltningsplaner, som vedrører Natura 2000-områder, særligt beskyttede områder som omhandlet i direktiv 2008/56 og andre særlige habitater, herunder relevante undersøgelser og udarbejdelse af beskyttelses- og forvaltningsplaner, c) forvaltning, genopretning og overvågning af Natura 2000-områder i forhold til fiskerirelaterede aktiviteter, d) forvaltning, genopretning og overvågning af beskyttede havområder i forhold til fiskerirelaterede aktiviteter og med henblik på gennemførelse af de geografiske beskyttelsesforanstaltninger, der er omhandlet i artikel 13, stk. 4, i direktiv 2008/56, og e) andre tiltag udført i samarbejde med fiskere, som har relation til fiskeriaktiviteter og som har til formål at opretholde og fremme marin biodiversitet og marine økosystemer, herunder genopretning af specifikke habitater til støtte for bæredygtige fiske- eller skaldyrsbestande.
 3) Udsætning af ål, forudsat udsætningen er fastsat som en bevaringsforanstaltning i en EU-retsakt, herunder evaluering af effekten af udsætningerne.
 Stk. 2. NaturErhvervstyrelsen kan ikke give tilskud til projekter, der forøger fartøjers fiskerikapacitet målt i bruttotons og kilowatt.
 § 2. Tilsagn om tilskud efter § 1, stk. 1, nr. 1, gives til projekter, der gennemføres af eller i samarbejde med et videnskabeligt eller teknisk institut.
 Stk. 2. Tilsagn om tilskud efter § 1, stk. 1, nr. 2, gives til projekter, der gennemføres af videnskabelige eller tekniske institutter, rådgivende råd, fiskere, eller fiskeriorganisationer, som er anerkendt af medlemsstaten, eller af ikkestatslige organisationer i samarbejde med fiskeriorganisationer, jf. artikel 40, i forordning nr. 508/2014. Lokale aktionsgrupper i fiskeriområderne kan dog ikke søge om tilskud eller deltage i projektet.
 Stk. 3. Tilsagn om tilskud efter § 1, stk. 1, nr. 3, gives til projekter, der gennemføres af et videnskabeligt institut.
 Stk. 4. Ansøgningen skal være antagelig i medfør af artikel 10, i forordning nr. 508/2014. Ansøgningen er uantagelig, hvis en ansøgning fra operatører, der deltager i projekter, ville have været uantagelig i medfør af artikel 10, i forordning nr. 508/2014.
Kapitel 2 Definitioner § 3. I denne bekendtgørelse forstås ved:
 1) Forordning nr. 508/2014: Europa-Parlamentets og Rådets forordning nr. 508/2014/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011.
 2) Forordning nr. 1303/2013: Europa-Parlamentets og Rådet forordning nr. 1303/2013/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006.
 3) Forordning nr. 2015/531: Kommissionens delegerede forordning (EU) 2015/531 af 24. november 2014 om supplerende bestemmelser til Europa-Parlamentets og Rådets forordning (EU) nr. 508/2014 for så vidt angår fastsættelse af omkostninger, der er berettigede til støtte fra Den Europæiske Hav- og Fiskerifond med henblik på at forbedre hygiejneforholdene, sundheden, sikkerheden og arbejdsvilkårene for fiskere, beskytte og genoprette den marine biodiversitet og de marine økosystemer, modvirke virkningerne af klimaændringer og forbedre fiskerfartøjers energieffektivitet.
 4) Direktiv 2008/56: Europa Parlamentets og Rådets Direktiv 2008/56/EF af 17. juni 2008 om fastlæggelse af en ramme for Fællesskabets havmiljøpolitiske foranstaltninger (havstrategirammedirektivet).
 5) Nettoindtægter efter § 11, stk. 3: Kontante tilførsler betalt direkte af brugeren for de varer eller tjenesteydelser, der leveres af operationen, jf. artikel 61, i forordning 1303/2013.
 6) Nettoindtægter efter § 11, stk. 4: Fiskernes indkomst fra første salg af fisk eller skaldyr fanget i løbet af indførelsen og afprøvningen af den nye tekniske eller organisatoriske viden minus salgsomkostninger såsom gebyrer til auktionshaller, jf. artikel 39, stk. 6, i forordning 508/2014.
 7) Operatør: En fysisk eller juridisk person, der driver eller ejer en virksomhed, som udfører aktiviteter på ethvert trin i produktions-, forarbejdnings-, afsætnings-, distributions- og detailkæderne for fiskevarer og akvakulturprodukter og som indgiver en ansøgning om EHFF-støtte.
 8) Projekter af kollektiv interesse: Projekter, der er til gavn for flere modtagere.
 9) Rimelige udgifter: Det der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
 10) Teknisk institut: Godkendte Teknologiske Serviceinstitutter, jf. § 5, i lovbekendtgørelse nr. 366 af 10. april 2014.
Kapitel 3 Administration Kontrol § 4. NaturErhvervstyrelsen forestår den fysiske kontrol og den administrative kontrol samt den efterfølgende regnskabskontrol af projekter, der modtager tilskud.
 Stk. 2. Efter lovens § 10 kan NaturErhvervstyrelsen fra andre offentlige myndigheder indhente de oplysninger, der er nødvendige for at foretage kontrol.
Ansøgning om tilsagn om tilskud § 5. Ansøgning om tilsagn om tilskud til projekter omfattet af § 1, stk. 1, nr. 1 og 2, kan indsendes fra den 2. november 2015 og skal være modtaget senest den 11. januar 2016.
 Stk. 2. Ansøgning om tilskud til projekter omfattet § 1, stk. 1, nr. 3, kan indsendes fra den 3. august 2015 og skal være modtaget senest den 1. oktober 2015.
 Stk. 3. Ansøgning om tilsagn om tilskud skal indgives på et særligt skema, der findes på NaturErhvervstyrelsens hjemmeside og indsendes via e-mail.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at projektet igangsættes.
Stk. 5. nsøgningen skal indeholde de oplysninger og være vedlagt de bilag, som NaturErhvervstyrelsen forlanger til brug for sagsbehandlingen.
Ansøgningen skal indeholde følgende:
 1) Et ansøgningsskema, hvor de påkrævede oplysninger er afgivet.
 2) En forretningsplan samt en gennemførlighedsundersøgelse, herunder en teknisk og økonomisk redegørelse for, om projektet er levedygtigt efter gennemførelsen.
 3) Et detaljeret budget for projektet.
 4) To direkte sammenlignelige tilbud for udgifter over 50.000 kr., jf. stk. 6.
 5) En samarbejdsaftale, jf. § 8, stk. 7.
Stk. 6. Tilbud er direkte sammenlignelige, når de er udspecificerede, og er afgivet af leverandører med forskellige CVR-numre, som i øvrigt er uafhængige af hinanden.
Tilbuddene skal omfatte den samme vare eller tjenesteydelse.
Hvis det ene tilbud indeholder poster/elementer, som det andet tilbud ikke gør, skal det være muligt at trække udgiften for disse poster fra, så priserne kan sammenlignes.
Stk. 7. På baggrund af vurdering kan NaturErhvervstyrelsen se bort fra stk. 5, nr. 4, hvis der alene findes én leverandør.
Begrundelse for kun at vedlægge et tilbud skal altid fremgå af ansøgningen.
Afgørelse og prioritering § 6. NaturErhvervstyrelsen kan give afslag eller delvist afslag på ansøgninger, hvis 1) de påkrævede oplysninger i ansøgningsskemaet ikke er afgivet, 2) effekten af det ansøgte projekt vurderes ikke i tilstrækkeligt omfang at bidrage til opfyldelsen af formålet med tilskudsordningen, eller 3) det vurderes, at effekten af det ansøgte projekt ikke er tilstrækkeligt set i forhold til projektets samlede udgifter.
§ 7. Hvis de afsatte bevillingsmæssige rammer ikke er tilstrækkelige til at give tilsagn om tilskud til alle tilskudsberettigede ansøgninger, giver NaturErhvervstyrelsen tilsagn om tilskud efter en prioritering af ansøgningerne.
Ved prioriteringen lægger NaturErhvervstyrelsen vægt på, 1) om projekterne har implementeringspotentiale inden for de prioriterede områder i § 1, 2) om projekterne har nyhedsværdi i forhold til opnåede videnskabelige resultater eller erfaringer indenfor de prioriterede områder i § 1, og 3) om projekterne bidrager væsentligt til gennemførelsen af den fælles fiskeripolitiks målsætninger.
 Stk. 2. NaturErhvervstyrelsen kan nedsætte et fagligt udvalg, der bidrager med vurdering af de indkomne ansøgninger til brug for prioriteringen, jf. § 7, stk. 2, i loven.
Kapitel 4 Betingelser for tilsagn om tilskud § 8. Det er en betingelse for tilsagn om tilskud, 1) at projekter efter § 1, stk. 1, nr. 1 og 2, er innovative og kollektive, 2) at tilskud efter § 1, stk.1, nr. 3, medfinansieres med 25 pct. af nationale midler fra fiskepleje, 3) at de nødvendige tilladelser fra offentlige myndigheder er opnået inden anmodning om første udbetaling, 4) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 5) at projektet afsluttes senest den dato, der er anført i tilsagnet, 6) at projektet ikke ændres væsentligt, ophører eller flyttes uden for programområdet, i fem år fra slutudbetaling, 7) at tilsagnshaver indsender udbetalingsanmodning, opgørelse over betalte tilskudsberettigede udgifter, alle udgiftsbilag, dokumentation for betaling og slutrapport rettidigt til NaturErhvervstyrelsen, jf. §§ 14 og 15, 8) at tilsagnshaver, hvis projektet eller dele heraf er omfattet af EUs udbudsregler eller tilbudslovens regler, holder dokumenter, som dokumenterer, at EUs udbudsregler eller tilbudslovens regler er overholdt, tilgængelige i mindst fem år fra slutudbetaling, 9) at tilsagnshaver sikrer, at kontrolmyndigheden har adgang til at kontrollere projektet, og 10) at tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, litra b, i forordning nr. 1303/2013.
Stk. 2. Det er, udover hvad der fremgår af stk. 1, en betingelse for tilskud, at tilsagnshaver afgiver de oplysninger, som NaturErhvervstyrelsen beder om, to år efter projektet er afsluttet.
Oplysningerne skal være nødvendige for at kunne overvåge og evaluere Hav- og Fiskeriudviklingsprogrammet, navnlig med hensyn til at opfylde specifikke mål og prioriteter, i overensstemmelse med artikel 111, i forordning nr. 508/2014.
 Stk. 3. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet, herunder krav om skiltning.
 Stk. 4. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at opbevare udbetalingsanmodninger med tilhørende originale regnskabsbilag i overensstemmelse med artikel 140, i forordning nr. 1303/2013.
 Stk. 5. De i § 1 stk. 1, nr. 3, nævnte projekter skal være relevante for udvikling eller opretholdelse af bæredygtig udnyttelse af marine biologiske ressourcer.
 Stk. 6. NaturErhvervstyrelsen kan offentliggøre resultaterne af de projekter, som modtager tilskud.
 Stk. 7. For projekter, der søges i samarbejde med andre, udarbejdes en projektrelateret samarbejdsaftale mellem deltagerne, og der skal blandt deltagerne udpeges en ansvarlig for projektets gennemførelse og økonomi.
Kapitel 5 Tilskudsberettigede udgifter § 9. Tilskud kan ydes til faktiske udgifter, som er direkte relateret til og nødvendige for gennemførelsen af projektet, herunder direkte udgifter til ansøgers personale samt honorar til konsulenter.
 Stk. 2. Indirekte udgifter kan medtages i de støtteberettigede udgifter med 15 pct. af de direkte lønudgifter.
 Stk. 3.  For projekter omfattet af § 1, stk. 1, nr. 2, kan de tilskudsberettigede udgifter omfatte de udgifter, der er nævnt i artikel 10, i forordning nr. 2015/531.
 Stk. 4. For projekter efter § 1, stk. 1, nr. 3, kan NaturErhvervstyrelsen give tilsagn om tilskud til udgifter, der er afholdt fra den 1. januar 2015, jf. artikel 65, stk. 2, i forordning nr. 1303/2013. Projekter, som udgiften knytter sig til, må ikke være afsluttet, før ansøgningen er modtaget i Naturerhvervstyrelsen, jf. artikel 65, stk. 6, i forordning nr. 1303/2013.
 § 10. De tilskudsberettigede udgifter kan ikke omfatte:
1) udgifter til varetagelse af sædvanlige myndighedsopgaver udover de opgaver, der fremgår af § 1, medmindre opgaven er en udvidelse eller et tillæg til de sædvanlige myndighedsopgaver, 2) udgifter hvortil der gives andre EU-tilskud, 3) udgifter hvortil der er modtaget tilskud fra anden offentlig myndighed, jf. dog § 11, stk. 2, 4) udgifter til køb af brugt udstyr og brugt materiel, 5) moms, med mindre denne endeligt bæres af tilsagnshaver, jf. artikel 69, stk. 3, litra c, i forordning nr. 1303/2013, 6) finansierings- og pengeinstitutomkostninger, jf. artikel 69, stk. 3, litra a, i forordning nr. 1303/2013, 7) udgifter, i form af naturalydelser, som omhandlet i artikel 69, stk. 1, i forordning nr. 1303/2013, 8) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 9) udgifter som tilsagnshaver har afholdt, inden NaturErhvervstyrelsen har givet tilladelse til at igangsætte projektet, jf. dog § 9, stk. 4, 10) simple genanskaffelser, eller 11) almindelige driftsudgifter.
Kapitel 6 Beregning af tilskud § 11. NaturErhvervstyrelsen kan, i henhold til artikel 95, i forordning 508/2014, give tilskud på 1) Op til 100 pct. af de tilskudsberettigede udgifter til projekter, der er omfattet af § 1, stk. 1, nr. 1 og 2.
 2) 75 pct. af de tilskudsberettigede udgifter til projekter, der er omfattet af § 1, stk. 1, nr. 3.
 Stk. 2. Den samlede offentlige støtte til projekter, der er omfattet af § 1, stk. 1 nr. 3, kan være op til 100 pct. af de støtteberettigede udgifter, jf. § 8, stk. 1, nr. 2.
 Stk. 3.  Hvis et projekt genererer indtægter efter gennemførelsen, vil der ske nedsættelse af tilskuddet i overensstemmelse med artikel 61, i forordning nr. 1303/2013.
 Stk. 4. Hvis et projekt, efter § 1, stk. 1, nr. 1, genererer indtægter under gennemførelsen, vil der ske nedsættelse af tilskuddet i overensstemmelse med artikel 65, stk. 8, i forordning nr. 1303/2013.
Kapitel 7 Ændring af projekt og overdragelse af tilsagn § 12. Ændring af et projekt kan godkendes af NaturErhvervstyrelsen på betingelse af, at ændringen er i overensstemmelse med projektets formål.
Ansøgning om ændring skal indgives på et særligt skema, der findes på NaturErhvervstyrelsens hjemmeside og indsendes via e-mail.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
§ 13. NaturErhvervstyrelsen kan efter ansøgning tillade, at tilsagnet overdrages til en anden, der ifølge § 2 kan være tilsagnshaver.
Den, der får overdraget tilsagnet, overtager alle rettigheder og forpligtelser efter tilsagnet.
Kapitel 8 Udbetaling af tilskud § 14. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indgives på et særligt skema, der findes på NaturErhvervstyrelsens hjemmeside og indsendes via e-mail.
Anmodningen skal vedlægges alle udgiftsbilag samt dokumentation for betaling.
Stk. 2. Tilskud kan udbetales i én rate og én slutudbetaling.
Den enkelte rate skal udgøre mindst 20 pct. af det samlede tilsagnsbeløb.
 § 15. Anmodning om slutudbetaling skal være modtaget i NaturErhvervstyrelsen senest tre måneder efter datoen, hvor projektet senest skal være afsluttet.
Stk. 2. Anmodning om slutudbetaling skal være vedlagt en opgørelse over betalte tilskudsberettigede udgifter, alle udgiftsbilag, dokumentation for betaling og slutrapport.
Slutrapporten skal udfærdiges på et særligt skema, der findes på NaturErhvervstyrelsens hjemmeside.
 § 16. NaturErhvervstyrelsen overfører tilskuddet til tilsagnshavers NemKonto.
Kapitel 9 Oplysningspligt § 17. I henhold til lovens § 8, stk. 1, skal tilsagnshaver i hele perioden, hvor betingelserne for tilsagn om tilskud skal være opfyldt, på forlangende afgive en erklæring til NaturErhvervstyrelsen om, hvorvidt betingelserne for tilsagn om tilskud er opfyldte.
 Stk. 2. Efter lovens § 8, stk. 2, skal tilsagnshaver i hele perioden, hvor betingelserne for tilsagn om tilskud skal være opfyldt, underrette NaturErhvervstyrelsen, hvis betingelserne for tilsagn om tilskud ikke længere er opfyldt.
Kapitel 10 Bortfald af tilsagn og tilbagebetaling eller nedsættelse af tilskud § 18. NaturErhvervstyrelsen kan træffe afgørelse om bortfald af tilsagn og tilbagebetaling af tilskud, hvis 1) tilsagnshaver har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter lovens § 8 og § 9, stk. 2, 3) betingelserne for tilsagn om tilskud ikke er opfyldt, eller 4) projektet ikke gennemføres i overensstemmelse med tilsagnet.
 § 19. Uanset § 18 kan NaturErhvervstyrelsen opretholde tilsagnet eller foretage en proportional nedsættelse af den samlede værdi af de tilskudsberettigede udgifter, hvis NaturErhvervstyrelsen vurderer, at følgende ikke er overholdt:
 1) Betingelsen i § 8, stk. 1, nr. 6.
 2) Betingelsen i § 8, stk. 1, nr. 8.
 3) Betingelser fastsat i tilsagnet efter § 8, stk. 2-4.
 4) Lovens § 8 og § 9, stk. 2.
 5) Projektet gennemføres i overensstemmelse med tilsagn om tilskud.
 6) EUs udbudsregler eller reglerne i tilbudsloven.
 7) Artikel 10 i forordning nr. 508/2014.
Stk. 2. Overtrædelse af bestemmelsen nævnt i stk. 1, nr. 1, vil altid medføre delvis inddrivelse af tilskud.
Størrelsen af beløbet, der vil blive inddrevet, vil være forholdsmæssigt i forhold til den periode, hvor betingelsen ikke er blevet opfyldt, jf. artikel 71, stk. 1, i forordning nr. 1303/2013.
 Stk. 3.  vertrædelse af bestemmelserne nævnt i stk. 1, nr. 2-6, vil medføre, at tilskud nedsættes forholdsmæssigt ud fra en vurdering af art og grovhed af overtrædelsen og det eventuelle tab for Den Europæiske Hav-og Fiskerifond, jf. artikel 143, stk. 2, i forordning nr. 1303/2013.
 Stk. 4.  vertrædelse af bestemmelsen nævnt i stk. 1, nr. 7, vil medføre, at tilskud nedsættes forholdsmæssigt ud fra en vurdering af art, grovhed, varighed og hyppighed af overtrædelsen og betydningen af tilskuddet for tilsagnshavers økonomiske aktivitet, jf. artikel 99, stk. 2, i forordning nr. 508/2014.
Kapitel 11 Force majeure § 20. NaturErhvervstyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og dermed ikke medfører bortfald af tilsagn og tilbagebetaling eller nedsættelse af tilskud, jf. kapitel 10.
 Stk. 2. Force majeure og andre ekstraordinære omstændigheder kan navnligt anerkendes i følgende tilfælde:
 1) Tilsagnshavers død.
 2) Tilsagnshavers uarbejdsdygtighed i længere tid.
 3) En alvorlig naturkatastrofe, der i væsentlig grad berører projektet.
 Stk. 3. NaturErhvervstyrelsen kan i ganske særlige tilfælde godkende andre omstændigheder end de i stk. 2, som force majeure eller andre ekstraordinære omstændigheder.
Stk. 4. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles NaturErhvervstyrelsen skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 5. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 12 Ikrafttræden § 21. Bekendtgørelsen træder i kraft den 3. august 2015.
 Stk. 2. Bekendtgørelse nr. 140 af 12. februar 2013 om tilskud til visse foranstaltninger til beskyttelse og udvikling af den akvatiske fauna og flora ophæves.
 Stk. 3.  Bekendtgørelsen i stk. 2 finder dog fortsat anvendelse for tilsagn, der er givet i medfør heraf, og for ansøgninger om tilsagn, som er indgivet, men endnu ikke er færdigbehandlet den 2. august 2015.
NaturErhvervstyrelsen, den 24. juli 2015 P.D.V.Anders Munk Jensen / Lone P.
Frederiksen 1) I bekendtgørelsen er der medtaget visse bestemmelser fra Europa-Parlamentets og Rådets forordning nr. 508/2014/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 1198/2006 og (EF) nr. 791/2007 samt Europa-Parlamentets og Rådets forordning nr. 1255/2011, EU-Tidende 2014, nr.
L 149, side 1, Europa-Parlamentets og Rådet forordning nr. 1303/2013/EU af 17. december 2013 om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning nr. 1083/2006, EU-Tidende 2013, nr.
L 347, side 320. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
