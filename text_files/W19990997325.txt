Ankestyrelsens principafgørelse P-22-99 om folkepension - pension - efterlevelsespension Resume:
 Afdøde ægtefælle ville være fyldt 67 år, inden udgangen af 3 måneders perioden for efterlevelsespension.
 Efterlevende ægtefælles sammenlagte pension i 3 måneders perioden kunne derfor højest udbetales med det beløb, som ville være kommet til udbetaling i 3 måneders perioden, såfremt dødsfaldet ikke var indtrådt.
 Love:
Lov om social pension - lovbekendtgørelse nr. 22 af 14. januar 1998 - § 48 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 47 Vejledninger:
Socialministeriets vejledning nr. 66 af 10. marts 1998 om social pension - pkt. 215, pkt. 216 Sagsfremstilling:
Efterlevende ægtefælle var 64 år og modtog forhøjet almindelig førtidspension.
Afdøde ægtefælle modtog højeste førtidspension på dødstidspunktet, men ville være fyldt 67 år inden udgangen af 3 måneders perioden og ville være overgået fra højeste førtidspension til folkepension.
 Efter kommunens opfattelse skulle den sammenlagte pension udbetales med det beløb, som ville være kommet til udbetaling i 3 måneders perioden, såfremt dødsfaldet ikke var indtrådt.
 Nævnet ændrede kommunes afgørelse, og lagde til grund, at § 48 i lov om social pension og Socialministeriets vejledning pkt. 215 måtte skulle forstås således, at efterlevelsespension udbetales med ægtefællernes sammenlagte pension umiddelbart før dødsfaldet.
 I klagen til Ankestyrelsen anførte kommunen blandt andet, at nævnets afgørelse stred mod §§ 12 og 13 i lov om social pension.
 Sagen blev behandlet i principielt møde med henblik på afklaring af med hvilket beløb efterlevelsespension efter § 48 skulle udbetales, når afdøde ægtefælle inden udløbet af tre måneders perioden ville være overgået fra førtidspension til folkepension.
 Afgørelse:
 Ankestyrelsen fandt, at efterlevende ægtefælle var berettiget til efterlevelsespension, som en sammenlagt pension bestående af den forhøjede almindelige førtidspension og afdøde ægtefælles højeste førtidspension i den måned, hvor dødsfaldet fandt sted.
 Ankestyrelsen fandt endvidere, at efterlevende ægtefælle var berettiget til efterlevelsespension som en sammenlagt pension bestående af hendes forhøjede almindelige førtidspension og afdøde ægtefælles folkepension i de efterfølgende måneder med den i januar stedfundne satsregulering.
 Ankestyrelsen har herved lagt til grund, at efterlevelsespension efter lov om social pension § 48 højst kan udbetales med det beløb, som ville være kommet til udbetaling i 3 måneders perioden, såfremt dødsfaldet ikke var indtrådt.
 Ankestyrelsen fandt således , at bestemmelsen i lovens § 48 må forstås med respekt af de regler, som i øvrigt begrænser retten til pension.
 Det indgik herved i Ankestyrelsens overvejelser, at efterlevelsespensionen er afledt af afdødes pensionsret.
 Ankestyrelsen ændrede således det sociale nævns afgørelse.
 Den ændrede afgørelse medførte ikke tilbagebetaling af eventuelle beløb, der var udbetalt på grundlag af nævnets afgørelse.
