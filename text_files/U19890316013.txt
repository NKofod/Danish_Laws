 Ved skrivelse af 30.9.1988 varslede et fagforbund arbejdsstandsning  

 fra og med den 3.4.1989 i anledning af, at parterne ikke kunne blive enige om  

 fornyelse af fire aftaler, bl.a. en tillidsmandsaftale.
 Den 27.10.1988 opsagde fagforbundet en række lønoverenskomster til  

 ophør ved udgangen af marts 1989.
Arbejdsgiverforeningen indklagede fagforbundet for Arbejdsretten med  

 påstand om, at strejkevarslet af 30.9.1988 var ulovligt.
Under  

 arbejdsretssagen havde fagforbundet erkendt, at der ikke var knyttet særskilt  

 konfliktret til de fire aftaler, der var omhandlet i skrivelsen af 30.9.1988.  

 Da lønoverenskomsterne først blev opsagt senere, fandtes strejkevarslet af  

 30.9.1988 at være ulovligt.
 Dommere: Friis Christensen, Agnete Halmind, Mundt (retsformand),  

 Jørgen Pedersen, Sløk, Peter Thorning og Westergaard.
 Under denne sag har Danske Bankers Forhandlingsorganisation (DBF) ved  

 klageskrift af 5. oktober 1988 indklaget Funktionærernes og Tjenestemændenes  

 Fællesråd (FTF) for Danske Bankfunktionærers Landsforening (DBL) for  

 Arbejdsretten med påstand om, at det af Danske Bankfunktionærers  

 Landsforening ved brev af 30. september 1988 over for Danske Bankers  

 Forhandlingsorganisation afgivne første strejkevarsel kendes ulovligt.
 Indklagede har påstået frifindelse og nedlagt følgende særskilte påstande:
 1. Klagerne tilpligtes at anerkende, at Tillidsmandsaftalen,  

 Tryghedsaftalen, Aftale om samarbejde og samarbejdsudvalg samt  

 Teknologiaftalen er kollektive overenskomster.
 2. Klagerne tilpligtes at anerkende, at der kan varsles lovlig konflikt  

 vedrørende ovennævnte overenskomster i forbindelse med, at den almindelige  

 lønoverenskomst opsiges til udløb med udgangen af marts måned 1989.
 Overfor disse af indklagede nedlagte to påstande har klagerne påstået  

 frifindelse.
 Sagens nærmere omstændigheder er følgende:
 Ved en skrivelse af 16. marts 1988 opsagde Danske Bankfunktionærers  

 Landsforening over for Danske Bankers Forhandlingsorganisation følgende  

 mellem parterne indgåede aftaler til ophør ved udgangen af september måned  

 1988:
 1. Aftale om tryghed i ansættelsen.
 2. Aftale om tillidsmænd.
3. Aftale om samarbejde og samarbejdsudvalg - samt 4. Aftale vedrørende edb-teknologi.
 Aftalen om tryghed i ansættelsen, der er indgået den 12. marts 1987,  

 indeholder ingen opsigelsesbestemmelse, medens de andre aftaler, der er  

 indgået den 25. februar 1983, efter en bestemmelse herom i aftalerne kan  

 opsiges med et halvt års varsel til ophør ved udgangen af en måned, dog  

 tidligst til ophør ved udgangen af marts 1988. I disse tre aftaler tilføjes  

 det, at en overenskomstpart med samme opsigelsesvarsel kan kræve aftalen  

 forhandlet i forbindelse med en ordinær overenskomstforhandling.
 Det er oplyst, at der på baggrund af den afgivne opsigelse i foråret 1988  

 blev aftalt en tidsplan for forhandlingerne om fornyelse af de nævnte fire  

 aftaler, og denne tidsplan blev tilrettelagt således, at forhandlingerne  

 kunne være afsluttet så betids, at man undgik en aftaleløs periode.  

 Imidlertid brød forhandlingerne endeligt sammen den 29. september 1988.
 Den 30. september 1988 skrev Danske Bankfunktionærers Landsforening  

 således til Danske Bankers Forhandlingsorganisation:
»Da der ikke ved forhandlinger har kunnet opnås enighed om fornyelse  

 af tillidsmandsaftalen, tryghedsaftalen, aftalen om samarbejde og  

 samarbejdsudvalg og teknologiaftalen, skal vi hermed meddele, at DBL under  

 henvisning til bestemmelserne i den mellem DBL og Danske Bankers  

 Forhandlingsorganisation indgåede hovedoverenskomst, § 6, stk. 3, har truffet  

 beslutning om at indkalde til ekstraordinært landsmøde med henblik på  

 iværksættelse af arbejdsstandsning fra og med mandag den 3. april 1989 ved  

 døgnets begyndelse.« Forhandlingsorganisationen protesterede i en skrivelse af 4. oktober 1988  

 til Landsforeningen mod lovligheden af varslet.
Da varslet ikke blev  

 tilbagekaldt, indbragte Forhandlingsorganisationen sagen for Arbejdsretten  

 som nævnt ved klage af 5. oktober 1988.
 Den 27. oktober 1988 opsagde Landsforeningen 16 mellem parterne indgåede  

 overenskomster og aftaler til ophør ved udgangen af marts måned 1989,  

 deriblandt overenskomst for elever og ubefordrede medarbejdere, overenskomst  

 for befordrede medarbejdere, overenskomst for edb-medarbejdere og  

 overenskomst for teknikere og servicepersonale.
 Klagerne har under skriftvekslingen i sagen i deres replik opfordret  

 indklagede til at klargøre indholdet af påstand 2. Det anføres, at  

 »denne påstand efter klagerens opfattelse kan forstås, enten således: at  

 der kan varsles lovlig konflikt, hvis lønoverenskomsten og de 4 aftaler alle  

 er opsagt og opsagt samtidig, eller således: at påstand 2 reelt er en  

 subsidiær påstand, hvis indhold er, at konfliktretten er knyttet til  

 lønoverenskomsten og opsigelsen af denne.
Særligt under henvisning hertil opfordres indklagede yderligere til at  

 tilkendegive, om det er indklagedes opfattelse, at der er knyttet konfliktret  

 isoleret til hver af de 4 aftaler.« Hertil har indklagede i duplikken svaret: »Vedrørende svarskriftets  

 påstand 2, er det indklagedes opfattelse, at der kan varsles lovlig konflikt,  

 hvis lønoverenskomsten og de 4 overenskomster (tillidsmandsaftalen,  

 tryghedsaftalen, aftale om samarbejde og samarbejdsudvalg og  

 teknologiaftalen) alle er opsagt og opsagt samtidigt.
Det skal videre anføres, at det er indklagedes opfattelse, at der bortset  

 fra lønoverenskomsten, ikke er knyttet særskilt konfliktret til hver af de 4  

 ovenfor nævnte overenskomster.« Klagerne har til støtte for deres påstand om, at det den 30. september  

 1988 afgivne første strejkevarsel er ulovligt, anført, at der ikke haves  

 konfliktret for de fire aftaler.
Indklagede har i duplikken erkendt, at der  

 ikke haves særskilt konkliktret, men gjort gældende, at der kan varsles  

 lovlig konflikt, hvis lønoverenskomsten og de fire aftaler alle er opsagt og  

 opsagt samtidig.
Klagerne gør imidlertid gældende, at de netop ikke er opsagt  

 samtidig.
De fire aftaler er opsagt til ophør ved udgangen af september måned  

 1988 og er ophørt på dette tidspunkt.
De er efter selve indholdet af  

 opsigelsesbestemmelserne ikke fortsat gældende, idet der ikke for deres  

 vedkommende er tale om, at de løber videre, indtil de bringes til ophør ved  

 en frigørelseskonflikt.
De er således ikke, som af indklagede hævdet opsagt  

 samtidig med lønoverenskomsten.
Det første strejkevarsel for så vidt angår de  

 fire aftaler er derfor allerede af den grund ulovligt.
Den mangel, der  

 således er ved dette første strejkevarsel, kan efter fast arbejdsretlig  

 praksis ikke efterfølgende afhjælpes.
Den part, over for hvilken der afgives  

 konfliktvarsel, skal straks ved modtagelsen af varslet kunne indrette sig på  

 de retsfølger, det afgivne varsel har.
Man kan ikke udvide området for det  

 første strejkevarsel ved et andet varsel.
Det er derfor uden betydning for  

 denne sags afgørelse, at Landsforeningen den 27. oktober 1988 opsagde  

 lønoverenskomsterne.
Til imødegåelse af indklagedes påstand om, at de fire aftaler er  

 kollektive overenskomster, har klagerne anført, at de såvel ved deres  

 opsigelsesbestemmelser som ved deres indhold adskiller sig klart fra  

 kollektive overenskomster.
De er ikke tænkt som og kan ikke have status som  

 kollektive overenskomster.
Hvad først angår de opsigelsesbestemmelser, som  

 tre af aftalerne indeholder, bemærker klagerne, at aftalerne har en længere  

 løbetid - 5 år - end overenskomsterne, og selvom de efter opsigelse og krav  

 herom har kunnet forhandles i forbindelse med overenskomsterne, viser  

 formuleringen, at det har været hovedsigtet med disse opsigelsesbestemmelser,  

 at aftalerne skulle forhandles på andre tidspunkter end lønoverenskomsterne,  

 der har en opsigelsesfrist på 4 måneder til udgangen af en marts måned.
Til  

 belysning af den indholdsmæssige forskel på de indgåede aftaler og  

 overenskomsterne har klagerne indledningsvis henvist til § 2 i parternes  

 hovedaftale med anmærkning til denne bestemmelse: »§ 2. Den ret,  

 bankerne har til at lede og fordele arbejdet samt anvende den til enhver tid  

 passende arbejdskraft, skal udøves i overensstemmelse med de til enhver tid  

 gældende love og de mellem parterne indgåede aftaler og kollektive  

 overenskomster.
Anmærkning: Ved udtrykket »de mellem parterne indgåede  

 aftaler« har der særlig været tænkt på aftaler om tillidsmandsforhold og  

 om samarbejdsudvalg.' Klagerne har endvidere henvist til, at aftalerne gør  

 indgreb i arbejdsgiverens ret til at lede og fordele arbejdet.
Efter den  

 arbejdsretlige praksis, der har udviklet sig for så vidt angår Hovedaftalen  

 mellem Dansk Arbejdsgiverforening og Landsorganisationen i Danmark, vil der  

 ikke lovligt kunne iværksættes kollektive kampskridt med henblik på  

 indskrænkninger i arbejdsgiverens ret til at lede og fordele arbejdet, og den  

 mellem parterne indgåede hovedaftale svarer på dette punkt ganske til den  

 mellem Dansk Arbejdsgiverforening og Landsorganisationen i Danmark indgåede  

 Hovedaftale.
Selvom det måtte blive antaget, at aftalerne retligt måtte  

 betragtes som kollektive overenskomster, vil dette være uden betydning for  

 denne sag.
Indklagede har til støtte for den nedlagte frifindelsespåstand og de to af  

 indklagede nedlagte selvstændige påstande anført, at der i forbindelse med  

 konfliktretten i forbindelse med den opsagte lønoverenskomst haves  

 konfliktret, såfremt der ikke kan tilvejebringes enighed om de spørgsmål, der  

 er omhandlet i de fire aftaler, der er genstand for behandling under denne  

 sag.
De er efter indklagedes opfattelse kollektive overenskomster, i hvilken  

 forbindelse indklagede henviser dels til, at aftalerne regulerer de  

 arbejdsvilkår, der gælder for de enkelte medarbejdere og forholdet imellem  

 lønmodtagere og arbejdsgivere, dels til, at klagerne i deres interne  

 organisation har behandlet aftalerne på samme måde som overenskomsterne.
I §§  

 12 og 13 i Vedtægterne for Danske Bankers Forhandlingsorganisation står der  

 således:
 »§ 12 Overenskomster om løn- og arbejdsforhold.
 Overenskomster mellem Forhandlingsorganisationen og en central faglig  

 personaleorganisation angående løn- og arbejdsforhold skal for at blive  

 gyldig godkendes ved urafstemning blandt medlemmerne..........
 § 13 Opsigelse af overenskomster.
Forhandlingsorganisationens bestyrelse kan, når forholdene efter dens skøn  

 opfordrer dertil, med de gældende varsler opsige overenskomster og aftaler  

 indgået mellem Forhandlingsorganisationen og centrale faglige  

 personaleorganisationer..........« Endvidere fremgår det af et cirkulære af 3. april 1981 fra  

 Forhandlingsorganisationen til medlemmerne, at såvel overenskomsterne som  

 aftalerne i 1981 udsendtes til urafstemning. - Det hæfte, som parterne i  

 fællesskab udgiver med overenskomster og aftaler, benævnes på forsiden:  

 »Overenskomster 1987«.
Indklagede har endelig anført, at Landsforeningen har været nødt til at  

 sige de fire særlige aftaler op i god tid på grund af de gældende  

 opsigelsesvarsler.
For at undgå at accelerere en måske unødig  

 konfrontationsstemning, har Landsforeningen ikke samtidig opsagt den  

 almindelige lønoverenskomst.
Der er, efter at opsigelsen af den er sket, ikke  

 noget retligt grundlag for at hindre lovlig konflikt i tilknytning til  

 opsigelsen og udløbet af den almindelige overenskomst med henblik på at opnå  

 en sanering og sammenskrivning af hele regelsættet.
 Arbejdsretten skal udtale:
 Da indklagede har erkendt, at der ikke er knyttet særskilt konfliktret til  

 hver af de fire aftaler, aftalen om tryghed i ansættelsen, aftalen om  

 tillidsmænd, aftalen om samarbejde og samarbejdsudvalg samt aftalen  

 vedrørende edb-teknologi, uafhængigt af lønoverenskomsten, og da der ved  

 skrivelsen af 30. september 1988 alene er varslet arbejdsstandsning, fordi  

 der ikke har kunnet opnås enighed om fornyelse af de nævnte fire aftaler,  

 medens lønoverenskomsten først er opsagt ved skrivelse af 27. oktober 1988,  

 findes det af indklagede afgivne første konfliktvarsel som af klagerne  

 påstået at være ulovligt.
Da den situation, der er beskrevet i indklagedes påstand 2, at lovlig  

 konflikt vedrørende aftalerne varsles i forbindelse med, at den almindelige  

 lønoverenskomst opsiges til udløb med udgangen af marts måned 1989, efter det  

 foran anførte ikke foreligger, vil klagernes påstand om frifindelse for den  

 af indklagede således nedlagte påstand være at tage til følge.
Det findes  

 herefter ufornødent for sagens afgørelse at tage stilling til indklagedes  

 påstand 1.
 Indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Det af indklagede, Danske Bankfunktionærers Landsforening, ved brev af 30.  

 september 1988 over for klagerne, Danske Bankers Forhandlingsorganisation,  

 afgivne første strejkevarsel er ulovligt.
 Klagerne frifindes for den af indklagede under 2. nedlagte selvstændige  

 påstand.
 Indklagede betaler inden 14 dage 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.336 ff, K 87.343 (A 1987 s.158).
