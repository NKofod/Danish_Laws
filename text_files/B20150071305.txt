Bekendtgørelse om erhvervsøkonomuddannelse inden for international handel og markedsføring (markedsøkonom AK) I medfør af § 22 og § 30 i lov om erhvervsakademiuddannelser og professionsbacheloruddannelser, jf. lovbekendtgørelse nr. 1147 af 23. oktober 2014, som ændret ved lov nr. 633 af 12. maj 2015, fastsættes efter bemyndigelse:
 § 1. Formålet med erhvervsakademiuddannelsen inden for international handel og markedsføring er at kvalificere den uddannede til selvstændigt at kunne varetage arbejde med at analysere, planlægge og gennemføre løsninger, der bredt vedrører markedsføring i handels-, produktions- og servicevirksomheder nationalt og internationalt.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 120 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Erhvervsakademiuddannelsen  inden for  international handel og markedsføring giver ret til at anvende betegnelsen markedsføringsøkonom AK.
Den engelske titel er AP Graduate in Marketing Management.
 Stk. 3. Uddannelsens engelske betegnelse er Academy Profession Degree Programme in Marketing Management.
 § 3. Uddannelsen består af følgende:
 1) Obligatoriske uddannelseselementer med et samlet omfang på 70 ECTS-point.
 2) Praktik med et samlet omfang på 15 ECTS-point.
 3) Valgfri uddannelseselementer, der for den enkelte studerende har et samlet omfang på 20 ECTS-point.
 4) Afsluttende eksamensprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) International markedsføring, 25 ECTS-point.
 2) Økonomi, 20 ECTS-point.
 3) Salg og markedskommunikation, 10 ECTS-point.
 4) Organisation, 10 ECTS-point.
 5) Erhvervsret, 5 ECTS-point.
 Stk. 3. Institutionerne skal udbyde valgfri uddannelseselementer inden for:
 1) Driftsøkonomi.
 2) Statistik.
Stk. 4. De valgfri uddannelseselementer inden for driftsøkonomi og statistik, jf. stk. 3, beskrives i studieordningens fællesdel.
Uddannelseselementernes faglige indhold skal dokumenteres i en prøve, der tillige beskrives i studieordningens fællesdel.
 Stk. 5. Institutionen kan tillige udbyde valgfri uddannelseselementer inden for andre områder end de i stk. 3 nævnte.
 Stk. 6. Institutionen vejleder den studerende om betydningen af valg af valgfri uddannelseselementer, jf. stk. 3, nr. 1-2, med henblik på videre uddannelse.
 § 4. I øvrigt gælder de regler om erhvervsakademiuddannelser, der er fastsat i bekendtgørelse om erhvervsakademiuddannelser og professionsbacheloruddannelser.
§ 5. Styrelsen for Videregående Uddannelser kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Styrelsen kan dispensere fra bekendtgørelsen, når det findes begrundet i usædvanlige forhold.
 § 6. Bekendtgørelsen træder i kraft den 1. august 2015 og finder anvendelse for studerende, der påbegynder uddannelsen den 1. august 2015 eller senere.
 Stk. 2. Bekendtgørelse nr. 689 af 3. juli 2009 om erhvervsakademiuddannelse (AK) inden for international handel og markedsføring (markedsføringsøkonom AK) ophæves.
Stk. 3. Uddannelsesinstitutionen kan tilrettelægge overgangsordninger, således at studerende, der følger uddannelsen efter de tidligere regler, jf. stk. 2, kan fuldføre uddannelsen efter reglerne i denne bekendtgørelse Styrelsen for Videregående Uddannelser, den 27. maj 2015 Nils Agerhus / Kirsten Lippert Bilag 1 Mål for læringsudbytte for erhvervsakademiuddannelse inden for international handel og markedsføring Mål for læringsudbyttet omfatter den viden, de færdigheder og kompetencer, som en markedsføringsøkonom skal opnå i uddannelsen.
Viden Den uddannede har viden om 1) virksomhedens strategiske og økonomiske grundlag, 2) grundlæggende samfundsøkonomiske forhold, 3) salgets gennemførelse, 4) erhvervsjuridiske forhold, herunder lovgivning om markedsførings- og konkurrenceforhold og 5) metoder til løsning af komplekse og praksisnære problemstillinger inden for markedsføring.
Færdigheder Den uddannede kan 1) foretage en international markedsvurdering, 2) vurdere problemstillinger og gennemføre problemorienterede projekter inden for markedsmæssige emner, 3) formidle praksisnære problemstillinger og løsningsforslag, 4) på et analytisk grundlag opstille relevante løsningsforslag inden for markedsføringsmæssige problemstillinger, 5) vurdere virksomheds- og samfundsøkonomiske forhold, 6) vurdere erhvervsjuridiske problemstillinger i relation til handel nationalt og internationalt og 7) vurdere organisatoriske, logistiske og ledelsesmæssige problemstillinger.
Kompetencer Den uddannede kan 1) deltage i fagligt og tværfagligt samarbejde i udviklingen af virksomhedens marketingsstrategi og internationalisering, 2) håndtere udviklingsorienterede situationer nationalt og internationalt inden for salg og markedsføring, 3) håndtere markedsførings- og salgsplanlægning for virksomheden samt deltage i udførelsen heraf, 4) tilegne sig nye færdigheder og ny viden inden for erhvervet, 5) analysere en virksomheds økonomiske udvikling under hensyntagen til de samfundsøkonomiske vilkår med henblik på handlemuligheder og 6) deltage i fagligt og tværfagligt samarbejde med en professionel tilgang skriftligt og mundtligt.
