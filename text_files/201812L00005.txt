Fremsat den 3. oktober 2018 af forsvarsministeren (Claus Hjort Frederiksen) Forslag til Lov om ændring af lov om forsvarets personel (Udvidelse af ordninger om pensionslignende ydelse og kulancemæssig godtgørelse for svie og smerte for udsendt personel) § 1 I lov om forsvarets personel, jf. lovbekendtgørelse nr. 667 af 20. juni 2006, som ændret ved § 3 i lov nr. 1264 af 16. december 2009 og § 15 i lov nr. 395 af 2. maj 2016, foretages følgende ændringer:
 1. I § 11 b indsættes som stk. 4:
»Stk. 4. For personel, der er omkommet eller påført varigt men under eller som følge af tjeneste under udsendelse den 14. august 1996 eller senere, kan udbetaling af den supplerende skattepligtige løbende ydelse efter stk. 1 tidligst ske med virkning fra 14. august 1996. For personel, der er omkommet eller påført varigt men under eller som følge af tjeneste under udsendelse før 14. august 1996, kan udbetaling af den supplerende skattepligtige løbende ydelse efter stk. 1 tidligst ske med virkning fra 1. januar 2018.« 2. I § 11 c indsættes som stk. 2:
»Stk. 2. Godtgørelsen efter stk. 1 kan udbetales for perioden fra tilskadekomsten er sket og indtil en mengrad er fastsat.« § 2 Loven træder i kraft den 1. januar 2019.
§ 3 Loven gælder ikke for Færøerne og Grønland, men kan ved kongelig anordning helt eller delvist sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning og baggrund Lov om forsvarets personel (personelloven) giver i dag mulighed for, at der kan gives forskellige former for økonomisk kompensation til personel fra Forsvaret eller deres efterladte, hvis personellet kommer til skade eller omkommer under eller som følge af udsendelse til udlandet for at deltage i konfliktforebyggende, fredsbevarende, fredsskabende, humanitære og andre lignende opgaver.
Loven giver blandt andet mulighed for, at overenskomstansat personel og disses efterladte kan få udbetalt en supplerende skattepligtig løbende ydelse, der pensionsmæssigt ligestiller dem med personel, der kan modtage tilskadekomstpension efter tjenestemandspensionsloven, og disses efterladte.
Desuden er der mulighed for udbetaling af en kulancemæssig godtgørelse for svie og smerte i situationer, hvor Forsvaret ikke har været erstatningsansvarlig.
De to nævnte ordninger omfatter efter de gældende regler alene personel, der er kommet til skade under eller som følge af tjeneste under udsendelse den 14. august 1996 eller senere.
Forsvaret har imidlertid haft udsendt personel til eksempelvis Cypern og Balkan forud for ordningernes ikrafttræden, men efter gældende ret er de tilskadekomne og efterladte fra disse missioner ikke berettiget til ydelser efter de to ordninger.
Regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Radikale Venstre indgik den 28. januar 2018 et nyt seksårigt forsvarsforlig.
Det følger bl.a. af forliget, at der i forhold til den supplerende skattepligtige løbende ydelse og den kulancemæssige godtgørelse for svie og smerte fremadrettet skal etableres ligestilling for personel, der er kommet til skade før den 14. august 1996.
 Lovforslaget udmønter denne del af forsvarsforliget.
Med lovforslaget vil personel, der er kommet til skade under eller som følge af tjeneste under udsendelse før den 14. august 1996, således kunne modtage den supplerende skattepligtige løbende ydelse, hvis de i øvrigt opfylder betingelserne herfor.
Efterladte til personel, der er omkommet under eller som følge af tjeneste under udsendelse før 14. august 1996, vil ligeledes kunne modtage den supplerende skattepligtige løbende ydelse, hvis betingelserne herfor i øvrigt er opfyldt.
Udbetalingen af ydelsen vil i overensstemmelse med forsvarsforliget kunne ske med virkning fra og med 1. januar 2018.
Endvidere vil lovforslaget sikre, at personel, der er kommet til skade under eller som følge af tjeneste under udsendelse før den 14. august 1996, kan modtage den kulancemæssige godtgørelse for svie og smerte, hvis de i øvrigt opfylder betingelserne herfor.
Godtgørelsen vil  som efter den gældende ordning  kunne udbetales for perioden fra tilskadekomsten og frem til mengraden for skaden er fastsat.
2. Lovforslagets hovedindhold 2.1. Gældende ret 2.1.1. Den supplerende skattepligtige løbende ydelse Efter § 11 a, stk. 1, i lov om forsvarets personel (personelloven), jf. lovbekendtgørelse nr. 667 af 20. juni 2006, som ændret ved lov nr. 1264 af 15. december 2009 og lov nr. 395 af 2. maj 2016, fastsætter forsvarsministeren regler for ydelse af erstatning, herunder for tab af forsøger, samt godtgørelse for varigt men til personel, som udsendes til udlandet med henblik på deltagelse i konfliktforebyggende, fredsbevarende, fredsskabende, humanitære og andre lignende opgaver, og som omkommer eller påføres varigt men under eller som følge af tjenesten.
Efter personellovens § 11 b, stk. 1, fastsætter forsvarsministeren endvidere regler for udbetaling af en supplerende skattepligtig løbende ydelse i tilfælde, hvor personel, der ikke er omfattet af lov om tjenestemandspension, jf. lovbekendtgørelse nr. 510 af 18. maj 2017, eller lov om pensionering af civilt personel m.v. i forsvaret (civilarbejderloven), jf. lovbekendtgørelse nr. 254 af 19. marts 2004, omkommer eller påføres varigt men under eller som følge af tjenesten under udsendelse til udlandet med henblik på deltagelse i de i § 11 a, stk. 1, nævnte opgaver.
Det er en betingelse for udbetaling af ydelsen, at Arbejdsskadestyrelsen (nu Arbejdsmarkedets Erhvervssikring) har anerkendt dødsfaldet eller tilskadekomsten som en arbejdsskade.
Udbetaling af ydelsen ved varigt men forudsætter, at Arbejdsskadestyrelsen vurderer, at den pågældende har lidt et tab af erhvervsevnen på mindst 15 pct., jf. personellovens § 11 b, stk. 3.
Udbetaling af ydelsen forudsætter endvidere, at der er sket afskedigelse eller kontraktophævelse som følge af tilskadekomsten.
Hvis den tilskadekomnes kontrakt var tidsbegrænset og allerede er udløbet, når sagen behandles, hvorfor der ikke ville kunne ske en afskedigelse som følge af tilskadekomsten, foretages en hypotetisk vurdering af, om pågældende ville være blevet afskediget som følge af tilskadekomsten.
 Ydelsen beregnes som forskellen mellem de ydelser, den overenskomstansatte og/eller dennes efterladte vil få udbetalt i tilknytning til eller som følge af den pågældendes tidligere ansættelsesforhold i tilfælde af tilskadekomst i tjenesten, og de ydelser, den pågældende ville have fået, hvis den pågældende havde været ansat som tjenestemand.
 Ordningen blev oprindeligt indført ved aktstykke nr. 425 af 12. august 1996 og optaget på finansloven for finansåret 1997 ved tekstanmærkning nr. 73. Den trådte efter aktstykket i kraft 14. august 1996. Ordningen blev indarbejdet i personelloven ved lov nr. 127 af 25. februar 1998 om ændring af lov om forsvarets personel, lov om hjemmeværnet, lov om ferie og lov om orlov (Antagelse af kvinder på værnepligtslignende vilkår, kulancemæssig godtgørelse, pensionsmæssig sikring af overenskomstansat personel m.v.). Ordningens ikrafttrædelsestidspunkt  14. august 1996  blev i den forbindelse fastholdt.
2.1.2. Den kulancemæssige godtgørelse for svie og smerte Efter personellovens § 11 c fastsætter forsvarsministeren regler for ydelse af kulancemæssig godtgørelse for svie og smerte til personel, som udsendes til udlandet med henblik på deltagelse i de i personellovens § 11 a, stk. 1, nævnte opgaver, og som kommer til skade under eller som følge af tjenesten.
 Ordningen blev oprindeligt indført ved aktstykke nr. 426 af 9. august 1996 og optaget på finansloven for finansåret 1997 ved tekstanmærkning nr. 72. Den trådte efter aktstykket i kraft 14. august 1996. Ordningen blev indarbejdet i personelloven ved lov nr. 127 af 25. februar 1998 om ændring af lov om forsvarets personel, lov om hjemmeværnet, lov om ferie og lov om orlov (Antagelse af kvinder på værnepligtslignende vilkår, kulancemæssig godtgørelse, pensionsmæssig sikring af overenskomstansat personel m.v.). Ordningens ikrafttrædelsestidspunkt  14. august 1996  blev i den forbindelse fastholdt.
2.2. Forsvarsministeriets overvejelser og den foreslåede ordning Det følger af forsvarsforliget 2018-2023, at personel, der er kommet til skade ved tjeneste i udlandet før den 14. august 1996, skal ligestilles med personel, der er kommet til skade den 14. august 1996 eller herefter.
 Det forslås på denne baggrund, at der indsættes to nye bestemmelser i personelloven.
 Bestemmelserne vil skabe hjemmel til, at ordningerne vedrørende udbetaling af den løbende supplerende skattepligtige ydelse og den kulancemæssige godtgørelse for svie og smerte også omfatter personel, der er omkommet eller kommet til skade under eller som følge af tjeneste under udsendelse før 14. august 1996.
 Det foreslås desuden, at udbetalingen af den supplerende skattepligtige løbende ydelse i forhold til den nye gruppe af personel, der omfattes af ordningen, skal ske med virkning fra og med den 1. januar 2018.
 Den kulancemæssige godtgørelse for svie og smerte vil som konsekvens af ændringen fremover kunne udbetales uden hensyn til, om tilskadekomsten er sket før eller efter 14. august 1996. Som hidtil vil ordningen omfatte perioden fra tilskadekomsten og frem til mengraden for skaden er fastsat.
Det vurderes ud fra de tilgængelig oplysninger, at de nye ordninger i hvert fald vil omfatte godt 200 personer.
Denne vurdering er dog forbundet med en betydelig usikkerhed, idet opgørelsen er baseret på en række forudsætninger, herunder antallet af anerkendte arbejdsskadesager.
Det skal i den forbindelse bemærkes, at Forsvarsministeriet for eksempel ikke er i besiddelse af oplysninger om antallet af arbejdsskader, der er sket som følge af internationale operationer før 1992, og at der i perioden fra 1964 til 1992 blev udsendt ca. 23.000 personer.
3. Økonomiske konsekvenser og implementeringskonsekvenser for det offentlige Med lovforslaget skabes de lovgivningsmæssige rammer for implementeringen af dele af forsvarsforlig 2018-2023. Implementeringen er finansieret indenfor forsvarsforligets økonomiske ramme, og lovforslaget har således ikke yderligere økonomiske konsekvenser for staten.
 Lovforslaget har ikke i øvrigt væsentlige økonomiske konsekvenser eller implementeringskonsekvenser for det offentlige.
 4. Økonomiske og administrative konsekvenser for erhvervslivet mv.
 Lovforslaget har ikke økonomiske og administrative konsekvenser for erhvervslivet mv.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslaget har i perioden fra den 27. juli 2018 til den 24. august 2018 været sendt i høring hos følgende myndigheder og organisationer mv.:
 Advokatrådet, Akademikerne (AC), Centralforeningen for Stampersonel (CS), Danmarks Veteraner, Dansk Arbejdsgiverforening, Danske Advokater, Danske Patienter, Danske Regioner, Datatilsynet, Den Danske Dommerforening, Domstolsstyrelsen, Hovedforeningen for Personel af Reserven i Danmark (HPRD), Hovedorganisationen af Officerer i Danmark (HOD), Hærens Konstabel- og Korporalforening (HKKF), Institut for Menneskerettigheder, Justitia, KL, LO, Præsidenten for Vestre Landsret, Præsidenten for Østre Landsret, Rigsombudsmanden Færøerne, Rigsombudsmanden Grønland, samtlige byretspræsidenter og Soldaterlegatet.
Bemærkninger til lovforslagets enkelte bestemmelser Til § 1 Til nr. 1 Forsvarsministeren fastsætter efter personellovens § 11 b, stk. 1, regler for udbetaling af en supplerende skattepligtig løbende ydelse i tilfælde, hvor personel, der ikke er omfattet af lov om tjenestemandspension eller lov om pensionering af civilt personel m.v. i forsvaret, omkommer eller påføres varigt men under eller som følge af tjenesten under udsendelse til udlandet med henblik på deltagelse i konfliktforebyggende, fredsbevarende, fredsskabende, humanitære og andre lignende opgaver.
Det er en betingelse for udbetaling af ydelsen, at Arbejdsskadestyrelsen (nu Arbejdsmarkedets Erhvervssikring) har anerkendt dødsfaldet eller tilskadekomsten som en arbejdsskade, og at der sker afskedigelse eller kontraktophævelse som følge af tilskadekomsten.
Hvis den tilskadekomnes kontrakt var tidsbegrænset og allerede er udløbet, når sagen behandles, foretages en hypotetisk vurdering af, om pågældende ville være blevet afskediget som følge af tilskadekomsten.
Ordningen har alene virkning for personel, der er omkommet eller påført varigt men under eller som følge af tjeneste under udsendelse den 14. august 1996 eller senere.
 Det foreslås, at der i personellovens § 11 b indsættes et nyt stk. 4, der udvider ordningen til at gælde for personel, der er påført varigt men under eller som følge af tjeneste under udsendelse før den 14. august 1996. Det foreslås med stk. 4, 1. pkt., at for personel, der er omkommet eller påført varigt men under eller som følge af tjeneste under udsendelse den 14. august 1996 eller senere, kan udbetaling af den supplerende skattepligtige løbende ydelse efter stk. 1 tidligst ske med virkning fra 14. august 1996. Desuden foreslås det med stk. 4, 2. pkt., at for personel, der er omkommet eller  påført varigt men under eller som følge af tjeneste under udsendelse før 14. august 1996, kan udbetaling af den supplerende skattepligtige løbende ydelse efter stk. 1 tidligst ske med virkning fra 1. januar 2018.
Med udvidelsen af den eksisterende ordning vil personel, der er påført varigt men under eller som følge af tjeneste under udsendelse inden 14. august 1996, kunne få udbetalt den supplerende skattepligtige løbende ydelse på samme vilkår som personel, der er påført men under eller som følge af tjeneste under udsendelse 14. august 1996 eller senere.
Efterladte til omkomne vil ligeledes være berettigede til ydelsen på samme vilkår.
Ydelsen vil dog tidligst kunne udbetales med virkning fra og med 1. januar 2018.
Den forslåede bestemmelse vil således ikke ændre de gældende betingelser for opnåelse af ydelsen eller de beregningsmæssige regler.
Betingelsen om, at personellet skal være påført varigt men under eller som følge af tjeneste under udsendelse svarer således til betingelserne i personellovens § 11 b, stk. 1, og skal fortolkes i overensstemmelse med denne bestemmelses forarbejder og relevante praksis.
Forsvarsministeriet vil af egen drift genoptage de sager, hvor der tidligere er blevet givet afslag på ydelsen, men hvor den pågældende ved lovændringen er blevet omfattet af ordningen.
Forsvarsministeriet vil endvidere iværksætte en orienteringskampagne om den nye mulighed for at få udbetalt den løbende supplerende skattepligtige ydelse.
Til nr. 2 Efter personellovens § 11 c fastsætter forsvarsministeren regler for ydelse af kulancemæssig godtgørelse for svie og smerte for personel, som udsendes til udlandet med henblik på deltagelse i konfliktforebyggende, fredsbevarende, fredsskabende, humanitære og andre lignende opgaver, og som kommer til skade under eller som følge af tjenesten.
Ordningen giver hjemmel til, at der kan udbetales en godtgørelse for svie og smerte, selvom Forsvaret ikke har været erstatningsansvarlig.
Det forslås, at der i personellovens § 11 c indsættes et nyt stk. 2, der udtrykkeligt regulerer den periode, som ordningen omfatter.
Godtgørelsen vil med bestemmelsen  som det er tilfældet efter gældende ret  kunne udbetales for perioden fra tilskadekomsten er sket og indtil en mengrad er fastsat, hvis de øvrige betingelser for udbetaling i øvrigt er opfyldt.
Der er tale om en tydeliggørelse, der ikke indebærer en ændring af gældende ret.
Hidtil har ordningen været begrænset til tilskadekomst under eller som følge af tjeneste under udsendelse efter den 14. august 1996, hvor den gældende ordning trådte i kraft.
Den nye bestemmelse vil omfatte tilskadekomster, uanset hvornår de er sket.
Dermed vil personel, der er kommet til skade under eller som følge af tjeneste under udsendelse før 14. august 1996, kunne få udbetalt kulancemæssig godtgørelse for svie og smerte på samme vilkår som personel, der er kommet til skade under eller som følge af tjeneste under udsendelse 14. august 1996 eller senere.
Forsvarsministeriet vil af egen drift genoptage de sager, hvor der tidligere er blevet givet afslag på godtgørelsen, men hvor den pågældende ved lovændringen er blevet omfattet af ordningen.
Forsvarsministeriet vil endvidere iværksætte en orienteringskampagne om den nye mulighed for at få udbetalt den kulancemæssige godtgørelse for svie og smerte.
Til § 2 Det foreslås, at loven træder i kraft den 1. januar 2019.
Til § 3 Bestemmelsen vedrører loven territoriale gyldighed.
Personelloven gælder for Færøerne og Grønland.
Det foreslås imidlertid, at lovforslaget ikke skal gælde for Færøerne og Grønland, men at det ved kongelig anordning helt eller delvis skal kunne sættes i kraft for Færøerne og Grønland med de ændringer, som de færøske og grønlandske forhold tilsiger.
