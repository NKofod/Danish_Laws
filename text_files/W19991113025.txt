Værdi af fri bil Reference:
LL § 16, stk. 4 VSL § 1, stk. 3 LV 1997 A.B.1.9.2 A klagede for indkomståret 1995 over, at værdi af fri bil var  

 ansat til 25.161 kr.
Det fremgik af sagen, at klageren drev landbrug i interessentskabsform  

 sammen med sin svigerfar.
Begge interessenter havde anvendt  

 virksomhedsskatteordningen.
Landbruget bestod af 3 selvstændigt  

 matrikulerede ejendomme, hvor klageren og klagerens svigerfar hver beboede en  

 af ejendommene.
Klageren boede sammen med sin ægtefælle og dennes  

 farfar.
De to ejendomme, der anvendtes til beboelse, grænsede op til  

 hinanden.
Der var anslået 5-800 m mellem beboelserne.
Interessentskabet havde den 23. maj 1995 købt en Toyota Carina E  

 2,0 til 205.395 kr.
Bilen havde stået til rådighed for begge  

 interessenters husstande i indkomståret.
Udover denne bil var der en  

 varebil i bedriften, der udelukkende anvendtes erhvervsmæssigt.
Det var  

 endvidere oplyst, at ægtefællens farfar havde en bil, der blev  

 anvendt.
 Skatteankenævnet havde i henhold til virksomhedsskattelovens § 1,  

 stk. 3, jf. ligningslovens § 16, stk. 4, beskattet klageren af værdi af  

 fri bil opgjort til 21 % af 205.395 kr. i 7 måneder.
Ankenævnet havde som begrundelse anført, at det jf.  

 ovennævnte bestemmelse, var rådigheden over den fri bil der  

 beskattedes jf. cirkulære nr. 202 af 13. december 1993 afsnit 2.4.1.1.  

 Det skattepligtige beløb fastsattes uafhængigt af  

 privatkørslens omfang.
Det fremgik af ligningslovens § 16 stk. 4, 5.  

 pkt. at hvis en bil kun var til rådighed en del af året, blev  

 værdi af fri bil nedsat med det hele antal måneder bilen ikke  

 havde været til rådighed.
Det forhold, at to interessenter havde  

 samme bil til rådighed, ændrede ikke ved, at begge skulle  

 beskattes af værdi af fri bil for hele perioden, med mindre bilen ikke  

 havde været til rådighed for privat anvendelse i hele  

 måneder i løbet af perioden.
Ligningslovens § 16 stk. 4, 5. pkt.  

 og fortolkningen heraf i cirkulære nr. 202 af 13. december 1993  

 åbnede ikke mulighed for at nedsætte procentsatsen til det halve,  

 selv om to interessenter havde samme bil til rådighed.
 Klagerens repræsentant havde principalt nedlagt påstand om  

 nedsættelse til halvdelen af den af myndighederne ansatte værdi.  

 Repræsentanten var enig i, at der skulle ske beskatning af værdi  

 af fri bil for 7 måneder i 1995, jf. ligningslovens § 16, stk. 4 jf.  

 virksomhedsskattelovens § 1, stk. 3, men fandt at klageren alene skulle  

 beskattes af halvdelen.
Repræsentanten havde til støtte herfor bl.a. anført,  

 at det af bemærkningerne ved reglens fremsættelse som  

 ændringsforslag til L 286 i folketingssamlingen 1992-93 fremgik, at  

 hvor firmabilen kun var til rådighed en del af året, og hvor  

 beregningsgrundlaget følgelig skulle opgøres  

 forholdsmæssigt, blev den forholdsmæssige opgørelse  

 foretaget efter det antal hele måneder, hvor firmabilen ikke havde  

 været til rådighed for den ansatte.
Herved sikredes det, at  

 ganske kortvarige perioder f.eks. i forbindelse med udenlandsrejser eller  

 sygefravær, ikke kunne begrunde nedsat værdi.
 Det var således fastslået, at der skulle ske en  

 forholdsmæssig beskatning, hvor bilen alene var til rådighed i en  

 del af året.
Repræsentanten havde videre anført, at der ikke i  

 bemærkningerne konkret var taget stilling til det tilfælde, hvor  

 flere ansatte havde samme bil til rådighed.
En fortolkning hvor  

 bestemmelsen blev anvendt på en situation, der hverken var beskrevet i  

 lovteksten eller antydet i forarbejderne, ville være i strid med  

 legalitetskravet i grundlovens § 43. Det var derfor hendes opfattelse, at den  

 situation, hvor to interessenter havde rådighed over den samme bil,  

 ikke var omfattet af ligningslovens § 16, stk. 4, 5. pkt.
Hun havde endvidere  

 anført, at der ikke fandtes hjemmel til dobbeltbeskatning af klageren  

 og dennes svigerfar, mens virksomheden alene havde fået et fradrag  

 svarende til de faktiske biludgifter.
En sådan dobbeltbeskatning  

 måtte kræve en udtrykkelig hjemmel.
Repræsentanten havde subsidiært nedlagt påstand om, at  

 beskatning af fri bil blev ophævet.
Repræsentanten havde til  

 støtte herfor anført, at der var tale om et  

 familieinteressentskab, hvor landbruget blev drevet i fællesskab.  

 Faderen og svigersønnen og datteren havde beboet hvert sit stuehus,  

 men disse var beliggende 500 m fra hinanden, interessenterne havde  

 tætte familiemæssige relationer, og deres husstande havde  

 været tæt forbundne arbejdsmæssigt, familiemæssigt og  

 socialt.
Det var derfor hendes opfattelse, at familieinteressentskabet  

 måtte kunne sidestilles med den beskrevne  

 ægtefællesituation i artikel i SR-skat 6-97, vedrørende  

 personalegoder.
Hun havde endvidere henvist til TfS 1998.698 hvor  

 Landsskatteretten i et tilfælde, hvor to interessenter efter at de var  

 blevet samlevende og begge benyttede den bil, der var stillet til  

 rådighed af interessentskabet, til privat kørsel, havde fundet  

 at alene den ene samlever skulle beskattes af værdi af fri bil til  

 rådighed, idet den andens benyttelse af bilen måtte anses for  

 begrundet i parternes private samlivsforhold.
Inden påbegyndelsen af  

 samlivet blev hver part beskattet af fuld værdi af bil til  

 rådighed.
Landsskatteretten fandt, at der ikke i ligningslovens § 16, stk. 4, var  

 hjemmel til at foretage en forholdsmæssig beskatning af  

 rådigheden over en firmabil, såfremt den havde stået til  

 rådighed for mere end en person i en rådighedsperiode jf.  

 bestemmelsens 5. pkt.
Da begge interessenter, der havde haft hver sin  

 husstand, havde haft den fulde rådighed over bilen i hele perioden, var  

 begge omfattet af reglerne i ligningslovens § 16, stk. 4, og der kunne ikke  

 med støtte i TfS. 1998.698 alene ske beskatning hos den ene af  

 parterne.
Retten fandt derfor i lighed med skatteankenævnet, at  

 klageren efter reglerne i virksomhedsskattelovens § 1, stk. 3, skulle  

 beskattes af rådigheden af fri bil efter reglerne i ligningslovens §  

 16, stk. 4. Den påklagede ansættelse blev stadfæstet.
