Bekendtgørelse om karrosseriuddannelsen I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 789 af 16. juni 2015, og § 4, stk. 1 og 2, og § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, og efter bestemmelse fra, samråd med og inddragelse af Metalindustriens Uddannelsesudvalg fastsættes efter bemyndigelse:
Formål og opdeling § 1. Karrosseriuddannelsen har som erhvervsuddannelse som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Opbygning, fremstilling, reparation og udskiftning af dele på karrosserier, chassiser, påhængsvogne og køretøjer.
 2) Specialindretning af køretøjer.
 3) Analyse af og opretning på komplicerede skader.
 Stk. 2. Eleven skal nå de uddannelsesmål, som er fastsat for det speciale, jf. stk. 3, som eleven har valgt.
 Stk. 3. Uddannelsen kan afsluttes med et af følgende specialer, niveau 4 i den danske kvalifikationsramme for livslang læring:
 1) Karrosseriopretter.
 2) Karrosseribygger.
Stk. 4. Uddannelsen kan gennemføres som eux-forløb i begge specialer.
Uddannelsen tilrettelagt som eux-forløb omfatter det enkelte speciales kompetencemål.
Varighed § 2. Uddannelsen varer fra 4 år og 6 måneder til 5 år, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsen 3 år og 6 måneder, hvoraf skoleundervisningen udgør 37 uger fordelt på mindst syv skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsen 2 år og 7 måneder, hvoraf skoleundervisningen udgør 33 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 4 år, hvoraf skoleundervisningen udgør 69,6 uger fordelt på mindst fire skoleperioder.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at eleverne i et spor er i praktikuddannelse, mens eleverne i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Ohms lov og elektriske systemer.
 2) Valg af relevante værktøjer, maskiner og materialer, herunder svejsemateriale og spartelmateriale til brug for enkle faglige opgaver.
 3) Anvendelsesmuligheder for forskellige sammenføjningsmetoder.
 4) Kvalitetskrav og metoder til at tilgodese egen og andres sikkerhed.
 5) Arbejdsrelevant ergonomi.
 6) Fysikkens love, herunder viden om materialers spændingsrække og egenskaber ved opvarmning samt elektricitet.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) It til faglig informationssøgning og kommunikation.
 2) Eksisterende faglig dokumentation i en praktisk arbejdsproces, for eksempel diagrammer, statistik og vejledninger.
 3) Udarbejdelse af almindelig anvendt faglig dokumentation som arbejdssedler, egenkontrol og lignende.
 4) Gældende sikkerheds- og miljømæssige regler i forhold til egen og andres sikkerhed.
 5) Ergonomisk korrekt vurdering og udførelse af enkle arbejdsopgaver.
 Stk. 4. Eleven skal have kompetence til på grundlæggende niveau at kunne:
1) redegøre for kvalitetskrav og metoder til at tilgodese egen og andres sikkerhed, 2) selvstændigt planlægge enkle arbejdsopgaver, 3) tage ansvar for opgaveløsning i samarbejde med andre, 4) vurdere om eget arbejde opfylder de af underviserens udvalgte kvalitetsmæssige krav, 5) tage stilling til værdien af løbende dokumentation, evaluering og formidling af egne arbejdsprocesser, metoder og resultater, 6) udføre afmontering og udskiftning af dele på køretøjer, for eksempel kofanger, 7) udføre enkle af- og påmonteringsopgaver af elektriske systemer relevante for karrosseriteknisk arbejde, 8) fremstille og tilpasse mindre karosseridele, 9) udføre fagligt sikker opretning af mindre og ukomplicerede buler, 10) udføre enkel sammenføjningsteknik på emner med faglig sikkerhed, 11) udføre fagligt sikker bearbejdning af overflade og anvende spartelmaterialer i forbindelse med overfladebehandling af emner og 12) anvende grundlæggende matematiske metoder inden for emnerne geometri, funktioner, grafer samt statistik, hvilket omfatter beregninger f.eks. i forbindelse med brug af udmålingsudstyr, udarbejdelse af arbejdstegninger til produktion af reparationsstykker, vurdering af materialers spændingsrække, samt omsættelse af Ohms lov på elektriske systemer i køretøjers sikkerheds- og komfortsystemer.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Matematik på E-niveau, bestået.
 3) Engelsk på F-niveau, bestået.
 Stk. 6. Eleven skal have opnået følgende certifikater eller lignende:
1) Personlig sikkerhed ved arbejde med epoxy og isocyanater, jf.
Arbejdstilsynets retningslinjer.
2) Arbejdsmiljø og sikkerhed, svejsning og termisk skæring (§ 26-kursus), jf.
Arbejdstilsynets regler.
 3) Kompetencer svarende til førstehjælp, mellem niveau, og færdselsrelateret førstehjælp efter Dansk Førstehjælpsråds uddannelsesplaner pr. 1. september 2014.
 4) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 7. For at kunne blive optaget til skoleundervisningen i eux-hovedforløbet skal eleven, ud over kravene i stk. 2-6, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Teknologi på C-niveau.
 Stk. 8. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 9. Er der i stk. 5 fastsat karakterkrav for et eller flere fag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 7, uanset en eventuel forskel mellem de pågældende niveauer.
Kompetencer i hovedforløbet § 4. Hovedforløbet har følgende kompetencemål:
 1) Eleven kan selvstændigt anvende, analysere og vurdere data fra reparationsvejledninger på dansk og fremmedsprog.
 2) Eleven kan udføre sammenføjningsteknikker i overensstemmelse med gældende lovgivning og producentens reparationsvejledninger og relevante forskrifter fra Arbejdstilsynet.
 3) Eleven kan udføre arbejdet ud fra viden om arbejdspladsvurdering (APV), produktkendskab (bæredygtighed), personlige værnemidler og sundhedsrisici.
 4) Eleven kan anvende sin viden om materialers styrke, sammensætning og elasticitet i forbindelse med sammenføjning efter producentens reparationsvejledninger.
 5) Eleven kan selvstændigt modtage og afgive beskeder til kunder før og efter udført arbejde samt udarbejde korrekt dokumentation for udført arbejde.
 6) Eleven kan oprette karosseridele, så de opfylder kravene i forhold til den videre bearbejdning og krav i producentens reparationsvejledninger.
 7) Eleven kan sammenføje forskellige karosseridele korrekt efter gældende forskrifter og krav i producentens reparationsvejledninger.
 8) Eleven kan fremstille reparationsstykker til karosserier eller karosseridele ud fra arbejdstegning og krav i producentens reparationsvejledninger.
 9) Eleven kan af- og påmontere samt reparere ruder ud fra tilgængelige data, i overensstemmelse med gældende lovgivning og krav i producentens reparationsvejledninger.
 10) Eleven kan vurdere og reparere kompositskader ud fra hensyn til omkostninger, sikkerhed, videreforarbejdning og producentens reparationsvejledninger.
 11) Eleven kan vurdere, strukturere, planlægge og udføre af- og påmontering af mekaniske og elektriske komponenter.
 12) Eleven kan udføre skaringsopgaver ved delvis udskiftning af karosseridele på ikke bærende konstruktioner ud fra krav om pasform, efterbearbejdning og tidsforbrug og ud fra gældende lovgivning og producentens reparationsvejledninger.
 13) Eleven kan vurdere og analysere skadesomfang samt fastlægge sammenføjnings- og opretningskrav i overensstemmelse med producentens reparationsvejledninger for stabilitet og sikkerhed.
 14) Eleven kan anvende internationale kompetencer til at forstå og varetage sammenhænge i forhold til et internationaliseret arbejdsmarked.
 15) Eleven kan arbejde miljøbevidst med alle arbejdsopgaver inden for uddannelsens jobområder, herunder agere i overensstemmelse med principperne for bæredygtig udvikling.
 16) Eleven kan udvise kendskab til iværksætter- og selvstændighedsbegrebet, herunder opnå kendskab til de lovgivningsmæssige vilkår, der knytter sig til etablering af egen virksomhed.
 17) Eleven kan redegøre for viden og udvise færdigheder i forhold til den teknologiske udvikling og innovation på karosseriområdet, med særlig henblik på reduktion af belastningen af det ydre miljø og den designmæssige og teknologiske udvikling inden for metode- og materialevalg.
 18) Eleven kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 19) Eleven kan selvstændigt planlægge og udføre skarringsopgaver på bærende dele i køretøjers konstruktioner ud fra lovkrav, producentens reparationsvejledninger, pasform og krav til efterbearbejdning, samt efterfølgende udvælge og anvende materialer til korrosionsbeskyttelse og forsegling.
 20) Eleven kan selvstændigt udfærdige dokumentation i forbindelse med udarbejdelse af skadesanalyse og vurdering af skaders omfang, herunder ressourceforbrug (tid, arbejdskraft og materialer) og anvende gængse skadesopgørelsessystemer.
 21) Eleven kan selvstændigt vurdere, analysere og udføre opretning af komplicerede skader.
 22) Eleven kan selvstændigt planlægge og udføre konstruktionsmæssige ændringer efter producentens reparationsvejledninger.
 23) Eleven kan indgå i en kreativ proces med kunder og samarbejdspartnere om design, materialevalg og opbygning af individuelle karrosseritekniske løsninger.
 24) Eleven kan udføre specielle arbejdsfunktioner, som ligger inden for virksomhedens virkeområde, eller som har betydning for elevernes fremtidige beskæftigelsesmuligheder.
 Stk. 2. Kompetencemålene nr. 119 og 24, jf. stk. 1, gælder for alle elever i hovedforløbet.
Stk. 3. Kompetencemålene nr. 20 og 21, jf. stk. 1, gælder for specialet karrosseriopretter.
Kompetencemålene nr. 22 og 23, jf. stk. 1, gælder for specialet karrosseribygger.
 Stk. 4. I eux-forløb skal følgende fag m.v. gennemføres ud over de i stk. 2 og 3 fastsatte mål:
 1) Dansk på A-niveau, jf. bekendtgørelse om uddannelsen til højere teknisk eksamen (htx-bekendtgørelsen), dog med uddannelsestiden 155 timer svarende til 6,2 uger.
 2) Engelsk på B-niveau, jf. htx-bekendtgørelsen, dog med uddannelsestiden 120 timer svarende til 4,8 uger.
 3) Matematik på B-niveau, jf. htx-bekendtgørelsen, dog med uddannelsestiden 125 timer svarende til 5 uger.
 4) Fysik på B-niveau, jf. htx-bekendtgørelsen, dog med uddannelsestiden 90 timer svarende til 3,6 uger.
 5) Kemi på C-niveau, jf. bekendtgørelse om hf-uddannelsen tilrettelagt som enkeltfagsundervisning for voksne (hf-enkeltfagsbekendtgørelsen) eller bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen), dog med uddannelsestiden 60 timer svarende til 2,4 uger.
 6) Teknikfag på B-niveau, design og produktion, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 100 timer svarende til 4 uger.
 7) Teknologi på B-niveau, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 75 timer svarende til 3 uger.
 8) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 9) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 15 timer svarende til 0,6 uge.
 10) Valgfag i form af et løft af niveau i et fag (uddannelsestid 100 timer svarende til 4 uger).
 Stk. 5. Skolen skal som minimum udbyde følgende valgfag: Matematik på A-niveau.
Stk. 6. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål og målene for de gymnasiale fag efter stk. 4. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 7. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 8. Omfanget af det skriftlige arbejde i gymnasiale fag opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
Elevtiden omfatter ikke interne prøver.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af elevtid, som fremgår af reglerne om de gymnasiale uddannelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 9. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
 Stk. 3. Bekendtgørelsen om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb.
Afsluttende prøve § 6. Som en del af den sidste skoleperiode afholder skolen en afsluttende prøve.
Prøven tager udgangspunkt i kompetencemålene for det valgte speciale og udgør en svendeprøve.
Stk. 2. Eleven skal inden aflæggelse af prøve efter stk. 1 have erhvervet relevant kørekort i henhold til gældende regler om kørekort.
De nærmere kriterier for erhvervelse af kørekort er angivet i uddannelsesordningen.
 Stk. 3. Eleven kan, når det er begrundet i særlige forhold, efter det faglige udvalgs konkrete afgørelse blive fritaget for kravet om kørekort efter stk. 2.
Stk. 4. Prøven efter stk. 1 er en praktisk opgave, som indeholder skriftlige og mundtlige elementer.
Eleven trækker ved prøvens begyndelse lod mellem opgaver, hvis indhold er knyttet til uddannelsens kompetencemål.
Prøven varer 18 timer.
Prøvens første del besvares ved, at eleven skriftligt udarbejder en skadesopgørelse og en arbejdsplan for den praktiske opgaves løsning.
Den første del af prøven løses inden for en tidsramme på højst 4 timer.
På baggrund af den skriftligt udarbejdede skadesopgørelse og arbejdsplan besvares prøvens anden del ved en praktisk udførelse af reparation og udskiftning af køretøjets skadede og korrosionsangrebne dele m.v.
I forbindelse med prøven gives eleven lejlighed til mundtligt at redegøre for den anvendte arbejdsproces og den valgte metode og derved til yderligere at demonstrere sine teknisk- og almen-faglige samt almene og personlige kvalifikationer i relation til den gennemførte uddannelse.
Den anden del af prøven løses inden for en tidsramme på 14 timer.
 Stk. 5. Ved bedømmelsen foretages en helhedsvurdering af elevens evne til at besvare den samlede opgave samt af kvaliteten af det færdige produkt.
Stk. 6. Prøven stilles af skolen efter samråd med det faglige udvalg.
Eksaminator og censor skal være til stede under den anden del af prøven.
 Stk. 7. For at der kan udstedes skolebevis, skal eleven have opnået mindst karakteren 02 eller Bestået i alle fag i hovedforløbet, og den afsluttende prøve skal være bestået.
Stk. 8. Ved uddannelsens afslutning udsteder det faglige udvalg et svendebrev til eleven som dokumentation for, at eleven har opnået kompetence inden for uddannelsen.
På svendebrevet påføres det valgte speciale.
Gymnasial eksamen § 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i teknikfag B, design og produktion, og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet skal tilrettelægges sammen med erhvervsuddannelsens afsluttende prøve.
Den afsluttende prøve må tidligst afholdes tre måneder før uddannelsens afslutning.
Stk. 4. Ved uddannelsens afslutning udsteder skolen, ud over det i § 6, stk. 8, nævnte svendebrev, bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 1. juli 2016.
Stk. 2. Bekendtgørelse nr. 1636 af 15. december 2015 om karrosseriuddannelsen ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen i perioden fra den 1. august 2015 til og med den 14. juli 2016.
 Stk. 3. Elever, som er nævnt i stk. 2, og elever på den tilsvarende hidtidige erhvervsuddannelse, som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser, kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 4. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
Styrelsen for Undervisning og Kvalitet, den 13. maj 2016 DirektørJens Strunge Bonde / Silvia Fernandez Bilag 1 Kriterier for godskrivning 1. Kriterier for vurdering af om eleven har 2 års relevant erhvervserfaring, jf. § 66 y, stk. 1, i lov om erhvervsuddannelser 2. Erhvervserfaring der giver grundlag for godskrivning for alle elever 3. Uddannelse der giver grundlag for godskrivning for alle elever Uddannelsen kan maksimalt afkortes efter tabel 2 og 3 med 21 skoleuger og 20 praktik måneder.
