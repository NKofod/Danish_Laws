Ankestyrelsens principafgørelse T-5-89 om delpension - selvstændig erhvervsdrivende - delvis virksomhedsoverdragelse - interessentskab - arbejdstidsnedsættelse - dokumentation Resume:
En selvstændig erhvervsdrivende overdrog pr. 1. oktober 1987 halvdelen af sin virksomhed til en medarbejder og oprettede samtidig interessentskabskontrakt, hvorefter han pr. 1. maj 1988 havde ret til at gå ned på halv tid.
Han blev ikke anset for at have fremskaffet tilstrækkelig dokumentation for arbejdstidsedsættelsen pr. 1. maj 1988, hvor han søgte delpension.
 Kassation:
Principafgørelsen har ikke længere vejledningsværdi Kassationsdato:
31-05-2009 Love:
Lov om delpension - lovbekendtgørelse nr. 6 af 6. januar 1987 - § 1 Sagsfremstilling:
S, som var selvstændig erhvervsdrivende, overdrog pr. 1. oktober 1987 halvdelen af sin virksomhed (skrædderi- og målkonfektionsvirksomhed) til en medarbejder og omdannede samtidig virksomheden til et interessentskab.
Det var aftalt i interessentskabskontrakten, at S fra den 1. maj 1988 var berettiget til at nedsætte den daglige arbejdstid til halvdelen uden reduktion af fuld overskudsandel.
 Det sociale udvalg afslog ansøgning fra S om delpension fra den 1. maj 1988 under henvisning til, at betingelsen om, at ansøger i de sidste 5 år inden overgang til delpension skal have været beskæftiget på fuld tid, ikke var opfyldt, da S pr. 1. oktober 1987 havde frasolgt halvdelen af virksomheden.
 Ankenævnet tiltrådte det sociale udvalgs afgørelse med begrundelsen, at S havde frasolgt halvdelen af den selvstændige virksomhed den 1. oktober 1987, og at det ikke kunne anses for godtgjort, at arbejdstiden var nedsat pr. 1. maj 1988. Ankenævnet lagde tillige vægt på, at afvikling af virksomhed skal ske indenfor en kortere periode.
 Afgørelsen blev anket af S.
 Sagen blev antaget til principiel behandling ti belysning af betydningen af spørgsmålet om nedsættelse af arbejdstiden ved overgang til delpension og dokumentation herfor.
 Afgørelse:
 Ankestyrelsen tiltrådte ankenævnets afgørelse med den givne begrundelse.
 Ankestyrelsen lagde herudover vægt på, at det ikke kunne anses for godtgjort, at S's arbejdstid var nedsat fra 47 timer til 20 timer pr. 1. maj 1988. Det forhold, at interessentskabskontrakten indeholdt en ret for S til at nedsætte den daglige arbejdstid til halvdelen med virkning fra 1. maj 1988, var ikke tilstrækkelig dokumentation for, at arbejdstiden rent faktisk ville blive reduceret.
 Ankestyrelsen lagde endvidere vægt på oplysningerne i resultatopgørelsen for perioden 1. januar - 31. december 1988 samt balance pr. 1. januar 1989.
