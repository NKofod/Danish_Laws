Nr LSF 247 Forslag til Lov om ophævelse af lov om tilskud til iværksættere Fremsat af erhvervsministeren (Jan Trøjborg) den 24. april 1997 Vedtaget ved tredjebehandling den 30. maj 1997 Lov nr. 389 af 10/06/1997 § 1 Lov nr. 456 af 30. juni 1993 om tilskud til iværksættere ophæves.
§ 2 Stk. 1. Loven træder i kraft den 1. august 1997.
 Stk. 2. De tilsagn om klippekort til iværksættere, der gives frem  

 til ordningens ophævelse, er dog gyldige i to år fra tilsagnsdatoen.
Oprindeligt fremsat forslag § 1 Lov nr. 456 af 30. juni 1993 om tilskud til iværksættere ophæves.
§ 2 Loven træder i kraft den 1. august 1997.
 Stk. 2. De tilsagn om klippekort til iværksættere, der gives frem  

 til ordningens ophævelse, er dog gyldige i to år fra tilsagnsdatoen.
Bemærkninger til lovforslaget Almindelige bemærkninger Lov om tilskud til iværksættere (iværksætterklippekortet) trådte i kraft  

 1. januar 1994. Loven blev igangsat som en toårig forsøgsordning, der skulle  

 tages op til revision efter toårsperioden.
Forsøgsordningen videreførtes i  

 1996, hvor der var afsat 170 mio. kr. og i 1997, hvor der er afsat 85 mio.  

 kr.
 Lovens erhvervspolitiske formål var at forøge iværksætteres kompetence,  

 forbedre overlevelsesmulighederne for den enkelte virksomhed, skabe  

 beskæftigelse og sikre, at den offentlige støtte til iværksættere blev givet  

 på et markedsorienteret grundlag.
 Loven indeholder to elementer:
 - Iværksættere kan få et tilskud på op til 3.000 kr. til at drøfte en  

 forretningside og udarbejde en forretningsplan med en etableringsvejleder.  

 Etableringsvejlederen indsender en indstilling til Erhvervsfremme Styrelsen,  

 som godkender eller afviser at godkende forretningsplanen.
- En godkendt forretningsplan giver et tilskud (klippekort) på op til 70  

 procent af et rammebeløb på 30.000 kr. fratrukket honoraret til  

 etableringsvejlederen.
Det samlede tilskud, der maksimalt kan beløbe sig til  

 21.900 kr., kan bruges til køb af rådgivning og uddannelse i to år efter  

 forretningsplanens godkendelse.
 Med ophævelsen af loven bortfalder også bekendtgørelse nr. 884 af 22.  

 november 1993 om administration af iværksætterklippekortet, samt cirkulære  

 nr. 226 af 23. december 1993 om forretningsorden for klagenævnet vedrørende  

 lov om tilskud til iværksættere.
 Ophævelsen af loven afspejler en omprioritering af indsatsen for  

 iværksættere og mindre virksomheder og skal ses i sammenhæng med de andre  

 elementer i regeringens iværksætterpakke: Opprioritering af indsatsen for  

 innovative iværksættere gennem mulighed for oprettelse af regionale  

 innovationsmiljøer, pilotprojekter vedrørende lettelse af administrative  

 byrder, bedre mulighed for adgang til risikovillig kapital (ansvarlig  

 lånekapital) og introduktionsrabat til mindre virksomheder ved brug af  

 godkendte teknologiske institutter.
Hertil kommer, at klippekortet ikke er blevet anvendt i så høj grad, som  

 man forventede ved dets indførelse.
Der har været et stort antal iværksættere  

 hos etableringsvejlederne, mens kun omkring 40 procent af de  

 klippekortmidler, der er givet tilsagn om, er blevet brugt.
 Iværksætterne begrunder selv det lave forbrug med tidsmangel og manglende  

 behov for klippekortet, mens de vurderer den indledende rådgivning hos  

 etableringsvejlederen som et positivt og gavnligt element i deres opstart.
Som erstatning for klippekortet indfører regeringen derfor gratis  

 rådgivning før virksomhedsstart.
Dermed bevares og styrkes den vigtigste del  

 af hjælpen til iværksættere i den meget vanskelige fase, som selve opstarten  

 er.
Iværksætternes mulighed for at få en grundig gennemgang og vurdering af  

 deres idegrundlag bevares.
Formålet er at tilvejebringe iværksætterne  

 tilstrækkelig kompetence til at starte virksomhed og dermed at forbedre deres  

 overlevelsesmuligheder.
 Økonomiske, administrative, beskæftigelsesmæssige konsekvenser mv.
I perioden 1994-1996 er der givet et samlet tilsagn på ca. 537 mio. kr.
På  

 baggrund af den nuværende anvendelse af klippekortet forventes  

 udnyttelsesraten at blive maksimalt 50 procent svarende til ca. 268 mio. kr.  

 De resterende tilsagn på ca. 268 mio. kr. forventes ikke at blive brugt inden  

 for gyldighedsperioden på to år.
De 87 mio. kr., der på nuværende tidspunkt  

 er annullerede efter ikke at være blevet brugt, er anvendt til øvrige  

 iværksætteraktiviteter mv.
 I 1997 forventes der anvendt 109 mio. kr. til den eksisterende  

 klippekortordning og 14 mio. kr. til den efterfølgende gratis  

 etableringsvejledning.
 Erstatningen for iværksætterklippekortet forventes at medføre en årlig  

 udgift på ca. 42 mio. kr., som tages fra de midler, der på en særlig  

 iværksætterpulje søges afsat på finanslovene for 1998-2000. Heraf forudsættes  

 afholdt udgifter til lønsum og drift af ordningen.
De klippekort, der gives tilsagn om frem til den 1. august 1997, eller så  

 længe midlerne rækker, er gyldige i to år fra tilsagnsdatoen.
Det sidste  

 iværksætterklippekort udløber derfor senest den 31. juli 1999.
 Der vil ved ophævelse af loven blive tilført erhvervslivet færre midler.
 Lovforslaget har ikke miljømæssige eller EU-retlige aspekter.
Skriftlig fremsættelse Erhvervsministeren (Jan Trøjborg):
 Hermed har jeg den ære for det Høje Ting at fremsætte:
 Forslag til lov om ophævelse af lov om tilskud til iværksættere.
(Lovforslag nr.
L 247).
Lovforslaget har til formål fra den 1. august 1997 at ophæve tilskud til  

 iværksættere (iværksætterklippekortet). Med loven ophæves tilhørende  

 bekendtgørelser og cirkulærer.
Ophævelsen af loven er en del af regeringens  

 udspil til omlægning og forbedring af indsatsen for nye og mindre  

 virksomheder.
 Loven trådte i kraft den 1. januar 1993 som en forsøgsordning, der ved  

 hjælp af tilskud til rådgivning og uddannelse skulle hjælpe iværksættere  

 igennem opstartsfasen i deres etablering af ny virksomhed.
 Inden for en ramme på 3.000 kr. kunne iværksættere få tilskud til  

 rådgivning og udarbejdelse af en forretningsplan hos en etableringsvejleder.  

 Med en godkendt forretningsplan kunne iværksætteren få tilskud til 70 procent  

 af afholdte udgifter til rådgivning og uddannelse inden for en ramme på  

 30.000 kr. fratrukket honoraret til etableringsvejlederen.
Iværksætterklippekortet er ikke blevet anvendt i så høj grad som  

 forventet.
Udnyttelsesgraden er ca. 40 procent, og iværksætterne forklarer  

 selv den lave udnyttelse med manglende tid og behov for klippekortet.
Regeringen vil dog videreføre gratis etableringsvejledning for fortsat at  

 kunne støtte iværksætternes opstart og forhindre, at etableringsydelsen får  

 konkurrenceforvridende effekt.
Erhvervsfremme Styrelsen udarbejder en ny  

 administrativ model for ordningen, hvor iværksættere vil kunne få gratis  

 etableringsvejledning i op til 5 timer til en værdi af max. 3.000 kr. hos en  

 etableringsvejleder.
Administrationen af ordningen effektiviseres og baseres  

 på edb-kommunikation med vægt på oplæring, opfølgning og kontrol af  

 etableringsvejlederne og af kvaliteten af deres arbejde.
 Udgiften til den nye ordning forventes at blive 14 mio. kr. i 1997 og  

 derefter årligt 35 mio. kr. som tages fra iværksætterpuljen på 200 mio. kr.  

 for hvert af finansårene 1998-2000.
 Idet jeg i øvrigt henviser til bemærkningerne til lovforslaget, skal jeg  

 hermed anbefale lovforslaget til Folketingets velvillige behandling.
