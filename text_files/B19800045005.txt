 Ifølge § 31, stk. 3, i lov nr. 292 af 18. juni 1969 om  

 tjenestemandspension træffer finansministeren nærmere bestemmelse om  

 sammensætningen af nævnet for helbredsbedømmelser i tjenestemandssager og om  

 nævnets virkeområde.
 I medfør heraf fastsættes følgende:
§ 1.  Nævnet for helbredsbedømmelser i  

 tjenestemandssager består af en formand og af 5 andre medlemmer, hvoraf 4  

 skal være læger.
Formanden og nævnets øvrige medlemmer udpeges af  

 finansministeren og beskikkes for 3 år ad gangen.
 Stk. 2.  Nævnet kan i særlige tilfælde, når en sags  

 beskaffenhed gør det nødvendigt, tilkalde specielt sagkyndige.
 § 2.  Nævnets opgave er at afgive skøn over  

 helbredsgrundlaget, hvor der i forbindelse med ansættelse på  

 tjenestemandsvilkår, under et sådan ansættelsesforholds beståen eller i  

 forbindelse med dets ophør opstår spørgsmål, hvis afgørelse beror på en  

 helbredsbedømmelse.
 Stk. 2.  Nævnet afgiver udtalelser efter anmodning fra  

 ministerier og andre statslige styrelser, kommuner, kommunale  

 sammenslutninger, koncessionerede selskaber, offentlige virksomheder samt  

 statsgaranterede pensionsordninger.
 Stk. 3.  Nævnet bestemmer selv sin forretningsorden.
 § 3.  Finansministeren kan fastsætte regler om  

 betaling for udtalelser, som nævnet efter anmodning afgiver til  

 ikke-statslige organer.
 § 4.  Finansministeriets cirkulære nr. 210 af 25.  

 september 1947 angående oprettelse af et under finansministeriet henhørende  

 nævn til afgivelse af skøn over helbredsgrundlaget ved ansættelser af  

 invaliderede personer i tjenestemandsstilling og afskedigelse med pension  

 samt cirkulære nr. 156 af 28. juni 1962 om en ændret sammensætning af nævnet  

 ophæves.
 Finansministeriet, den 17. oktober 1980.
