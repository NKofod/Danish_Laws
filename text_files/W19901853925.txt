 Efter det betingede skøde om køb af en ejendom kunne køberen indløse 2  

 sælgerpantebreve til den kurs, som kunne opnås til tredjemand.
Køberen indløste pantebrevene til kurs, fastsat af pengeinstitut,  

 inden for 2 måneder efter datoen for det betingede skøde.
Dette blev anset  

 for sket i umiddelbar forbindelse med salget, og den faktisk opnåede kurs  

 kunne derfor lægges til grund ved avanceopgørelsen.
 A klagede over, at de stedlige skattemyndigheder havde forhøjet hans for  

 indkomståret 1987 selvangivne særlige indkomst med 37.515 kr. vedrørende kurs  

 på sælgerpantebreve i forbindelse med ejendomssalg.
 Ved opgørelsen af avancen ved salg af en ejendom med tilhørende minimarked  

 ved betinget skøde af 13. marts 1987 havde skattemyndighederne ansat kursen  

 på de i forbindelse med handelen oprettede sælgerpantebreve til kontant værdi  

 under henvisning til Skattedepartementets cirkulære af 17. december 1982,  

 punkt 7. Ved udregningen havde man benyttet tabellerne i  

 Statsskattedirektoratets cirkulære 1987, nr. 7.
 Klageren havde ved opgørelsen af den særlige indkomst ansat pantebrevene  

 til den kurs, de var indfriet til af køber den 8. maj 1987.
Klagerens revisor henviste til, at der i henhold til det betingede skøde  

 skulle udstedes sælgerpantebreve for nominelt 200.000 kr.
Disse var aldrig  

 blevet tinglyst, idet køberen havde udnyttet sin ret i det betingede skøde  

 til at indfri pantebrevene til den kurs, der kunne opnås ved salg til  

 tredjemand.
De to pantebreve a 100.000 kr. var kursfastsat hos et pengeinstitut, og  

 køberen havde skaffet penge til indløsningen ved forhøjelse af et tidligere  

 udstedt ejerpantebrev.
Endeligt skøde var herefter udstedt 8. maj 1987,  

 efterfulgt af tinglysning den 11. maj 1987.
 Landsskatteretten fandt efter det oplyste, at indfrielsen af pantebrevene  

 måtte anses at være sket i umiddelbar forbindelse med ejendomsafståelsen,  

 således at det var berettiget ved avanceopgørelsen at anvende de faktiske  

 kurser.
 Den påklagede ansættelse blev derfor nedsat til det selvangivne beløb.
 LV 1989, H 2.6.1.
 (* 1) Afgørelsen er offentliggjort i Skat 10, 1990, s. 799.
