§ 1 I justitsministeriets bekendtgørelse nr. 42 af 2. marts 1956 om  

 udenlandske køretøjer og udenlandske førere af motorkøretøjer sker følgende  

 ændringer:
 1. § 9, stk. 2 og 3 affattes således:
 »Stk. 2.  For køretøjer, der er registrerede i  

 Fiinland, Norge eller Sverige og for cykler med hjælpemotor hjemmehørende i  

 disse lande kræves intet bevis for, at forsikringen er i orden.
Stk. 3.  For andre i udlandet hjemmehørende  

 motorkøretøjer og cykler med hjælpemotor skal der, når køretøjet passerer  

 grænsen mod andre lande end Finland, Norge eller Sverige, forevises enten  

 internationalt forsikringskort for køretøjet (carte internationale  

 d'assurance automobile) eller en af de fire nordiske foreninger for  

 international motorkøretøjsforsikring udstedt grænseforsikringspolice.  

 Forsikringsdokumentet skal være underskrevet og udvise, at lovpligtig  

 ansvarsforsikring foreligger og er i kraft, og at forsikringens  

 gyldighedsområde er Danmark, Finland, Norge og Sverige.
Når et sådant køretøj  

 indkommer fra Finland, Norge eller Sverige, er det i disse lande påset, at  

 køretøjet er gyldigt ansvarsforsikret under kørsel her i landet.« 2. § 9, stk. 4, ophæves.
§ 2 Denne bekendtgørelse træder i kraft den 1. januar 1964.
 Justitsministeriet, den 12. december  

 1963.
 Hans Hækkerup.
 /Eefsen.
 (* 1) Optaget i Juristforbundets færdselslovsamling.
