 (Til samtlige amtmænd og Overpræsidenten i København).
 I cirkulæreskrivelse nr. 79 af 23. april 1969 har handelsministeriet  

 henledt opmærksomheden på, at stillingen som statsautoriseret revisor er  

 uforenelig bl.a. med virksomhed som eksekutor, jfr. § 10, stk. 2, 1. pkt., i  

 lov nr. 68 af 15. marts 1967 om statsautoriserede revisorer, men at  

 handelsministeren kan undtage herfra, såfremt det pågældende hverv som  

 eksekutor skønnes at være uden indflydelse på den pågældendes stilling som  

 uafhængig revisor, jfr. lovens § 10, stk. 2, 2. pkt.
 Efter indstilling fra revisorkommissionen vil handelsministeriet  

 fremtidigt anvende følgende generelle retningslinier ved bedømmelsen af,  

 hvorvidt eksekutorhvervet for en statsautoriseret revisor må skønnes at være  

 uden indflydelse på den pågældendes uafhængighed:
 1. Dispensation vil i almindelighed kunne opnås, når  

 dødsboets aktiver alene består af bank- og sparekasseindestående,  

 børsnoterede obligationer, eget hus, indbo, derunder kostbart indbo,  

 sælgerprioritet i afhændet eget hus, sikre pantebreve i fast ejendom  

 (anlægspapirer), stabile beboelsesejendomme til udlejning eller børsnoterede  

 aktier, der ikke giver væsentlig indflydelse i pågældende selskab.
 2. Består dødsboets aktiver af selvstændig  

 forretningsvirksomhed eller anpart i forretningsvirksomhed drevet som  

 interessentskab, besiddelse af hovedparten af aktier i et familieselskab,  

 aktiemajoritet eller netop halvpart i ligeejet aktieselskab, vil dispensation  

 til at være eksekutor normalt ikke blive givet, medmindre der alene er tale  

 om afvikling af en forretning.
 3. Såfremt den pågældende statsautoriserede revisor er  

 generalforsamlingsvalgt revisor eller i øvrigt fungerer som revisor i den  

 virksomhed, i hvilken boet har interesser, vil det, såfremt dispensation i  

 øvrigt skønnes at kunne gives, normalt være en forudsætning herfor, at den  

 pågældende fratræder hvervet som revisor, så længe bobehandlingen foregår.  

 Der vil dog i sådanne tilfælde kunne afviges herfra, hvis boet kun besidder  

 en mindre aktiepost.
 4. I tvivlstilfælde vil der blive lagt vægt på en  

 samlet bedømmelse af de foreliggende oplysninger om dødsboet og den  

 pågældende revisors virksomhed, og det kan herunder være af betydning, om en  

 advokat er medeksekutor i boet, idet det eventuelt kan skønnes mindre  

 betænkeligt at dispensere, såfremt den pågældende advokat i hovedsagen skal  

 varetage tilsynet med boets forretningsmæssige dispositioner, medens revisor  

 i hovedsagen skal varetage den regnskabs- og revisionsmæssige side af  

 bobehandlingen.
 De ovennævnte generellle retningslinier svarer i det væsentlige til den  

 praksis, handelsministeriet har fulgt efter at revisorloven trådte i kraft.
 Handelsministeriet vil være villigt til at afgive forhåndsudtalelser i  

 forbindelse med allerede foretagne og kommende eksekutorindsættelser i  

 testamenter, idet der i så fald vil blive taget forbehold om i hovedsagen  

 uændrede forhold, når der ansøges om eksekutorbevilling efter testators død.
 Handelsministeriet, den 28. april 1970.
 Knud Thomsen.
 /Jens Selmer.
