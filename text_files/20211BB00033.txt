Fremsat den 9. november 2021 af Kristian Thulesen Dahl (DF), Pia Kjærsgaard (DF), Morten Messerschmidt (DF) og Peter Skaarup (DF) Forslag til folketingsbeslutning om at sikre, at der ikke indtræder forældelse for ministre eller embedsmænd i den såkaldte minksag, før sagen er undersøgt til bunds Folketinget pålægger regeringen at tage alle nødvendige skridt til at sikre, at der ikke indtræder forældelse i forhold til at pålægge ministre og embedsmænd retligt ansvar i samtlige af de forhold, der undersøges af Minkkommissionen eller advokater m.v. i den såkaldte minksag.
Bemærkninger til forslaget I forbindelse med granskningskommissionens arbejde med at afdække forholdene i den såkaldte minksag er der behov for at sikre, at ministre og embedsmænd, der undersøges, kan retsforfølges efterfølgende, selv om kommissionens arbejde måtte trække ud, hvis kommissionens konklusioner giver anledning hertil.
I dag gælder der ikke de samme forældelsesfrister for embedsmænd og ministre, hvilket i sig selv kan udgøre et problem, når en kompliceret eller omfattende sag skal undersøges til bunds.
Forældelsesfristen for embedsmænd er i nogle tilfælde kortere end forældelsesfristen, der gælder for ministre, idet det følger af ministeransvarlighedslovens § 8, at ministres strafansvar forældes efter straffelovens §§ 93-95, dog således at forældelsesfristen i intet tilfælde er mindre end 5 år.
Konkret betyder det, at forældelsesfristen for embedsmænd i flere tilfælde er 2 år, mens forældelsesfristen for ministre som minimum er 5 år.
Da regeringen den 4. november 2020 på et pressemøde beordrede alle mink aflivet, selv om der ikke var hjemmel til det, betød det, at et helt erhverv blev lukket ned.
Det havde mange økonomiske og personlige følger for de mennesker, der gennem et helt liv havde beskæftiget sig med minkavl eller nogle af de mange følgeerhverv.
Af § 73 i Danmarks Riges Grundlov fremgår det, at ejendomsretten er ukrænkelig, og at ingen kan tilpligtes at afstå sin ejendom, uden hvor almenvellet kræver det.
Desuden fremgår det af bestemmelsen, at det kun kan ske ifølge lov og mod fuldstændig erstatning.
Da der ikke var lovhjemmel på tidspunktet for regeringens ordre om, at alle mink skulle aflives, har flere juraprofessorer og eksperter anført, at der er tale om et grundlovsbrud.
Det fremgår bl.a. af artiklen »Juraprofessorer: Grundloven blev brudt i minksag.
Og de peger ikke kun på én regel«, berlingske.dk, den 28. november 2020.
I foråret 2021 blev Minkkommissionen nedsat, og kommissionen er nu i færd med at afdække forholdene og forløbet i minksagen.
I mellemtiden er Folketingets partier i Granskningsudvalget blevet enige om at indstille til Udvalget for Forretningsordenen, at Minkkommissionen også skal undersøge forholdene vedrørende de såkaldte actioncards, som politiet benyttede sig af, når de ringede til minkavlere.
Udvidelsen af Minkkommissionens kommissorium skyldes, at det ikke med advokatundersøgelsen, der skulle undersøge forløbet med politiets actioncards, er lykkedes at komme til bunds i sagen.
Der henvises til GRA alm. del  bilag 9.
 Forslagsstillerne mener i lyset af såvel udvidelsen af Minkkommissionens kommissorium og eventuelle kommende forsinkelser af kommissionens arbejde, at der er behov for at sikre, at de almindelige forældelsesregler ikke vil stå i vejen for eventuelle sigtelser i denne ekstraordinære sag.
Skriftlig fremsættelse Kristian Thulesen Dahl (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre, at der ikke indtræder forældelse for ministre eller embedsmænd i den såkaldte minksag, før sagen er undersøgt til bunds.
(Beslutningsforslag nr.
B 33) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
