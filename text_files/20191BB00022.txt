Fremsat den 5. november 2019 af Jens Henrik Thulesen Dahl (DF), Alex Ahrendtsen (DF), René Christensen (DF), Kristian Thulesen Dahl (DF), Søren Espersen (DF), Marie Krarup (DF) og Peter Skaarup (DF) Forslag til folketingsbeslutning om bedre indeklima i skolerne Folketinget pålægger regeringen inden udgangen af indeværende folketingsår at 1) udarbejde en handlingsplan, der sikrer, at indeklimaet i alle skoler forbedres, 2) der etableres lovpligtige tilsyn med skolernes ventilationsanlæg og -kanaler, 3) give Dansk Center for Undervisningsmiljø udvidet mulighed for at foretage tilsyn på skolerne.
Bemærkninger til forslaget Der er et stort potentiale i et godt indeklima i skolerne.
Ca. 0,5 milioner børn og unge og ca. 50.000 lærere og pædagoger opholder sig dagligt på skolerne.
En forbedring af indeklimaet kan have en stor positiv effekt på trivsel, sundhed, koncentrationsevne og indlæring hos eleverne og omfanget af sygefravær hos elever samt lærere og pædagogisk personale.
Et dårligt indeklima kan medvirke til ringere uddannelsesforløb og på sigt afledte samfundsøkonomiske konsekvenser og udgifter.
I løbet af de seneste årtier er der foretaget en del undersøgelser om indeklima, som dokumenterer, at der er voksende udfordringer med indeklimaet i danske skoler.
Arbejdstilsynet kunne senest tilbage i 2018 konstatere, at 25 pct. af dets kontrolbesøg på skoler over hele landet dokumenterede et dårligt indeklima med eksempelvis skimmelsvamp, for høje temperaturer, utætheder og dårlig ventilation, hvilket ikke overholder lovgivningen på området (Bekendtgørelse om faste arbejdssteders indretning, BEK nr. 96 af 13. februar 2001). Det seneste tilsyn fra 2018 viser, at problemerne med dårligt indeklima kun er tiltaget i forhold til de foregående år.
Det går ganske enkelt den forkerte vej med skolernes indeklima.
Situationens alvor understøttes også af en undersøgelse af DTU fra 2017, hvor der blev foretaget indeklimamålinger i 245 klasselokaler.
Undersøgelsen viste, at i over 90 pct. af de 245 klasseværelser oversteg koncentrationen af CO2 i løbet af skoledagen myndighedernes anbefalede øvre grænse på 1.000 ppm.
En rapport fra Danmarks Lærerforening fra januar 2019 har fastslået, at mange skoler er udfordret af støj fra forskellige kilder som f.eks. teknisk udstyr som fotokopi- og it-udstyr, boldspil og musik, og også fra udefrakommende støjkilder som f.eks. trafikstøj.
Rapporten påpegede ligeledes, at mangelfuld rengøring er en udbredt udfordring på mange skoler, der medvirker til at forværre indeklimaet for såvel elever som lærere.
I flere tilfælde er hovedrengøringen på flere skoler sparet væk.
For Dansk Folkeparti er det vigtigt, at danske børn og unge trives i uddannelsessystemet og ikke udsættes for et dårligt indeklima.
Det samme er tilfældet med lærerne og det pædagogiske personale, da det naturligvis bør sikres, at deres arbejdsmiljø overholder lovgivningen.
Dansk Folkeparti pålægger på den baggrund regeringen at tage initiativer, som kan forbedre indeklimaet i skolerne ved at udarbejde en handlingsplan herfor.
Endvidere ønsker Dansk Folkeparti, at tilsynet med skolernes ventilationsanlæg gøres lovpligtige.
Samtidig foreslår Dansk Folkeparti, at Dansk Center for Undervisningsmiljøs tilsyn på skolerne udvides for på den måde at sikre, at børnenes behov og rettigheder løftes.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bedre indeklima i skolerne.
(Beslutningsforslag nr.
B 22) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
