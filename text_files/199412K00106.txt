Nr LSF 106 Forslag til Lov om ændring af lov om arbejdsmiljø Fremsat af Jette Gottlieb (EL) Bruno Jerup (EL) den 10. januar 1995 § 1 I lov om arbejdsmiljø, jf. lovbekendtgørelse nr. 646 af 18. december 1985,  

 som senest ændret ved lov nr. 177 af 14. april 1993, foretages følgende  

 ændringer:
 1. I § 2, stk. 1, indsættes efter 1. pkt. som nyt punktum:
»Loven omfatter endvidere personer, der er indskrevet i en kommunal  

 eller amtskommunal institution, personer, der gennemgår en uddannelse, og  

 personer, der bor på en kommunal eller amtskommunal institution.« 2. I § 2 indsættes efter stk. 3 som nyt stykke:
»Stk. 4. Ministeren bemyndiges til at fastsætte nærmere  

 bestemmelser med hensyn til de i kapitlerne 2, 4, 9, 11 og 12 angivne områder  

 for de i § 2, stk. 1, 2. pkt., nævnte grupper under hensyn til deres alder,  

 udvikling og uddannelse.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Arbejdsmiljøloven omfatter i dag kun arbejdsgivere og ansatte, til trods  

 for at der findes en række andre persongrupper, der kunne ligestilles med  

 ansatte og derfor også burde være omfattet af bestemmelserne i loven.
 Man kan selvfølgelig hævde, at disse persongrupper på nogle punkter er  

 omfattet af bestemmelserne i bygningsreglementet, der også relaterer til  

 arbejdsmiljøloven, men den beskyttelse, de omtalte persongrupper får her, er  

 ikke af så generel karakter som den, der findes i arbejdsmiljøloven.
 Hovedformålet med arbejdsmiljøloven er at fremme sundhed og sikkerhed.
 Derfor virker det ulogisk, at for eksempel børn, der opholder sig i  

 kommunale og amtslige institutioner, børn eller unge på skoler, unge på  

 gymnasier eller andre uddannelsessteder, unge/voksne under videregående  

 uddannelse og beboere, der opholder sig på kommunale og amtskommunale  

 institutioner, ikke er omfattet af loven.
 Det kan i den forbindelse nævnes, at i Sverige er en række af de ovenfor  

 nævnte grupper omfattet af den svenske miljølov.
 Det er klart, at loven ikke på alle punkter fuldt ud kan gælde for de  

 nævnte grupper, og der foreslås derfor indsat en reguleringsbestemmelse,  

 hvorefter ministeren bemyndiges til at fastsætte nærmere bestemmelser under  

 hensyntagen til de enkelte gruppers alder, udvikling og uddannelse.
 Det gælder i lovens kapitel 2 om organiseringen af virksomhedens  

 sikkerheds- og sundhedsarbejde, i kapitel 4 om parternes almindelige pligter  

 til samarbejde og medvirken til sikkerhed og sundhed, i kapitel 9 om hviletid  

 og fridøgn, i kapitel 11 om lægeundersøgelser og i kapitel 12 om  

 repræsentation i Arbejdsmiljørådet.
 Både af hensyn til egen og andres indsigt i og ansvar for miljø og  

 arbejdsmiljø, indsigt i og ansvar for sundheds- og sikkerhedsfremme og  

 demokratiudvikling burde disse grupper være omfattet af loven.
