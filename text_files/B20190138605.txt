Bekendtgørelse om Porcin Reproduktions- og Respirationssygdom (PRRS) I medfør af § 27, § 29, § 30, stk. 1 og 3, § 53, stk. 1, og § 70, stk. 3, 1. pkt., i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
 § 1. Ejeren eller brugeren af en svinebesætning, skal ved viden eller mistanke om, at PRRS forekommer i besætningen, foretage anmeldelse herom til en dyrlæge.
Stk. 2. Anmeldelse skal ske, når der hos søer eller gylte forekommer 1) et usædvanligt stort antal aborter, eller 2) et usædvanligt stort antal for tidlige faringer med fødsel af døde eller svage smågrise.
§ 2. Modtager en dyrlæge anmeldelse om forekomst af eller mistanke om PRRS, eller får en dyrlæge i øvrigt i forbindelse med sit arbejde mistanke om forekomst af PRRS, skal dyrlægen snarest foretage en undersøgelse af besætningen med henblik på at konstatere, om nogle dyr viser tegn på at være smittet med sygdommen.
Såfremt mistanken herefter ikke kan afvises, skal dyrlægen indsende fornødent materiale til undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse.
 Stk. 2. Ved fornødent materiale forstås døde fostre, døde eller aflivede nyfødte grise, næsesvaberprøver samt stabiliserede og ustabiliserede blodprøver fra sygdomsramte dyr.
§ 3. En besætning skal anses for smittet med PRRS, når der inden for de sidste 8 uger er påvist 1) PRRS-virus i materiale fra dyr i besætningen, eller 2) antistof mod PRRS-virus i dødfødte fostre eller levendefødte grise før optagelse af kolostrum.
§ 4. Udgifterne ved undersøgelse af det i § 2 nævnte materiale afholdes af Fødevarestyrelsen.
Alle andre udgifter i medfør af denne bekendtgørelse er Fødevarestyrelsen uvedkommende.
 § 5. Overtrædelse af § 1 eller § 2, stk. 1, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. januar 2020.
 Stk. 2. Bekendtgørelse nr. 314 af 26. april 1994 om Porcin Reproduktions- og Respirationssygdom (PRRS) ophæves.
