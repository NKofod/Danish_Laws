Bekendtgørelse om udnævnelse og afskedigelse af tjenestemænd i lønramme 1-35 i politiet I medfør af § 3 og § 26, stk. 2, i lov om tjenestemænd, jf. lovbekendtgørelse nr. 531 af 11. juni 2004, som senest ændret ved lov nr. 1587 af 20. december 2006, fastsættes følgende:
§ 1. Udnævnelse og afskedigelse af tjenestemænd i lønramme 1-35 i politiet foretages af rigspolitichefen.
Dog kan udnævnelse af tjenestemænd i lønramme 1-31 i politisektoren og af tjenestemænd i lønramme 1-35 i den administrative sektor foretages af vedkommende politidirektør.
Stk. 2. Uansøgt afsked kan kun foretages af justitsministeren.
Afskedigelse af tjenestemænd på prøve i politiet foretages dog af rigspolitichefen.
 § 2. Justitsministeren foretager udnævnelse i og afskedigelse fra stillinger, hvor det er en forudsætning for ansættelse, at indehaveren har juridisk kandidateksamen.
 § 3. Bekendtgørelsen træder i kraft den 1. november 2007.
 Stk. 2. Bekendtgørelse nr. 12 af 13. januar 2004 om udnævnelse og afskedigelse af tjenestemænd i lønramme 1-35 i politiet ophæves.
