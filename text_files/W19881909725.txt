 Støtte til anskaffelse af et ioniseringsapparat til en kvinde K, der  

 led af astma, kunne ikke ydes som hjælpemiddel efter bistandslovens § 58.
 Ankestyrelsen lagde ved afgørelsen vægt på, at ioniseringsapparater  

 ikke var optaget i Socialstyrelsens vejledende fortegnelse over hjælpemidler,  

 hvortil der kan ydes støtte efter bistandslovens § 58.
 REDEGØRELSE FOR SAGEN:
 En kvinde K ansøgte social- og sundhedsforvaltningen om støtte til et  

 ioniseringsapparat med henvisning til, at hun led af bl.a. astma, bronchitis  

 og migræne.
 Socialudvalget gav afslag på det ansøgte, da dette ikke kunne betragtes  

 som et hjælpemiddel, der var omfattet af bistandslovens § 58. Afslaget blev  

 endvidere begrundet med, at der endnu ikke var gennemført nogen kontrolleret  

 undersøgelse, der viste en sikker klinisk effekt af sådanne anlæg.
 K indankede socialudvalgets afgørelse for amtsankenævnet og fremsendte  

 materiale vedrørende bioklimaanlægget, som hun mente ville kunne hjælpe hende  

 meget i det daglige, fx med at få en bedre nattesøvn, da hun ofte kunne vågne  

 og ikke kunne få luft.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med den af udvalget  

 givne begrundelse.
 KLAGEN TIL ANKESTYRELSEN:
Afgørelsen var indanket af K, som anførte, at det materiale, som hun havde  

 sendt til amtsankenævnet, påviste en klinisk effekt af det ansøgte  

 bioklimaanlæg, der var blevet klinisk testet på et sygehus.
K oplyste, at hun  

 i december 1987 havde fået tilkendt højeste førtidspension, og at hun  

 ønskede, at ansøgningen blev behandlet som en anmodning om personligt tillæg,  

 såfremt det ansøgte ikke kunne bevilges efter bistandslovens § 58, stk. 1.
 LOVGRUNDLAG:
 Bistandslovens § 58.
 ANKESTYRELSENS AFGØRELSE:
 Under hensyn til, at ioniseringsapparater ikke er optaget i  

 Socialstyrelsens vejledende fortegnelse over hjælpemidler, hvortil der kan  

 ydes støtte efter bistandslovens § 58, finder Ankestyrelsen, at der ikke i  

 henhold til den nævnte lovbestemmelse kan ydes støtte til anskaffelse af et  

 ioniseringsapparat.
 Ankestyrelsen tiltræder derfor amtsankenævnets afgørelse.
Ankestyrelsen har ikke taget stilling til, om K kan få hjælp til  

 anskaffelse af et ioniseringsapparat i form af et personligt tillæg til  

 hendes pension.
Ankestyrelsen henviser K til eventuelt at rette henvendelse  

 herom til det sociale udvalg i opholdskommunen.
 Ankestyrelsen henleder opmærksomheden på, at det sociale udvalg ved  

 behandlingen af ansøgning om personligt tillæg vil være opmærksom på afslaget  

 på støtte efter bistandslovens § 58 til det ansøgte ioniseringsapparat, da  

 ioniseringsapparatet ikke er anerkendt som hjælpemiddel.
