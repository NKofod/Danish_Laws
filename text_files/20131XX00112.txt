Skriftlig fremsættelse (31. oktober 2013) Undervisningsministeren (Christine Antorini) :
 Herved tillader jeg mig for Folketinget at fremsætte:
Forslag til lov om ændring af folkeskoleloven (Indførelse af obligatorisk lektiehjælp og faglig fordybelse) (Lovforslag nr.
L 52).
I december 2012 fremlagde regeringen (Socialdemokratiet, Radikale Venstre og Socialistisk Folkeparti) sit folkeskoleudspil Gør en god skole bedre  et fagligt løft af folkeskolen.
Med udgangspunkt i udspillet har regeringen forhandlet med forligskredsen på folkeskoleområdet, som ud over regeringspartierne består af Venstre, Dansk Folkeparti og Det Konservative Folkeparti.
Forligskredsen har i juni 2013 indgået aftale om en reform af folkeskolen.
Samtidig med fremsættelsen af dette lovforslag fremsættes lovforslag nr.
L 51, som gennemfører en række af de initiativer i reformen, som hele forligskredsen kunne nå til enighed om.
Med det lovforslag, som fremsættes parallelt hermed, indføres skoledage af et årligt omfang, der gennemsnitligt svarer til en skoleuge på 30 timer for indskolingen, 33 timer for mellemtrinnet og 35 timer for udskolingen.
Skoledagene rummer tid til fagopdelte timer og understøttende undervisning.
Der skal afsættes to, tre og to ugentlige timer til lektiehjælp og faglig fordybelse i henholdsvis indskolingen, mellemtrinnet og udskolingen.
Det er obligatorisk for skolerne at tilbyde lektiehjælp og faglig fordybelse inden for den nævnte tid, men det er frivilligt for eleverne at deltage.
Tiden til lektiehjælp og faglig fordybelse skal ifølge det andet lovforslag placeres om eftermiddagen i ydertimerne, således at det obligatoriske timetal for eleverne reduceres, hvis tilbuddet herom fravælges.
Dermed bliver den obligatoriske del af elevernes undervisningstid henholdsvis 28, 30 og 33 timer om ugen i gennemsnit.
Tilbuddet kan til- og fravælges på daglig basis uden forudgående advisering.
Med nærværende lovforslag ophæves kravene til organisering af lektiehjælp og faglig fordybelse, herunder at det skal væres frivilligt for eleverne at deltage heri.
Dermed indføres der skoledage af et årligt omfang, som gennemsnitligt svarer til en skoleuge på 30 timer for indskolingen, 33 timer for mellemtrinnet og 35 timer for udskolingen, og hvor hele skoledagen er obligatorisk for eleverne.
Dermed gives skolerne større frihed til at tilrettelægge skoledagen i overensstemmelse med lokale ønsker og behov.
Lovforslaget indebærer, at undervisningsministeren bemyndiges til at fastsætte tidspunktet for lovens ikrafttræden.
Det er hensigten med bemyndigelsen  i overensstemmelse med den politiske aftale af 13. juni 2013 om folkeskolereformens ikrafttræden mellem regeringspartierne, Venstre og Dansk Folkeparti samt Det Konservative Folkeparti  at loven kan sættes i kraft efter et folketingsvalg.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
