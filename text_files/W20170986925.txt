Pressenævnets kendelse i sag nr. 17-70-01182 Lastbilmagasinet.dk er ikke under Pressenævnets område En repræsentant for HKere i PostNord Danmark klagede over artiklen ITD: Staten må afvikle PostNord bragt på hjemmesiden lastbilmagasinet.dk.
Da hjemmesiden ikke var anmeldt til Pressenævnet efter medieansvarsloven, hører siden imidlertid ikke under nævnets område.
Pressenævnet behandler derfor ikke klagen.
 Klubformand for HK Post & Kommunikation, [Klager], har klaget til Pressenævnet over artiklen ITD: Staten må afvikle PostNord på hjemmesiden lastbilmagasinet.dk den 28. august 2017, idet han mener, at god presseskik er tilsidesat.
 [Klager] har til støtte for klagen blandt andet anført, at artiklen indeholder usande og udokumenterede påstande til skade for PostNord og dermed selskabets medarbejdere.
 Pressenævnets formand, Hanne Schmidt, udtaler:
[Klager] har klaget til Pressenævnet over hjemmesiden lastbilmagasinet.dk.
Hjemmesiden er ikke anmeldt til Pressenævnet efter medieansvarslovens § 8, stk. 1, jf. § 1, nr. 3.
Hjemmesider skal anmeldes til Pressenævnet for at være omfattet af medieansvarsloven og af Pressenævnets kompetence.
Skrevne medier er derimod uden videre omfattet af medieansvarsloven, jf. lovens § 1, nr. 1. Efter det oplyste har papirudgaven Lastbil Magasinet ikke bragt artiklen.
 Da hjemmesiden lastbilmagasinet.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over lastbilmagasinet.dk hører således ikke under nævnets område og kan ikke behandles af nævnet.
 Klagen afvises derfor i medfør af medieansvarslovens § 43, stk. 2, nr. 1.
