Betænkning afgivet af Beskæftigelsesudvalget den 26. maj 2021 Betænkning over Forslag til folketingsbeslutning om genindførelse af opholdskravet for ret til dagpenge [af Hans Andersen (V) m.fl.]:
1. Indstillinger Et flertal i udvalget (S, EL, SF, RV og ALT) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF, NB og LA) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at det er et sundt princip, at man skal have bidraget til det danske samfund, før man kan få danske dagpenge.
Det er det ikke mindst, i lyset af at næsten halvdelen af udgifterne til dagpengesystemet er betalt af skatteborgerne.
Da Venstre sidst havde regeringsansvaret, stod Venstre i spidsen for at indføre et opholdskrav for ret til dagpenge.
Opholdskravet betød, at man skulle have en fast tilknytning til det danske samfund, og at man skulle bidrage, før man kunne få dagpenge.
Det var et opholdskrav, der var rettet mod udenlandske statsborgere, så de ikke kunne komme til Danmark og hurtigt hæve danske dagpenge.
Forventningen var, at mere end 80 pct. af dem, der ville blive berørt af opholdskravet, ville være tredjelandsborgere.
 Det opholdskrav rullede den socialdemokratiske regering desværre tilbage, og det gjorde de, på trods af at Socialdemokratiet før folketingsvalget i 2019 sagde, at de var klar til at drøfte udbredelsen af optjeningsprincipper for ydelser.
 Venstre foreslår derfor nu, at opholdskravet for ret til dagpenge bliver genindført.
Dansk Folkeparti Dansk Folkepartis medlemmer af udvalget støtter beslutningsforslaget.
Under den tidligere regering var Dansk Folkeparti med til at indføre optjeningsregler for dagpenge, så man skulle være i Danmark 7 ud af de seneste 12 år for at få ret til danske dagpenge.
Den ordning ønsker Dansk Folkeparti genindført, og derfor støtter Dansk Folkeparti beslutningsforslaget.
3. Udvalgsarbejdet Beslutningsforslaget blev fremsat den 9. marts 2021 og var til 1. behandling den 21. maj 2021. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 2 bilag på beslutningsforslaget.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
