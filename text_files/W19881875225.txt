 En landbruger, der også drev minkfarm på ejendommen, kunne ikke  

 afskrive på beholdningen af minkskind efter varelagerloven, idet han gennem  

 en årrække havde optaget skindene til den af Ligningsrådet fastsatte  

 normalværdi.
A klagede over, at de stedlige skattemyndigheder ikke havde godkendt den  

 af ham ved indkomstopgørelsen for 1984 foretagne nedskrivning på minkskind,  

 68.600 kr.
Det fremgik af sagens oplysninger, at klageren drev en  

 landbrugsejendom, på hvilken der produceredes markafgrøder og svin.
Herudover  

 drev klageren en minkfarm på ejendommen.
I 1984 havde klageren en omsætning  

 på 2.211.068 kr., hvoraf 1.414.093 kr. hidrørte fra minkfarmen, og ved  

 indkomstopgørelsen var foretaget nedskrivning pa lager af minkskind, 288.970  

 kr., med 68.600 kr.
De stedlige skattemyndigheder havde ikke godkendt denne  

 nedskrivning, da minkskindene var anset at være optaget til den af  

 Ligningsrådet fastsatte normalværdi, og da pelsdyr ikke er omfattet af lov  

 nr. 208 af 13. maj 1981 om husdyrbesætninger.
Klagerens revisor gjorde  

 gældende, at lageret af skind, der var fremstillet i egen virksomhed, var  

 opgjort til fremstillingsprisen.
Revisoren fandt, at skindene var omfattet af  

 bestemmelserne i varelagerloven, og at der ikke fandtes lovhjemmel for at  

 nægte nedskrivning på minkskind.
Statsskattedirektoratet udtalte, at  

 Ligningsrådets normalværdier for skind, der udgjorde ca. 40% af salgsprisen,  

 blev fastsat under den forudsætning, at skindene ikke nedskrives efter  

 varelagerlovens regler.
Hvis varelagerlovens regler skulle anvendes på en  

 minkavlers beholdning af skind, måtte de værdiansættes til  

 fremstillingsprisen, der skulle omfatte de direkte medgåede udgifter til  

 produktionen.
Direktoratet fandt ikke på det foreliggende at kunne opgøre en  

 fremstillingspris, og de anvendte værdier burde derfor efter direktoratets  

 opfattelse ikke anerkendes som grundlag for nedskrivning efter  

 varelagerloven.
Efter de i sagen foreliggende oplysninger - herunder bl.a.,  

 at den af klageren opgjorte fremstillingspris i årene 1980-1985 havde svaret  

 nøjagtigt til den af Ligningsrådet fastsatte normalværdi - fandt to  

 retsmedlemmer, herunder retsformanden, det ikke antageligt, at klageren i  

 statusopgørelsen havde optaget sine skind til den faktiske fremstillingspris.  

 Et retsmedlem fandt ikke anledning til at tilsidesætte klagerens forklaring  

 om, at skindene i statusopgørelsen var optaget til den faktiske  

 fremstillingspris.
Der blev truffet afgørelse efter stemmeflertallet, og  

 ansættelsen blev derfor stadfæstet.
LV 1987, R 4.1.
