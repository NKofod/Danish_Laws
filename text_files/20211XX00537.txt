Skriftlig fremsættelse (23. februar 2022) Kulturministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af museumsloven, lov om Miljø- og Fødevareklagenævnet og forskellige andre love (Dispensation og klagesagsbehandling m.v. på fortidsmindeområdet) (Lovforslag nr.
L 135) Kulturministeriet nedsatte i juni 2021 en arbejdsgruppe, som skulle komme med forslag til konkrete ændringer i museumslovens bestemmelser om beskyttede fortidsminder. Ændringerne skulle dels styrke hensynet til formidling og tilgængelighed i forbindelse med dispensationer til ændringer i fortidsminder, dels løse en række andre udfordringer med lovens bestemmelser om beskyttede fortidsminder.
Lovforslaget afspejler arbejdsgruppens anbefalinger.
 Regeringen, Venstre, SF, Radikale Venstre, Enhedslisten, Det Konservative Folkeparti, Alternativet, Kristendemokraterne og Frie Grønne indgik den 16. december 2021 en stemmeaftale om at ændre museumslovens fortidsmindebestemmelser.
 Lovforslagets hovedformål er at sikre en bedre balance mellem beskyttelse, formidling og tilgængelighed.
Lovens overordnede princip vil fortsat være, at der ikke må foretages ændringer i fortidsminder, men også at der fortsat skal være mulighed for dispensation.
Det foreslås skrevet ind i loven, hvilke forhold som bl.a. kan tillægges positiv vægt, når det vurderes, om der kan gives dispensation til ændringer i fortidsmindet.
Formålet er, at dispensationsmulighederne bliver mere gennemsigtige og forståelige for borgerne.
Med lovforslaget indføres desuden en bestemmelse om, at ændringer af underordnet betydning, som fx sæsonvis opsætning af løse havemøbler, udskiftning af mindre beplantning, ikke vil kræve dispensation.
Desuden foreslås det, at den automatiske beskyttelse efter 100 år fjernes for fortidsminder, der er opført i år 1865 eller senere.
Det betyder for eksempel, at bunkere og anlæg fra 2. verdenskrig ikke automatisk bliver fredet efter 100 år.
I stedet skal de fremover beskyttes ved konkret meddelelse efter en konkret faglig vurdering.
 Endelig indebærer forslaget, at der oprettes en kulturarvsafdeling i Miljø- og Fødevareklagenævnet, hvor der tilknyttes to sagkyndige med faglig indsigt på kulturarvsområdet.
 Det foreslås, at loven træder i kraft den 1. juni 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
