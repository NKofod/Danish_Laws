Skriftlig fremsættelse (14. marts  

 2001) Sundhedsministeren (Arne Rolighed):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 apoteksvirksomhed. (Udstedelse af attester i henhold til  

 Schengen-konventionens artikel 75).
(Lovforslag nr.
L 186).
 Schengen-konventionens artikel 75 har til hensigt at  

 etablere en enkel og standardiseret ordning i form af en attest, som  

 gør, at rejsende på en let og overkommelig måde kan  

 dokumentere overfor de udenlandske kontrolmyndigheder, at de lægemidler  

 indeholdende euforiserende stoffer, der medbringes på rejsen, er til  

 eget brug som led i en medicinsk behandling.
 Regeringen lægger vægt på, at den  

 attest, som kan udstedes i overensstemmelse med Schengen-konventionens  

 artikel 75, kan opnås efter så enkelt en procedure som muligt.
 Med lovforslaget foreslås det derfor, at kompetencen  

 til at udstede attesterne tillægges indehaverne af apoteksbevillinger.  

 Dermed vil attesten på baggrund af en recept fra lægen kunne  

 fås i forbindelse med købet af lægemidlerne.
Der findes ingen fælles liste inden for  

 Schengen-området over stoffer (lægemidler) omfattet af  

 attestordningen.
Der er derfor mindre forskelle i listerne over stoffer  

 omfattet af lovgivningen om euforiserende stoffer i de enkelte lande.
Fra  

 dansk side vil man derfor arbejde for at få fastlagt en fælles  

 liste omfattende færrest mulige stoffer under respekt af hensynet til  

 at kunne gennemføre den nødvendige kontrol.
Det bemærkes i øvrigt, at det overfor  

 Sundhedsministeriet er blevet oplyst, at der i Frankrig siden ordningens  

 indførelse er udstedt ca. 100 attester på årsbasis.
I  

 Holland er der indtil 1998 udstedt ca. 80 attester om året, hvilket  

 efter de hollandske myndigheders skøn nu er steget til ca. 150  

 attester på årsbasis.
