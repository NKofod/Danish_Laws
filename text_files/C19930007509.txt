 Direktiv 90/531/EØF, der blev vedtaget af EF's Ministerråd den 17.  

 september 1990, trådte i kraft den 1. januar 1993. Direktivet er  

 offentliggjort i De Europæiske Fællesskabers Tidende, udgave L 297 af 29.  

 oktober 1990, og er iøvrigt optrykt som bilag til de danske  

 gennemførelsesbestemmelser, jfr. nedenfor.
Dette indebærer, at ordregivere fra denne dato for at kunne indgå  

 kontrakter om bygge- og anlægsarbejder og om vareleverancer inden for de af  

 direktivet omfattede former for virksomhedsudøvelse forudgående skal foretage  

 udbud af disse i De Europæiske Fællesskabers Tidende.
Udbuddene må ikke  

 offentliggøres i andre publikationer forud for afsendelsen af  

 udbudsbekendtgørelsen (for hvis afsendelsesdato der skal kunne fremlægges  

 bevis) til Kontoret for De Europæiske Fællesskabers Officielle Publikationer.  

 Forpligtelsen til at foretage udbud består dog kun i det omfang, værdien af  

 kontrakterne (excl. moms) er lig med eller overstiger de i direktivet  

 fastsatte beløbsgrænser (tærskelværdier). For bygge- og anlægsarbejder er  

 grænsen 5.000.000 ECU (39.460.300 kr.). For vareindkøb er den fastsatte  

 tærskelværdi 600.000 ECU (4.735.236 kr) for telesektoren og 400.000 ECU  

 (3.156.824 kr) for de øvrige af direktivet omfattede områder.
 Der er i direktivet foreskrevet valgmuligheder mellem udbudsformerne  

 offentligt udbud, begrænset udbud eller udbud med forhandling, idet  

 ordregivere, omfattet af direktivet, dog i særlige tilfælde kan anvende en  

 procedure uden forudgående udbud.
 Det er endvidere foreskrevet, at ordregivere, omfattet af direktivet,  

 mindst een gang om året i form af en periodisk vejledende bekendtgørelse for  

 vareindkøbskontrakter for hvert produktområde offentliggør de samlede indkøb,  

 der påtænkes i de kommende tolv måneder, for hvilke den anslåede værdi  

 andrager mindst 750.000 ECU (5.919.045 kr), og for bygge- og anlægskontrakter  

 offentliggør de væsentligste karakteristika for påtænkte kontrakter af en  

 værdi over 5.000.000 ECU.
Oplysninger om indgåede kontrakter til en værdi over direktivets  

 beløbsgrænser skal inden to måneder efter kontraktsindgåelsen meddeles  

 Publikationskontoret, der ved offentliggørelsen af oplysningerne i EF-Tidende  

 skal tage hensyn til fortrolige eller følsomme informationer, som  

 ordregiverne ønsker at påberåbe sig.
Herudover vil de enkelte EF-medlemslande  

 årligt skulle sende Kommissionen en statistisk rapport om den samlede værdi  

 af indgåede kontrakter, fordelt på de i direktivets bilag I - X anførte  

 kategorier af virksomhedsudøvelse, som ligger under beløbsgrænserne, men  

 iøvrigt ville være omfattet af direktivets bestemmelser.
Med henvisning til det forhold, at indkøbs- og bygge- og anlægskontrakter  

 efter direktivet kan indgås i form af rammeaftaler, har EF-Kommissionen i en  

 skrivelse af 28. december 1992, hvoraf kopi vedlægges, henledt  

 medlemsstaternes opmærksomhed på, at alle kontrakter, herunder ikke mindst  

 kontrakter i henhold til rammeaftaler, indgået efter datoen for direktivets  

 ikrafttræden (1. januar 1993), som falder under de i direktivet anførte  

 definitioner, er omfattet af forpligtelserne efter dette til forudgående  

 udbud m.v.
Baggrunden for denne henvendelse er efter det oplyste, at  

 Kommissionen har konstateret, at der forud for ikrafttrædelsesdatoen er  

 indgået kontrakter, heriblandt også rammeaftaler, i et omfang, der frygtes at  

 bevirke, at den effektive anvendelse af direktivet udskydes i en årrække.
Det  

 fremgår ikke, at det specielt skulle være danske ordregiveres  

 kontraktindgåelser, der har givet anledning til Kommissionens henvendelse.
 På den givne foranledning skal man dog understrege nødvendigheden af, at  

 direktivets bestemmelser nøje overholdes.
Til brug for fremsendelse af udbudsbekendtgørelser m.v. har Kommissionen  

 udarbejdet en række formularer, der sammen med en vejledning i udfyldelse  

 heraf er offentliggjort i Supplement til De Europæiske Fællesskabers Tidende,  

 udgave S 252 A af 30. december 1992. Disse formularer er tænkt som en hjælp i  

 forbindelse med videresendelse af de ifølge direktivet krævede informationer.  

 Anvendelse af formularerne er således ikke obligatorisk.
EF-Tidende kan købes  

 hos: J.H.
Schultz Information A/S, Herstedvang 10-12, 2620 Albertslund,  

 telefon 43 63 23 00, telefax 43 63 19 69.
Direktivet er gennemført i Danmark ved Bygge- og Boligstyrelsens  

 bekendtgørelse nr. 740 af 27. august 1992 om udbud af bygge- og  

 anlægsarbejder inden for vand- og energiforsyning samt transport og  

 telekommunikation i De Europæiske Fællesskaber og Industriministeriets  

 bekendtgørelse nr. 741 af 27. august 1992 om udbud af indkøb inden for vand-  

 og energiforsyning samt transport og telekommunikation i De Europæiske  

 Fællesskaber.
Til orientering vedlægges et eksemplar af disse  

 bekendtgørelser.
 Det tilføjes, at Industri- og Handelsstyrelsen sammen med Bygge- og  

 Boligstyrelsen for tiden er i færd med at udarbejde en vejledning om  

 direktivet.
 Statslige myndigheder inden for vand- og energiforsyning samt transport og  

 telekommunikation, der i henhold til lovgivningen tildeler særlige eller  

 eksklusive rettigheder til de af direktivet omfattede ordregivere, anmodes om  

 at give disse meddelelse om ovenstående.
 P.D.V.
 E.B.
Bjarne Strand fuldm.
Bygge- og Boligstyrelsen Lars Koefoed-Johnsen Industri- og Handelsstyrelsen ---------- Hr. ambassadør.
Rådet for De Europæiske Fællesskaber har den 17. september 1990 vedtaget  

 Direktiv 90/531/EØF om fremgangsmåderne ved tilbudsgivning inden for vand- og  

 energiforsyning samt transport og telekommunikation.
Dette direktiv finder  

 anvendelse fra 1. januar 1993 og de ordregivere, der omfattes heraf, må  

 således tilpasse sig direktivet.
 Danmark har gennemført direktivet i dansk ret ved bekendtgørelse nr. 740  

 og 741 af 27. august 1992.
Jeg skal imidlertid gøre Dem opmærksom på, at der blandt ordregivere i  

 kritiske sektorer så som jernbanetransport er en vis tendens til at indgå et  

 stort antal indkøbs- eller bygge- og anlægsaftaler eller til at indgå  

 rammeaftaler, således at direktivet ikke ville kunne finde anvendelse i mange  

 år, med en næsten permanent opsplitning af markederne i disse sektorer til  

 følge.
Hvis en sådan virkning, som det synes at fremgå af de oplysninger,  

 mine tjenestegrene har til rådighed, faktisk indtræder, ville det skade den  

 ved direktivet tilsigtede åbning af markederne og det ville ligeledes være i  

 modstrid med Medlemsstaternes erklærede politiske hensigt, nemlig at sikre  

 gennemsigtighed i og udbud af de berørte aftaler fra 1. januar 1993.
 Af den grund og med henblik på, hurtigt at sikre en effektiv anvendelse af  

 direktivet, skal jeg hermed anmode Dem om at opfordre Deres lands myndigheder  

 til, så hurtigt som muligt, at bevidstgøre ordregiverne om det forhold, at  

 alle kontrakter, herunder især kontrakter i henhold til rammeaftaler, der  

 endnu ikke er indgået og som svarer til de i direktivet indeholdte  

 definitioner, falder under dette direktiv fra 1.1.1993.
 Kommissionen forbeholder sig naturligvis ret til senere at kontrollere, om  

 de kontrakter, der blev indgået på disse betingelser inden den 11. januar  

 1993, er forenelige med fællesskabsretten.
Hans Excellence ambassadør Gunnar RIBERHOLDT Danmarks Faste Repræsentant ved De Europæiske Fællesskaber Rue d'Arlon 73 1040 Bruxelles Deres bemærkninger til ovenstående, bedes tilsendt mig inden en måned fra  

 modtagelsen af nærværende skrivelse.
 Modtag, Hr. ambassadør, forsikringen om min mest udmærkede højagtelse.
