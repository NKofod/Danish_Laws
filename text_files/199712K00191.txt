Nr LSF 191 Forslag til Lov om ændring af færdselsloven (Motorcykel med tilkoblet  

 påhængsvogn eller påhængsredskab) Fremsat af trafikministeren (Bjørn Westh) den 19. februar 1998 § 1 I færdselsloven, jf. lovbekendtgørelse nr. 735 af 24. august 1992, som  

 ændret bl.a. ved lov nr. 1122 af 20. december 1995, lov nr. 468 af 10. juni  

 1997 og senest ved lov nr. 73 af 4. februar 1998, foretages følgende  

 ændringer:
 1. I § 43, stk. 3, indsættes som 2. pkt. :
 »Tilsvarende gælder for motorcykel, hvis der er tilkoblet påhængsvogn  

 eller registreringspligtigt påhængsredskab.«.
 2. I § 43, stk. 4 , indsættes efter »For biler«:  

 »og motorcykler«.
 3. § 70, stk. 1, affattes således:
»Til bil må kobles eet påhængskøretøj.
Til motorcykel, herunder  

 motorcykel med sidevogn, jf. stk. 2, må kobles een påhængsvogn eller eet  

 påhængsredskab.
Til traktor og motorredskab må kobles to påhængsvogne eller  

 een påhængsvogn og eet påhængsredskab.
Til cykel må kobles een påhængsvogn.  

 Til knallert må ikke kobles påhængskøretøj.«.
 4. § 70, stk. 3, affattes således:
» Stk. 3. Trafikministeren kan fastsætte bestemmelser om  

 tilkobling af påhængskøretøj og sidevogn, herunder fastsætte bestemmelser om  

 de køretøjer, der kan sammenkobles.
Trafikministeren kan endvidere fastsætte  

 bestemmelser om, hvad der må medføres på sådanne køretøjer.
Trafikministeren  

 kan fastsætte bestemmelser om fravigelse af bestemmelsen i stk. 1, 3. pkt.,  

 for kørsel inden for særlige områder.«.
 5. § 118, stk. 3, 3. pkt., affattes således:
»Der udmåles ligeledes en skærpet bøde ved hastighedsovertrædelser  

 begået ved kørsel med 1) biler med tilladt totalvægt på ikke over 3.500 kg med tilkoblet  

 påhængsvogn, sættevogn eller registreringspligtigt påhængsredskab, herunder  

 campingvogn, 2) lastbiler, hvis tilladte totalvægt overstiger 3.500 kg, 3) busser, hvis tilladte totalvægt overstiger 3.500 kg, 4) vogntog bestående af de under nr. 2 og 3 nævnte køretøjer og  

 registreringspligtige påhængskøretøjer, 5) ledbusser, eller 6) motorcykel med tilkoblet påhængsvogn eller registreringspligtigt  

 påhængsredskab.«.
 6. I § 124 g, stk. 1, 2. pkt., ændres »betales.«  

 til: »betales«.
 7. § 124 g, stk. 1, nr. 1-3, affattes således:
»1) 500 kr. for biler med en typegodkendt totalvægt på over 3.500 kg,  

 påhængsvogne og sættevogne til biler, hvor påhængsvognen og sættevognen har  

 en typegodkendt totalvægt på over 3.500 kg, motorredskaber, personbiler til  

 mere end 9 personer, føreren medregnet, samt for blokvogne, 2) 350 kr. for de biler, påhængsvogne, sættevogne og påhængsredskaber, som  

 ikke er nævnt under nr. 1 og 3, samt traktorer, og 3) 200 kr. for motorcykler og for påhængsvogn eller påhængsredskab til  

 motorcykel.«.
 8. § 124 g, stk. 2, nr. 1-3, affattes således:
»1) 250 kr. for biler med en typegodkendt totalvægt på over 3.500 kg,  

 påhængsvogne og sættevogne til biler, hvor påhængsvognen og sættevognen har  

 en typegodkendt totalvægt på over 3.500 kg, motorredskaber, personbiler til  

 mere end 9 personer, føreren medregnet, samt for blokvogne, 2) 175 kr. for de biler, påhængsvogne, sættevogne og påhængsredskaber, som  

 ikke er nævnt under nr. 1 og 3, samt traktorer, og 3) 100 kr. for motorcykler og for påhængsvogn eller påhængsredskab til  

 motorcykel.«.
§ 2 Trafikministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger Indledning Ved lovforslaget tillades kørsel med motorcykel med påhængsvogn eller  

 påhængsredskab, og som følge heraf foretages en række justeringer i andre  

 bestemmelser i færdselsloven.
Lovforslaget vedrører forhold, der tillige er  

 omhandlet i lovforslag nr.
L 26 fremsat den 21. oktober 1997 af Tom Benke  

 (FP), Kim Benke (FP), Aage Brusgaard (FP), Jan Køpke Christensen (FP), Niels  

 Højland (FP), Kirsten Jacobsen (FP) og Annette Just (FP).
1. Hovedpunkterne i lovforslaget Lovforslaget indebærer for det første, at det tillades at køre med enten  

 påhængsvogn eller påhængsredskab efter motorcykel, herunder motorcykel med  

 sidevogn.
Påhængsvogne, påhængsredskaber og sættevogne benævnes med  

 fællesbetegnelsen påhængskøretøjer, jf. færdselslovens § 2, nr. 17.  

 Sættevogne er dog ikke omfattet af lovforslaget.
Ved et påhængskøretøj  

 forstås et køretøj, der efter sin indretning er bestemt til at blive trukket  

 af et andet køretøj.
Påhængsvogn defineres i færdselslovens § 2, nr. 19, som  

 påhængskøretøj, der hovedsageligt er indrettet til befordring af personer  

 eller gods, sættevogn dog undtaget.
Påhængsredskab defineres i færdselslovens  

 § 2, nr. 18, som andet påhængskøretøj end påhængsvogn og sættevogn.
Det  

 bemærkes i den forbindelse, at påhængsredskaber medtages i lovforslaget for,  

 at også små teltvogne lovligt kan kobles til en motorcykel.
Sættevogn  

 defineres i færdselslovens § 2, nr. 21, som påhængskøretøj, der hovedsagligt  

 er indrettet til befordring af personer eller gods, og som kobles til det  

 trækkende køretøj således, at køretøjet eller dets last delvis hviler på det  

 trækkende køretøj.
 Dernæst stilles der forslag om, at trafikministerens nuværende  

 bemyndigelse til at kunne fastsætte administrative forskrifter om tilkobling  

 udvides med henblik på, at der tillige kan stilles særlige krav til de  

 køretøjer, der kan sammenkobles.
Endvidere stilles der forslag om, at hastigheden ved kørsel med motorcykel  

 med påhængsvogn eller registreringspligtigt påhængsredskab aldrig må  

 overstige 70 km i timen.
Forslaget svarer til, hvad der gælder for biler med  

 en tilladt totalvægt på ikke over 3.500 kg, hvortil der er koblet  

 påhængsvogn, sættevogn eller registreringspligtigt påhængsredskab, herunder  

 campingvogn, jf. færdselslovens § 43, stk. 3. Der stilles desuden forslag om,  

 at hastigheden ved kørsel med motorcykel med ikke-registreringspligtigt  

 påhængsredskab aldrig må overstige 30 km i timen.
Dette svarer til, hvad der  

 gælder for biler, hvortil der er tilkoblet ikke-registreringspligtigt  

 påhængsredskab, jf. færdselslovens § 43, stk. 4.
 Herudover stilles der forslag om betaling for syn af påhængsvogne og  

 påhængsredskaber til motorcykel, idet der, i lighed med hvad der gælder for  

 en række andre påhængskøretøjer, forudsættes fastsat bestemmelser herom.
 Endelig foreslås som led i bestræbelserne på at øge færdselssikkerheden at  

 lade hastighedsovertrædelser begået ved kørsel med motorcykel med påhængsvogn  

 eller registreringspligtigt påhængsredskab være omfattet af det skærpede  

 bødeniveau i færdselslovens § 118, stk. 3, svarende til, hvad der gælder for  

 kørsel med en række andre påhængskøretøjer.
2. Administrative og økonomiske konsekvenser Trafikministeriet anslår, at gennemførelse af forslaget om at tillade  

 påhængsvogne og påhængsredskaber til motorcykel ikke vil medføre væsentlige  

 administrative og økonomiske konsekvenser, idet antallet af motorcykler med  

 påhængsvogn eller påhængsredskab ikke skønnes at blive stort.
 Som følge heraf forudsættes den politimæssige indsats i form af  

 fartkontrol og lignende at kunne holdes inden for politiets bevillingsmæssige  

 rammer.
Skatteministeriet har overfor Trafikministeriet oplyst, at lovforslaget  

 ikke skønnes at medføre behov for ændring af reglerne på skatte- og  

 afgiftsområdet.
Det kan i den forbindelse i øvrigt oplyses, at  

 påhængskøretøjer er fritaget for registreringsafgift, samt at der ikke er  

 fastsat vægtafgift for påhængskøretøjer med en totalvægt på under 500 kg.
 Endelig vil de forøgede indtægter i forbindelse med syn af motorcykler,  

 der skal anvendes i forbindelse med påhængsvogn eller påhængsredskab, og syn  

 af den pågældende påhængsvogn eller påhængsredskab, i lighed med provenuet  

 ved bøde for hastighedsovertrædelse, være af begrænset omfang.
3. Konsekvenser i forhold til EF-retten Der findes ingen regler inden for EF-retten, der er til hinder for at  

 tillade kørsel med motorcykel med påhængskøretøj.
Der findes kun meget få bestemmelser, der kan anvendes for almindelige  

 tohjulede motorcykler med påhængskøretøj.
Det gælder navnlig bestemmelser om  

 masse og dimensioner og tilkoblingsanordninger.
Af præamblen til direktivet  

 om masse og dimensioner for to- og trehjulede motordrevne køretøjer  

 (93/93/EØF) fremgår det i øvrigt, at bestemmelserne i direktivet ikke må  

 bevirke, at medlemsstater, der ikke tillader, at tohjulede motordrevne  

 køretøjer trækker en påhængsvogn, forpligtes til at ændre deres lovgivning.  

 Dette fremgår tillige af præamblen til direktivet om dele af og kendetegn ved  

 to- og trehjulede køretøjer (97/24/EF).
Danmark har i december 1997 modtaget en henvendelse fra Europa  

 Kommissionen vedrørende en klage over det danske forbud mod kørsel med  

 motorcykel med påhængskøretøj.
Trafikministeriet har i den anledning  

 orienteret Kommissionen om, at Danmark i øjeblikket overvejer at ophæve  

 forbuddet mod kørsel med motorcykel med påhængskøretøj.
 Opmærksomheden henledes desuden på, at udnyttelsen af trafikministerens  

 bemyndigelse i lovforslaget indebærer, at bestemmelserne i Rådets direktiv  

 83/189/EØF om en EU-informationsprocedure for tekniske forskrifter med senere  

 ændringer skal iagttages.
4. Konsekvenser i forhold til andre internationale aftaler I henhold til pkt. 3, litra a, i bilag 1 i Færdselskonventionen af 8.  

 november 1968 om vejtrafik (Wienerkonventionen), som er ratificeret af  

 størsteparten af landene i EU, kan lande, der i deres nationale regler  

 forbyder kørsel med motorcykler med påhængsvogn, nægte adgang for sådanne  

 vogntog, der kører i international trafik.
5. Andre konsekvenser For at kunne begrænse eller helt eliminere de færdselssikkerhedsmæssige  

 negative konsekvenser af at tillade påhængsvogn og påhængsredskab efter  

 motorcykel, vil en gennemførelse forudsætte, at der indføres bestemmelser om  

 de tekniske krav til motorcykler og påhængsvogne og påhængsredskaber hertil.  

 Efter lovforslagets vedtagelse vil udkast til de administrative forskrifter  

 blive sendt i høring, og en endelig fastsættelse af kravene vil blive  

 foretaget efter høringen.
Af administrative forskrifter, der berøres af  

 forslaget, kan som de væsentligste nævnes:
 Justitsministeriets bekendtgørelse nr. 154 af 20. april 1977 med senere  

 ændringer om køretøjers indretning og udstyr mv., hvor der skal indføres  

 bestemmelser om, at motorcykler, der benyttes som trækkraft for påhængsvogn  

 eller påhængsredskab, skal være forsynet med tilkoblingsanordning, ligesom  

 der vil blive fastsat en nedre grænse for motorcyklens slagvolumen.
 Herudover skal der stilles forskellige udstyrsmæssige krav til såvel den  

 trækkende motorcykel som påhængskøretøjet, herunder lygter, reflekser og  

 lignende.
 I Justitsministeriets bekendtgørelse nr. 567 af 24. juni 1992 om  

 køretøjers største bredde, længde, højde, vægt og akseltryk skal der for  

 påhængskøretøj til motorcykel stilles krav om længde, bredde og vægt (med og  

 uden bremser), ligesom der skal stilles krav om, at påhængskøretøjet ikke må  

 være indrettet til personbefordring.
 I Trafikministeriets bekendtgørelse nr. 916 af 8. december 1997 om  

 registrering og syn af køretøjer mv. skal der bl.a. indsættes bestemmelser om  

 syn af såvel den trækkende motorcykel som påhængsvogn eller påhængsredskab  

 dertil med henblik på godkendelse af sammenkoblingen.
Færdselsstyrelsen har vurderet, at der ikke er behov for synsfri  

 sammenkobling af en motorcykel og en påhængsvogn eller et påhængsredskab.  

 Ideen med synsfri sammenkobling er, at en påhængsvogn eller et påhængsredskab  

 til en motorcykel skal kunne trækkes af andre motorcykler, uden at  

 sammenkoblingen er godkendt ved et syn.
Dette forudsætter, at  

 tilkoblingsanordningerne er standardiserede.
En eethjulet påhængsvogn til  

 motorcykel er ofte bygget specielt til en ganske bestemt type motorcykel og  

 er bl.a. forsynet med en speciel kobling.
Almindeligt benyttede  

 kuglekoblinger, som kendes fra påhængs- og campingvogne til biler, kan ikke  

 anvendes til eethjulede påhængsvogne.
Hertil kommer, at kuglekoblinger, som  

 benyttes til tohjulede påhængsvogne til motorcykler, findes i forskellige  

 størrelser.
Amerikanske påhængsvogne til motorcykler er normalt forsynet med  

 44 mm koblinger, mens den normale størrelse på koblinger i Danmark er 50 mm.
 Behovet for synsfri sammenkobling vil kunne tages op til fornyet  

 overvejelse, når det på sigt har vist sig, hvilken type kobling der  

 almindeligvis anvendes.
Færdselsstyrelsen har endvidere oplyst, at det ikke har været muligt for  

 styrelsen eller for Rådet for Trafiksikkerhedsforskning af få statistiske  

 oplysninger om færdselssikkerhed for motorcykler med påhængskøretøj.
Derimod  

 har styrelsen indhentet uformelle oplysninger fra tilsvarende institutioner i  

 de andre EU-lande, der tillader motorcykel med påhængskøretøjer.
Disse  

 oplysninger siger samstemmende, at der kun er få motorcykler med  

 påhængskøretøjer, at der primært er tale om meget store motorcykler (som  

 Honda Gold Wing), samt at der - med passende vægtgrænser og hastighedsgrænser  

 - ikke er færdselssikkerhedsmæssige problemer.
Færdselsstyrelsen har endelig oplyst, at spørgsmålet om, hvorvidt der  

 findes at være behov for at indføre særlige krav i undervisningsplanerne for  

 køreuddannelsen til motorcykel (kategori A) i form af obligatoriske øvelser i  

 kørsel med motorcykel med påhængsvogn eller påhængsredskab, har været  

 forelagt den særlige arbejdsgruppe vedrørende revision af køreuddannelsen for  

 motorcykel.
Arbejdsgruppens sagkyndige eksperter har i den anledning  

 tilkendegivet, at de - da spørgsmålet om kørsel med motorcykel med  

 påhængsvogn eller påhængsredskab aldrig har været aktuelt - ikke er i  

 besiddelse af tilstrækkelig praktisk erfaring til at kunne udtale sig med  

 sikkerhed.
Det bemærkes dog, at der ikke ses at være behov for indførelse af  

 nye kørekortkategorier, ligesom en eventuel ændring af uddannelseskravene kan  

 gennemføres ved administrative forskrifter.
 Det bemærkes endelig, at der ikke med indførelse af muligheden for at  

 koble påhængsvogn eller påhængsredskab til en motorcykel skønnes at være  

 behov for ændringer i færdselslovens undtagelsesbestemmelser for tohjulede  

 køretøjer i forbindelse med dels standsning i særlige tilfælde, f.eks. ved  

 færdselsuheld eller havari og brug af advarselstrekant, jf. herved lovens §  

 31, dels reglerne om lygteføring ved standsning og parkering, jf. herved  

 lovens §§ 35 og 36.
Efter den gældende bestemmelse i færdselslovens § 31, stk. 2, om  

 forpligtelser ved standsning og parkering i særlige tilfælde, skal føreren af  

 et køretøj, der er standset på et sådant sted eller på en sådan måde, at der  

 opstår fare eller ulempe for færdslen, f.eks. som følge af et færdselsuheld,  

 træffe foranstaltninger for at advare andre trafikanter.
Det følger endvidere  

 af bestemmelsen, at et motordrevet køretøj, bortset fra tohjulet knallert og  

 tohjulet motorcyklel uden sidevogn samt påhængskøretøj, skal afmærkes med en  

 advarselstrekant.
Som det fremgår af bestemmelsen, er tohjulede motorcykler, som ikke er  

 påmonteret en sidevogn, undtaget fra det omtalte krav om afmærkning med  

 advarselstrekant.
Det fremgår imidlertid samtidig af bestemmelsen, at ethvert  

 påhængskøretøj er omfattet af kravet om afmærkning med advarselstrekant.
I  

 lighed med, hvad der gælder for påhængskøretøjer i øvrigt, vil påhængsvogne  

 og påhængsredskaber tilkoblet motorcykler, således fremover også være  

 omfattet af kravet om afmærkning med advarselstrekant.
Efter den gældende bestemmelse i færdselslovens § 35, stk. 1, skal et  

 køretøj, der i lygtetændingstiden er standset eller parkeret på vej, have  

 køretøjets positionslys (parkeringslys), baglygter og nummerpladebelysning  

 tændt.
Ved standsning eller parkering af sammenkoblede køretøjer er det  

 ifølge færdselslovens § 35, stk .5, jf. § 33, stk. 1, 2. pkt., kun nødvendigt  

 at holde baglygter tændt bagest på vogntoget og nummerpladebelysningen tændt  

 ved vogntogets bageste nummerplade.
Efter færdselslovens § 36, stk. 1, gælder  

 kravet om belysning ved standsning og parkering dog ikke, såfremt vejen er så  

 godt oplyst, at køretøjet tydeligt kan iagttages på tilstrækkelig afstand,  

 eller såfremt det er standset eller parkeret på parkeringsplads eller andet  

 afmærket område for parkering.
Belysningen behøver ifølge færdselslovens §  

 36, stk. 2, heller ikke at være tændt på tohjulet cykel, tohjulet knallert  

 eller tohjulet motorcykel uden sidevogn, såfremt køretøjet henstilles langs  

 vejens yderste kant.
Som det fremgår, er tohjulede motorcykler, som ikke er påmonteret en  

 sidevogn, undtaget fra det omtalte krav om belysning.
Et påhængskøretøj,  

 herunder påhængsvogn og påhængsredskab til motorcykler, er dog omfattet  

 selvstændigt af hovedreglen i færdselslovens § 35, stk. 1, og således ikke  

 undtaget fra kravet om belysning, selv om det er tilkoblet en tohjulet  

 motorcykel uden sidevogn.
 Ud over de ovenfor nævnte, skønnes forslaget ikke at have andre  

 konsekvenser, herunder miljømæssige eller erhvervsøkonomiske konsekvenser.
6. Høring Lovforslaget er samtidig med fremsættelsen forelagt følgende myndigheder  

 og organisationer: Advokatrådet, Amtsrådsforeningen, Danmarks Knallert  

 Udvalg, Dansk Industri, Dansk Kørelærer Union, Dansk Køreskole Forening,  

 Dansk Politiforbund, Danske Kørelæreres Landsforbund, Danske Motorcyklisters  

 Råd (DMC), De Køreprøvesagkyndiges Landsforening, Den Danske Dommerforening,  

 Forbrugerrådet, FDM, Foreningen af Anhængertrækproducenter i Danmark,  

 Foreningen af Dommerfuldmægtige i Danmark, Justitsministeriet, Kommunernes  

 Landsforening, Københavns Byret, Københavns og Frederiksberg Kommuner,  

 MC-Touring Club Danmark, Motorcykelbranchens Landsforbund,  

 Motorcykelimportørforeningen, Præsidenten for Vestre Landsret, Præsidenten  

 for Østre Landsret, Rådet for Dansk Forsikring og Pension, Rådet for Større  

 Færdselssikkerhed og Rådet for Trafiksikkerhedsforskning.
Bemærkninger til lovforslagets enkelte bestemmelser Til § 1 Til nr. 1 og 2 Det foreslås, at der i lighed med de regler, der i øvrigt gælder for  

 kørsel med påhængskøretøjer, indføres bestemmelser om største tilladte  

 hastighed i forbindelse med kørsel med motorcykel med påhængsvogn eller  

 påhængsredskab.
Kørsel med motorcykel med tilkoblet påhængsvogn eller påhængsredskab kan i  

 visse situationer være forbundet med en færdselssikkerhedsmæssig risiko.
Det  

 har imidlertid vist sig meget vanskeligt at fremskaffe statistisk materiale,  

 der mere præcist belyser uheldsrisikoen i forbindelse med kørsel med sådanne  

 vogntog.
Baggrunden herfor er navnlig, at de pågældende køretøjskombinationer  

 udgør en meget ringe del af det samlede antal køretøjer, hvilket indebærer,  

 at antallet af uheld anses for at være statistisk uinteressant.
Erfaringerne med de typer af vogntog, der allerede lovligt kan anvendes på  

 vejene, viser imidlertid, at tilkobling af et påhængskøretøj til et andet  

 køretøj generelt indebærer en forringelse af færdselssikkerheden i  

 forbindelse med opbremsning, idet påhængskøretøjet derved vil skubbe til det  

 trækkende køretøj.
De færdselssikkerhedsmæssige konsekvenser heraf forstærkes  

 endvidere i vådt eller glat føre og vil formentlig for så vidt angår  

 motorcykel med tilkoblet påhængsvogn eller påhængsredskab være særligt udtalt  

 i forbindelse med svingning.
Der vil desuden være risiko for såkaldt dynamisk  

 ustabilitet (svingninger i vogntoget) ved højere hastigheder.
Af færdselssikkerhedsmæssige grunde og med henblik på at minimere risikoen  

 for uheld i forbindelse med kørsel med motorcykel med tilkoblet påhængsvogn  

 eller påhængsredskab findes det nødvendigt, at den maksimalt tilladte  

 hastighed ved sådan kørsel fastsættes til 70 km i timen.
Det bemærkes i den  

 forbindelse, at praktiske undersøgelser foretaget i Sverige har vist, at en  

 hastighed på 70 km i timen med sådanne vogntog må anses for forsvarlig.  

 Hastighedsgrænsen på 70 km i timen skal ifølge forslaget ikke gælde for  

 kørsel med motorcykel med tilkoblet ikkeregistreringspligtigt påhængsredskab.  

 For sådan kørsel foreslås en størst tilladt hastighed på 30 km i timen.
Sondringen mellem registreringspligtige og ikke registreringspligtige  

 påhængsredskaber er i øvrigt i overensstemmelse med lovens nuværende  

 systematik.
Det forventes imidlertid ikke, at der i realiteten vil forekomme  

 påhængsredskaber, der ikke skal registreres.
Det bemærkes i den forbindelse,  

 at kravet om registreringspligt indtræder, når påhængsredskabet efter sin  

 konstruktion kan fremføres med større hastighed end 30 km i timen, jf.  

 færdselslovens § 72, stk. 1 og § 1, stk. 1 i bekendtgørelse om registrering  

 og syn af køretøjer mv.
Hastighedsgrænsen for kørsel med  

 ikke-registreringspligtige påhængsredskaber er som følge heraf samtidig  

 fastsat til 30 km i timen.
Det bemærkes, at efter færdselslovens § 118, stk. 3, 1. pkt., skal der ved  

 fastsættelsen af bøder for overtrædelse af §§ 42 og 43 tages hensyn til den  

 generelle risikoforøgelse, som den pågældende hastighedsovertrædelse  

 medfører.
Såfremt nærværende lovforslag vedtages, vil denne bestemmelse også  

 gælde ved hastighedsovertrædelser ved kørsel med motorcykel tilkoblet  

 påhængsvogn eller påhængsredskab.
 Det bemærkes endvidere, at der i lovforslag L 138 fremsat den 11. december  

 1997 i § 1, nr. 17, blandt andet er stillet forslag om, at der ved en  

 overskridelse af de køretøjsbestemte hastighedsgrænser, jf. færdselslovens §  

 43, med mere end 40% begået af førere af de omhandlede køretøjer skal ske  

 betinget frakendelse af førerretten.
 Såfremt lovforslag L 138 og nærværende lovforslag vedtages, vil en  

 overskridelse af den fastsatte hastighedsgrænse for vogntog bestående af  

 motorcykel med påhængsvogn eller påhængsredskab med mere end 40% således  

 medføre, at den pågældende motorcykelfører vil kunne frakendes førerretten  

 betinget.
Til nr. 3 Ændringen af færdselslovens § 70, stk. 1, indeholder lovforslagets  

 hovedbestemmelse, hvorefter det tillades at koble een påhængsvogn eller eet  

 påhængsredskab til en motorcykel, herunder motorcykel med sidevogn.
Forbudet  

 vedrørende kobling af påhængskøretøj til knallert opretholdes af  

 færdselssikkerhedsmæssige årsager.
Når forslaget specifikt anvender terminologien »påhængsvogn« og  

 »påhængsredskab«, og ikke det mere generelle  

 »påhængskøretøj« har det sammenhæng med færdselslovens definition  

 af begrebet påhængskøretøj, jf. herved lovens § 2, nr. 17, hvorefter  

 påhængskøretøjer opdeles i påhængsvogn, sættevogn og påhængsredskab.
Der kan  

 således ikke kobles en sættevogn til en motorcykel.
Der er i den anledning  

 tillige foretaget en ændring, der præciserer, at der til cykel alene må  

 kobles een påhængsvogn.
Det bemærkes, at der ikke må kobles påhængsvogn til  

 cykel, når der til cyklen er koblet sidevogn.
Til nr. 4 Det foreslås, at trafikministerens nuværende bemyndigelse til at fastsætte  

 administrative forskrifter om tilkoblingsanordninger mv. udvides.
 Bestemmelsen indebærer således, at der bliver en administrativ adgang for  

 trafikministeren til at fastsætte særlige krav for både trækkende køretøjer  

 og påhængskøretøjer i forbindelse med udstedelse af regler om sammenkobling  

 af køretøjer.
 Der skabes hermed mulighed for, at der kan indføres krav svarende til de  

 gældende engelske regler, hvorefter der alene kan kobles påhængskøretøjer til  

 motorcykler med et slagvolumen, der overstiger 125 cm3.
 Der er endelig foretaget en konsekvensændring af bestemmelsens sidste  

 punktum.
Til nr. 5 Forslaget skal sammenholdes med lovforslagets § 1, nr. 1 og 2 om ændring  

 af bestemmelserne i færdselslovens § 43, stk. 3 og 4, hvorefter der foreslås  

 indførelse af bestemmelser om største tilladte hastigheder for kørsel med  

 motorcykel tilkoblet påhængsvogn eller påhængsredskab.
 Af de samme grunde som er anført i bemærkningerne til lovforslagets § 1,  

 nr. 1 og 2, foreslås det, at der ved en overskridelse af den fastsatte  

 hastighedsgrænse på 70 km i timen for kørsel med motorcykel med påhængsvogn  

 eller registreringspligtigt påhængsredskab udmåles en skærpet bøde.
For kørsel med motorcykel tilkoblet ikke-registreringspligtigt  

 påhængsredskab vil en overskridelse af den fastsatte hastighedsgrænse på 30  

 km i timen ikke resultere i en skærpet bøde.
For sådan kørsel, såvel som for  

 kørsel med motorcykel tilkoblet påhængsvogn eller registreringspligtigt  

 påhængsredskab, skal der dog som konsekvens af de i § 1, nr. 1 og 2,  

 foreslåede ændringer af færdselslovens § 43, stk. 3 og 4, ved fastsættelsen  

 af bøden, tages hensyn til den generelle risikoforøgelse, som den pågældende  

 hastighedsovertrædelse medfører.
Der er i øvrigt af overskuelighedsmæssige hensyn tillige foretaget en  

 redaktionel ændring, således at bestemmelsen nu fremtræder i punktopstilling.  

 Samtidig er der foretaget en ændring af bestemmelsen, således at en  

 overskridelse af den køretøjsbestemte hastighedsgrænse for busser med  

 tilkoblet påhængskøretøj - som er 70 km i timen, jf. lovens § 43, stk. 2 -  

 medfører, at der udmåles en skærpet bøde.
Der henvises i denne forbindelse  

 til bemærkningerne til § 1, nr. 25, i lov nr. 468 af 10. juni 1997 om ændring  

 af færdselsloven, hvoraf det fremgår, at det på baggrund af nærmere  

 overvejelser er hensigten, at der for alle køretøjstyper, for hvilke der er  

 fastsat en køretøjsbestemt hastighedsgrænse, skal udmåles en skærpet bøde for  

 hastighedsovertrædelser af disse hastighedsgrænser.
 Der henvises i øvrigt til det under forslagets nr. 2 anførte for så vidt  

 angår spørgsmålet om betinget frakendelse af førerretten ved en overskridelse  

 af den fastsatte hastighedsgrænse med mere end 40%, jf. som nævnt § 1, nr.  

 17, i L 138, fremsat den 11. december 1997.
Til nr. 6 Den foreslåede ændring er redaktionel.
Til nr. 7 og 8 I forbindelse med forslagets praktiske gennemførelse påtænkes det, at der  

 i lighed med de bestemmelser, der gælder for en række andre påhængskøretøjer,  

 indføres bestemmelser i registreringsbekendtgørelsen om syn og omstillingssyn  

 af påhængsvogne og påhængsredskaber, der kan tilkobles en motorcykel.
 Forslagets nr. 7 og 8, hvorefter det sikres, at der kan opkræves betaling  

 for fremstilling til syn og omstillingssyn i disse tilfælde, er en konsekvens  

 heraf.
Det bemærkes, at indtægtsprovenuet i forbindelse med syn og omstillingssyn  

 af påhængskøretøjer, der kan anvendes til motorcykel - i lighed med  

 færdselslovens øvrige betalingsbestemmelser - bør afspejle de udgifter, der  

 er forbundet med at administrere området.
Det anses samtidig for rimeligt, at  

 det beløb, der skal betales for syn af sådanne køretøjer, ikke overstiger  

 beløbet for syn af selve motorcyklen.
Det foreslås på den baggrund, at  

 beløbet fastsættes til 200 kr. ved almindeligt syn og 100 kr. ved  

 omstillingssyn.
Statens Bilinspektion har overfor Trafikministeriet oplyst,  

 at de foreslåede betalingsbeløb - på baggrund af de påtænkte tekniske krav  

 til de omhandlede påhængskøretøjer - må antages at være dækkende for de  

 faktiske udgifter, der skal afholdes i bilinspektionen i denne anledning.
De  

 omhandlede påhængskøretøjer er i øvrigt ikke omfattet af reglerne for  

 periodisk syn.
De omtalte beløb er imidlertid fra og med den 1. januar 1999  

 omfattet af betalingsreguleringsbestemmelsen i færdselslovens § 124 r, jf.  

 herved § 1, nr. 39, i lov nr. 468 af 10. juni 1997 om ændring af  

 færdselsloven.
Til § 2 Det foreslås, at trafikministeren fastsætter tidspunktet for lovens  

 ikrafttræden.
Forslagets praktiske gennemførelse er som tidligere omtalt afhængig af, at  

 der foretages ændringer og tilpasninger i en lang række administrative  

 forskrifter.
Som ligeledes nævnt vil det i den forbindelse være nødvendigt at  

 foretage høring af en række samarbejdspartnere.
Den nærmere gennemførelse af  

 disse administrative forskrifter indebærer endelig, at bestemmelserne i  

 Rådets direktiv 83/189/EØF om en EU-informationsprocedure for tekniske  

 forskrifter med senere ændringer skal iagttages.
Skriftlig fremsættelse (19. februar 1998) Trafikministeren (Bjørn Westh):
 Hermed tillader jeg mig for Folketinget at fremsætte:
 Forslag til lov om ændring af færdselsloven. (Motorcykel med tilkoblet  

 påhængsvogn eller påhængsredskab).
(Lovforslag nr.
L 191).
Lovforslaget skal ses i lyset af lovforslag L 26 om lovliggørelse af  

 anhængere til motorcykler fremsat den 21. oktober 1997 af Tom Behnke (FP)  

 m.fl.
I forbindelse med førstebehandlingen og behandlingen i Trafikudvalget  

 af dette lovforslag har jeg erklæret mig positiv overfor at tillade kørsel  

 med påhængskøretøj efter motorcykel, såfremt det kan ske på en  

 færdselssikkerhedsmæssig forsvarlig måde.
Jeg har endvidere tilkendegivet, at  

 sagen ville blive undersøgt nærmere med henblik på, at regeringen senere  

 kunne fremsætte lovforslag om kørsel med påhængskøretøj efter motorcykel.  

 Dette fremgår blandt andet af Trafikudvalgets beretning af 11. december 1997  

 over L 26.
Det lovforslag, som på denne baggrund fremsættes nu, medfører, at der  

 tillades kørsel med motorcykel, herunder motorcykel med sidevogn, tilkoblet  

 påhængsvogn eller påhængsredskab.
Påhængsvogn og påhængsredskab kaldes med en  

 fællesbetegnelse for påhængskøretøj.
Forskellen mellem påhængsvogn og  

 påhængsredskab består i, at påhængsvogn hovedsagelig er indrettet til  

 befordring af personer eller gods, og påhængsredskab er indrettet på anden  

 måde.
Små teltvogne, hvor et telt er fastgjort til teltkassen, anses som  

 påhængsredskab, og vil således efter lovforslaget også kunne trækkes efter en  

 motorcykel.
Det bemærkes, at det ikke er formålet med lovforslaget, at  

 personer skal kunne befordres i påhængskøretøj, der er tilkoblet motorcykel.  

 Der vil derfor blive fastsat administrative regler med krav om, at  

 påhængskøretøj til motorcykel ikke må være indrettet til personbefordring.
 Det foreslås, at kørsel med påhængsvogn og påhængsredskab efter motorcykel  

 tillades efter samme principper som for kørsel med almindelige biler  

 tilkoblet påhængsvogn eller påhængsredskab.
 Det foreslås således, at hastigheden ved kørsel med motorcykel med  

 påhængsvogn eller registreringspligtigt påhængsredskab aldrig må overstige 70  

 km i timen, og 30 km i timen for kørsel med motorcykel med  

 ikke-registreringspligtigt påhængsredskab, og at hastighedsovertrædelser  

 begået ved kørsel med motorcykel med påhængsvogn eller registreringspligtigt  

 påhængsredskab skal være omfattet af et skærpet bødeniveau.
 Herudover foreslås bestemmelser om betaling for syn af påhængsvogne og  

 påhængsredskaber til motorcykel.
 Idet jeg i øvrigt med hensyn til forslagets enkeltheder henviser til  

 lovforslaget og de ledsagende bemærkninger, skal jeg tillade mig at anbefale  

 forslaget til Tingets velvillige behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I færdselsloven, jf. lovbekendtgørelse nr. 735 af 24. august 1992, som  

 ændret bl.a. ved lov nr. 1122 af 20. december 1995 og senest ved lov nr. 468  

 af 10. juni 1997, foretages følgende ændringer:
 1. I § 43, stk. 3, indsættes som 2. pkt. :
 »Tilsvarende gælder for motorcykel, hvis der er tilkoblet påhængsvogn  

 eller registreringspligtigt påhængsredskab.«.
§ 43. --- Stk.3 . For biler med en tilladt totalvægt på ikke over 3.500 kg  

 må hastigheden uanset § 42 aldrig overstige 70 km i timen, hvis der er  

 tilkoblet påhængsvogn, sættevogn eller registreringspligtigt påhængsredskab,  

 herunder campingvogn.
 2. I § 43, stk. 4 , indsættes efter »For biler«:  

 » og motorcykler«.
§ 43. --- Stk. 4. For biler, hvortil der er tilkoblet et  

 ikke-registreringspligtigt påhængsredskab, og for traktorer og motorredskaber  

 må hastigheden uanset § 42 aldrig overstige 30 km i timen.
 3. § 70, stk. 1, affattes således:
»Til bil må kobles eet påhængskøretøj.
Til motorcykel, herunder  

 motorcykel med sidevogn, jf. stk. 2, må kobles een påhængsvogn eller eet  

 påhængsredskab.
Til traktor og motorredskab må kobles to påhængsvogne eller  

 een påhængsvogn og eet påhængsredskab.
Til cykel må kobles een påhængsvogn.  

 Til knallert må ikke kobles påhængskøretøj.«.
§ 70. Til bil og cykel må kobles eet påhængskøretøj.
Til traktor  

 og motorredskab må kobles to påhængsvogne eller een påhængsvogn og eet  

 påhængsredskab.
Til motorcykel og knallert må ikke kobles påhængskøretøj.
 4. § 70, stk. 3, affattes således:
» Stk. 3. Trafikministeren kan fastsætte bestemmelser om  

 tilkobling af påhængskøretøj og sidevogn, herunder fastsætte bestemmelser om  

 de køretøjer, der kan sammenkobles.
Trafikministeren kan endvidere fastsætte  

 bestemmelser om, hvad der må medføres på sådanne køretøjer.
Trafikministeren  

 kan fastsætte bestemmelser om fravigelse af bestemmelsen i stk. 1, 3. pkt.,  

 for kørsel inden for særlige områder.«.
§ 70. --- Stk. 3. Justitsministeren kan fastsætte bestemmelser om tilkobling  

 af påhængskøretøj og sidevogn.
Justitsministeren kan endvidere fastsætte  

 bestemmelser om, hvad der må medføres på sådanne køretøjer.
Justitsministeren  

 kan for kørsel inden for særlige områder fravige bestemmelsen i stk. 1, 2.  

 pkt.
 5. § 118, stk. 3, 3. pkt., affattes således:
»Der udmåles ligeledes en skærpet bøde ved hastighedsovertrædelser  

 begået ved kørsel med 1) biler med tilladt totalvægt på ikke over 3.500 kg med tilkoblet  

 påhængsvogn, sættevogn eller registreringspligtigt påhængsredskab, herunder  

 campingvogn, 2) lastbiler, hvis tilladte totalvægt overstiger 3.500 kg, 3) busser, hvis tilladte totalvægt overstiger 3.500 kg, 4) vogntog bestående af de under nr. 2 og 3 nævnte køretøjer og  

 registreringspligtige påhængskøretøjer, 5) ledbusser, eller 6) motorcykel med tilkoblet påhængsvogn eller registreringspligtigt  

 påhængsredskab.«.
§ 118. --- Stk. 3. Ved fastsættelsen af bøder for overtrædelse af §§ 42 og 43  

 skal der tages hensyn til den generelle risikoforøgelse, som den pågældende  

 hastighedsovertrædelse medfører.
Ved hastighedsovertrædelser på motorveje med  

 en hastighedsgrænse på 100 km i timen eller derover udmåles en skærpet bøde.  

 Ved hastighedsovertrædelser begået ved kørsel med lastbiler, hvis tilladte  

 totalvægt overstiger 3.500 kg, vogntog bestående af sådanne lastbiler og  

 registreringspligtige påhængskøretøjer, busser, hvis tilladte totalvægt  

 overstiger 3.500 kg, ledbusser eller biler med tilladt totalvægt på ikke over  

 3.500 kg med tilkoblet påhængsvogn, sættevogn eller registreringspligtigt  

 påhængsredskab, herunder campingvogn, udmåles ligeledes en skærpet bøde.
 6. I § 124 g, stk. 1, 2. pkt., ændres »betales.«  

 til: »betales«.
 7. § 124 g, stk. 1, nr. 1-3, affattes således:
»1) 500 kr. for biler med en typegodkendt totalvægt på over 3.500 kg,  

 påhængsvogne og sættevogne til biler, hvor påhængsvognen og sættevognen har  

 en typegodkendt totalvægt på over 3.500 kg, motorredskaber, personbiler til  

 mere end 9 personer, føreren medregnet, samt for blokvogne, 2) 350 kr. for de biler, påhængsvogne, sættevogne og påhængsredskaber, som  

 ikke er nævnt under nr. 1 og 3, samt traktorer, og 3) 200 kr. for motorcykler og for påhængsvogn eller påhængsredskab til  

 motorcykel.«.
§ 124 g . Kontrolsyn af køretøjer, der er registreret uden syn på  

 grundlag af typeattest, foretages uden betaling.
For andre syn, herunder  

 periodiske syn, syn i medfør af § 78, stk. 1, 1. pkt., syn af køretøjer til  

 øvelseskørsel og frivillige syn, betales.
1) 500 kr. for biler, påhængsvogne og sættevogne hertil med en  

 typegodkendt totalvægt på over 3.500 kg, for motorredskaber, for personbiler  

 til mere end 9 personer, føreren medregnet, samt for blokvogne, 2) 350 kr. for traktorer og påhængsredskaber samt for andre biler,  

 påhængsvogne og sættevogne end de under nr. 1 nævnte, og 3) 200 kr. for motorcykler.
 8. § 124 g, stk. 2, nr. 1-3, affattes således:
»1) 250 kr. for biler med en typegodkendt totalvægt på over 3.500 kg,  

 påhængsvogne og sættevogne til biler, hvor påhængsvognen og sættevognen har  

 en typegodkendt totalvægt på over 3.500 kg, motorredskaber, personbiler til  

 mere end 9 personer, føreren medregnet, samt for blokvogne, 2) 175 kr. for de biler, påhængsvogne, sættevogne og påhængsredskaber, som  

 ikke er nævnt under nr. 1 og 3, samt traktorer, og 3) 100 kr. for motorcykler og for påhængsvogn eller påhængsredskab til  

 motorcykel.«.
§ 124 g . --- Stk. 2. I de tilfælde, hvor et køretøj i forbindelse med syn,  

 herunder kontrolsyn, bliver henvist til omstillingssyn til kontrol af, at  

 konstaterede fejl og mangler er blevet rettet, betales følgende for hvert  

 enkelt omstillingssyn:
1) 250 kr. for biler, påhængsvogne og sættevogne hertil med en  

 typegodkendt totalvægt på over 3.500 kg, for motorredskaber, for personbiler  

 til mere end 9 personer, føreren medregnet, samt for blokvogne, 2) 175 kr. for traktorer og påhængsredskaber samt for andre biler,  

 påhængsvogne og sættevogne end de under nr. 1 nævnte, og 3) 100 kr. for motorcykler.
§ 2 Trafikministeren fastsætter tidspunktet for lovens ikrafttræden.
