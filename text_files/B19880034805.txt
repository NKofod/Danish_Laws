 I henhold til § 34 og § 26, jf. § 20, i civilforsvarsloven, jf.  

 lovbekendtgørelse nr. 517 af 28. juli 1987, fastsættes følgende bestemmelser  

 om civilforsvarets bistand i udlandet ved fredstidskatastrofer:
 § 1.  Bestemmelserne i denne bekendtgørelse finder  

 anvendelse, såfremt der er indgået aftale med andre stater om gensidig  

 bistand i grænsenære områder i tilfælde af katastrofer i fredstid.
 § 2.  Den offentlige myndighed i Danmark, der i  

 henhold til aftalen kan iværksætte katastrofebistanden uden for landets  

 grænser, kan rekvirere bistand fra civilforsvaret, såfremt den fremmede stats  

 eget udrykningsberedskab skønnes utilstrækkeligt på grund af en katastrofes  

 karakter og omfang.
 § 3.  Civilforsvarspersonel, der har pligt til at  

 medvirke i det indenlandske beredskab for katastrofer i fredstid, har  

 ligeledes pligt til at gøre tjeneste uden for landets grænser i forbindelse  

 med civilforsvarets bistand i katastrofetilfælde.
 Stk. 2.  Civilforsvarspersonellet er ved bistanden  

 undergivet de danske regler, der gælder med hensyn til forplejning,  

 beklædning, løn og lignende.
 § 4.  Civilforsvarets bistand ledes af den myndighed,  

 der har anmodet om bistanden.
 Stk. 2.  Civilforsvarspersonellet er under kommando af  

 egne befalingsmænd.
 § 5.  Civilforsvarsstyrelsen refunderer de udgifter,  

 som kommunerne har afholdt i forbindelse med det kommunale civilforsvars  

 bistand.
 § 6.  Bekendtgørelsen træder i kraft den 1. august  

 1988.
