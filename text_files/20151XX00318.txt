Skriftlig fremsættelse (16. december 2015) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om radiofrekvenser og om ophævelse af lov om auktion over tilladelser til 3. generations mobilnet (Ændring af auktions- og udbudsbestemmelser og ophævelse af lov om auktion over tilladelser til 3. generations mobilnet) (Lovforslag nr.
L90) Lovforslaget indeholder forslag om, at Energistyrelsen kan fastsættes brugskrav i tilladelser, der udstedes på baggrund af en auktion eller et udbud.
Brugskrav medvirker til at sikre en effektiv frekvensudnyttelse til gavn for udbygningen af den digitale infrastruktur.
Et brugskrav forhindrer samtidig, at selskaber opkøber tilladelser blot for at holde konkurrenter ude af markedet.
Brugskrav er også væsentlige, fordi dækningskrav i tilladelser ikke altid er tilstrækkelig til at sikre en effektiv frekvensudnyttelse, fordi en tilladelsesindehaver typisk vil få mulighed for at anvende sine øvrige tilladelser til at opfylde et dækningskrav.
Endvidere foreslås der med lovforslaget indsat en hjemmel til, at energi-, forsynings- og klimaministeren kan fastsætte vilkår i tilladelser om, at en tilladelsesindehaver ikke i en begrænset periode må overdrage tilladelsen til en aktør, der har været udelukket i den pågældende auktion eller udbud.
Et sådant vilkår skal sikre, at en regel om udelukkelse af aktører i en auktion eller et udbud ikke kan omgås.
 Derudover indeholder lovforslaget en justering af de gældende auktions- og udbudsbestemmelser i loven og ophævelse af de bestemmelser, der ikke længere anvendes i forbindelse med afholdelse af auktion eller udbud.
 Endelig foreslås lov om auktion over tilladelser til 3. generations mobilnet (den såkaldte 3G-lov) ophævet, idet 3G-tilladelserne i dag administreres efter lov om radiofrekvenser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
