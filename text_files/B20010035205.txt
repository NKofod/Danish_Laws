Bekendtgørelse om afgrænsning af  

 kliniske tandteknikeres virksomhedsområde I medfør af § 5, stk. 2 og 3, samt § 15,  

 stk. 3, i lov nr. 100 af 14. marts 1979 om kliniske tandteknikere  

 fastsættes:
 § 1. Kliniske tandteknikeres behandling af  

 patienter, der har bevaret et antal naturlige tænder, med aftagelige  

 delvise tandproteser, foretages i fællesskab med en  

 tandlæge.
Stk. 2. Den kliniske tandtekniker er ansvarlig for vurdering  

 af behandlingsbehovet og for information af og indhentelse af samtykke fra  

 patienten.
Forud for behandlingen henviser den kliniske tandtekniker  

 patienten til undersøgelse og forbehandling af tænder, mund og  

 kæber hos en tandlæge.
 Stk. 3. Aftagelige delvise tandproteser, til de i stk. 1  

 omhandlede patienter, udføres i overensstemmelse med en  

 behandlingsplan, der fastlægges i et samarbejde mellem den kliniske  

 tandtekniker og tandlægen.
 Stk. 4. Uanset bestemmelsen i stk. 1, må den  

 kliniske tandtekniker, uden henvisning til en tandlæge, forny  

 aftagelige delvise tandproteser til de i stk. 1 omhandlede patienter,  

 når de pågældende patienter inden for de seneste 6  

 måneder har været undersøgt af en tandlæge med  

 henblik på behandling med aftagelige delvise proteser, og når  

 fornyelsen foretages i overensstemmelse med den tidligere fastlagte  

 behandlingsplan.
 Stk. 5. Den kliniske tandtekniker er ansvarlig for de  

 aftagelige delvise protesers udførelse og funktion.
 § 2. Kliniske tandteknikeres behandling med  

 aftagelige hele og delvise immediatproteser, foretages i fællesskab med  

 en tandlæge.
 Stk. 2. Tandlægen er ansvarlig for undersøgelse,  

 behandlingsplanlægning, information af og indhentelse af samtykke fra  

 patienten og for tandudtrækninger og sårheling.
 Stk. 3. Den kliniske tandtekniker er ansvarlig for den  

 protetiske del af behandlingen, herunder udførelse, indsætning  

 og funktion af de aftagelige hele og delvise immediatproteser.
 § 3. Kliniske tandteknikeres behandling med  

 aftagelige hele og delvise tandproteser, der fæstnes til implantater og  

 lignende, foretages i fællesskab med en tandlæge.
 Stk. 2. Tandlægen er ansvarlig for undersøgelse,  

 behandlingsplanlægning, information af og indhentelse af samtykke fra  

 patienten og for indsættelse, funktion og vedligeholdelse af  

 implantater m.v.
 Stk. 3. Den kliniske tandtekniker er ansvarlig for den  

 protetiske del af behandlingen, herunder udførelse, indsætning  

 og funktion af de aftagelige proteser.
 § 4. Overtrædelse af §§ 1, 2 og 3  

 straffes med bøde.
 § 5. Bekendtgørelsen træder i kraft  

 den 1. juli 2001.
 Stk. 2. Bekendtgørelse nr. 391 af 29. august 1979 om  

 begrænsning i kliniske tandteknikeres virksomhedsområde  

 ophæves.
