I en sag om hjælp til dækning af merudgifter i forbindelse med brug af  

 et særligt mælkepræparat (nutramigen) til et barn, der var allergisk  

 disponeret, fandt ankestyrelsen, at der ikke for tiden forelå tilstrækkeligt  

 videnskabeligt bevis for, at det omhandlede mælkepræparat forebyggede senere  

 allergi.
Ej heller kunne disposition for allergi med sikkerhed antages at  

 resultere i et senere handicap.
 Ankestyrelsen fandt derfor ikke grundlag for at pålægge  

 socialforvaltningen at yde hjælp efter bistandslovens § 48, stk. 1, hvorved  

 bemærkedes, at lovens § 46 ikke kunne anvendes, selv om § 48 ikke kunne finde  

 anvendelse.
 REDEGØRELSE FOR SAGEN:
En ansøger, der havde et barn, født i juli 1985, søgte i november 1985 socialforvaltningen om hjælp til et særligt mælkepræparat (nutramigen), som tilskud til modermælken i en periode på 3 måneder.
Ansøgningen var ledsaget af en erklæring fra en speciallæge i børnesygdomme, som udtalte, at ansøgerens barn var udtalt allergisk disponeret, og at nutramigen skulle benyttes af profylaktiske grunde.
Om barnets disposition for allergi oplyste ansøgeren, at barnets mor led af høfeber og asthma, og at barnets farmor var multiallergiker.
Ansøgerens ekstraudgifter til køb af nutramigen forventedes at ville beløbe sig til 860 kr. månedlig.
 AFGØRELSEN, DER KLAGES OVER:
Socialforvaltningen gav afslag på hjælp efter bistandslovens § 48, stk. 1. Afgørelsen begrundedes med, at der efter forvaltningens opfattelse skulle være konstateret et handicap, for at der kunne udløses hjælp efter den anførte bestemmelse.
Reglen kunne ikke udstrækkes til tilfælde som det foreliggende, hvor der var tale om udgifter i forebyggende øjemed.
 KLAGEN TIL ANKESTYRELSEN:
Ansøgeren anførte, at han måtte være berettiget til hjælp efter bistandslovens § 46, stk. 2.
 LOVGRUNDLAG:
Lov om social bistand, § 48, stk. 1 ANKESTYRELSENS AFGØRELSE:
Ankestyrelsen finder, at der på nuværende tidspunkt ikke foreligger tilstrækkeligt videnskabeligt bevis for, at det omhandlede mælkepræparat forebygger senere allergi.
Ej heller kan disposition for allergi med sikkerhed antages at resultere i et senere handicap.
Ankestyrelsen finder derfor ikke grundlag for at pålægge socialforvaltningen at yde hjælp efter bistandslovens § 48, stk.
1, hvorved bemærkes, at lovens § 46 ikke kan anvendes, selv om § 48 ikke kunne finde anvendelse.
 Ankestyrelsen tiltræder således socialforvaltningens afgørelse.
