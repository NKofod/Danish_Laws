Rejsegarantifonden Vandreforeningen Fodslaw har i skrivelse af 2. juni 1998  

 klaget over, at Rejsegarantifonden ved skrivelse af 27. april 1998 (j.nr.  

 1031) har bestemt, at Vandreforeningen Fodslaw senest den 31. maj 1998 skal  

 stille en garanti på 300.000 kr. over for fonden og med virkning fra  

 den 1. januar 1998 betale bidrag til fonden med 5 kr. pr. deltager i  

 rejsearrangementer samt indsende indberetningsskemaer og revisorattest, jf.  

 lov nr. 315 af 14. maj 1997 om en rejsegarantifond.
 Rejsegarantifondens afgørelse har følgende  

 indhold:
 "...
 Fonden skal herefter oplyse følgende:
Erhvervsministeriet bevilgede ved skrivelse af 12.  

 december 1995 Vandreforeningen Fodslaw dispensation for at stille garanti og  

 betale bidrag til fonden.
Ministeriet oplyste i denne forbindelse, at  

 rejsegarantifondloven var under ændring og at det derfor ikke kunne  

 forudsiges, hvorledes dispensationsreglerne i den nye lov ville blive  

 udformet.
 Efter at den nye lov om en rejsegarantifond trådte i  

 kraft pr. 1. juli 1997, ansøgte De ved skrivelse af 8. februar 1998  

 påny om dispensation for at stille garanti, betale bidrag, indsende  

 indberetningsskema (bekendtgørelsens § 6) og indsende revisorattest  

 (bekendtgørelsens § 7).
 Bestyrelsen behandlede ansøgningen på  

 mødet den 17. april 1998. På baggrund af oplysningerne i Deres  

 skrivelse af 11. april 1998 om en omsætning i regnskabsåret  

 1996/1997 på 342.000,00 kr. vedrørende rejsearrangementer ud af  

 en samlet omsætning på kr. 1.945.000,00, besluttede bestyrelsen  

 at tilbagekalde den tidligere meddelte dispensation for at stille garanti og  

 betale bidrag.
 Bestyrelsen har ved afgørelsen bl.a. lagt  

 vægt på, at omsætningen vedrørende  

 rejsearrangementer udgør en ikke ubetydelig del af foreningens samlede  

 aktiviteter.
 Det skal oplyses, at bestyrelsen også har anmodet  

 andre almennyttige foreninger med en omsætning på mere end  

 300.000,00 kr. om at stille garanti efter lovens § 8.
 Bestyrelsen besluttede således, at Vandreforeningen  

 Fodslaw skal stille garanti stor kr. 300.000,00 overfor fonden, samt at  

 foreningen skal betale bidrag til fonden, indsende indberetningsskemaer og  

 revisorattest.
Vandreforeningen Fodslaw skal således med virkning  

 fra 1. januar 1998 betale bidrag til fonden med kr. 5,00 pr. deltager i  

 rejsearrangementer.
Vandreforeningen skal indsende indberetningsskema for 1.  

 kvartal 1998 senest den 10. maj 1998. Garanti stor kr. 300.000,00 bedes  

 stillet snarest muligt og senest den 31. maj 1998. Revisorerklæring  

 skal indsendes for 1998 til fonden senest den 1. marts 1999." I klageskrivelsen af 2. juni 1998 har Vandreforeningen  

 Fodslaw bl.a. henvist til, at foreningen ved Erhvervsministeriets skrivelse  

 af 12. december 1995 fik dispensation i medfør af § 7a i den  

 dagældende lov om rejsegarantifonden.
Dispensationen blev meddelt under  

 henvisning til foreningens aktiviteter og de dertil knyttede  

 rejsearrangementer.
Ministeriet tog, som anført af Rejsegarantifonden,  

 samtidig forbehold for retsstillingen efter ikrafttrædelse af en  

 eventuelt ændret rejsegarantifondlov.
Foreningen gjorde samtidig over  

 for Rejsegarantifonden opmærksom på, at der ikke var sket  

 ændring i foreningens rejseaktiviteter siden dispensationen.
Endvidere  

 henviste foreningen til, at rejsevirksomheden forholdsmæssigt var  

 ubetydelig i forhold til foreningens øvrige virksomhed, idet den  

 samlede omsætning i seneste regnskabsår var på 1.945.000  

 kr., hvoraf 342.000 kr. stammede fra rejser og at 28.000 kr. af det samlede  

 dækningsbidrag på 720.000 kr. hidrørte fra rejser.  

 Foreningen har over for Erhvervsankenævnet endelig henvist til, at den  

 må være omfattet af rejsegarantifondlovens § 26, stk. 5.
 I den af Erhvervsankenævnet fra Rejsegarantifonden  

 indhentet redegørelse af 10. juli 1998 fremgår bl.a.  

 følgende:
"Fondens bestyrelse besluttede den 30. januar 1998, at  

 Vandreforeningen Fodslaw fremover skulle betale bidrag til fonden og indsende  

 indberetningsskema, jf.
Forbrugerstyrelsens bekendtgørelse nr. 549 af  

 23. juni 1997.
 Vandreforeningen Fodslaw ansøgte herefter ved  

 skrivelse af 8. februar 1998 om dispensation for betaling af bidrag og  

 indsendelse af indberetningsskema. ...
Ifølge lovens § 8, stk. 7 skal almennyttige  

 foreninger m.v., der som et led i deres virksomhed udbyder  

 rejsearrangementer, ikke stille garanti.
Dette gælder dog kun,  

 såfremt rejsevirksomheden udgør en mindre del af foreningens  

 almennyttige aktiviteter.
 Bestyrelsen behandlede Vandreforeningen Fodslaws  

 ansøgning om dispensation på et møde den 17. april 1998.  

 Bestyrelsen besluttede at tilbagekalde den tidligere meddelte dispensation  

 for at stille garanti og betale bidrag.
 Bestyrelsen lagde ved afgørelsen bl.a. vægt  

 på, at omsætningen vedrørende rejsearrangementer i  

 regnskabsåret 1996/97 udgjorde en ikke ubetydelig del af foreningens  

 samlede aktiviteter.
 ...
 Til klagen skal fonden anføre følgende:
 Vandreforeningen Fodslaw anfører i klagen, at  

 foreningen må være omfattet af lovens § 26, stk. 5.
 Af denne bestemmelse fremgår, at almennyttige  

 foreninger m.v., som havde opnået dispensation i henhold til § 7 a i  

 den gamle lov om en rejsegarantifond, heller ikke skal stille garanti efter  

 den nye lovs ikrafttræden, såfremt deres virksomhed ikke  

 ændrer sig væsentligt.
 Af bemærkningerne til den gamle lovs § 7 a fremgik  

 det, at man påtænkte at fritage foreninger, der undtagelsesvis  

 måtte anses som arrangør af pakkerejser, men som ikke  

 udøvede erhvervsmæssig virksomhed med henblik på  

 økonomisk gevinst, for at stille garanti og betale bidrag.
 Fonden finder, at Vandreforeningen Fodslaw i 1998 udbyder  

 og sælger rejsearrangementer i et omfang, der ikke længere kan  

 betegnes som "undtagelsesvis".
 Vandreforeningen Fodslaw har fremlagt sin rejsefolder,  

 hvoraf det fremgår, at der i 1998 er 4 forskellige rejsearrangementer:  

 Tjekkiet (8.-16. august 1998), Bodensøen (23.-28. september 1998),  

 Nijmegen (19.-25. juli 1998) og Nordkap 1998.
Herved er foreningens rejseaktivitet af et omfang, der  

 svarer til rejseaktiviteten hos andre arrangører, som fonden har  

 forlangt garanti af.
Fonden ønsker at fastlægge en ensartet  

 dispensationspolitik, hvor alle behandles efter de samme retningslinier.
Fonden har ikke i andre sager med en rejseaktivitet i den  

 størrelsesorden fundet grundlag for at meddele arrangørerne  

 dispensation.
I henhold til lovens § 14 stk. 1 kan fonden fastsætte  

 bestemmelser om, at garantien eller bidraget nedsættes eller  

 bortfalder, 1)  når omsætningen er under  

 mindstegarantistillelsen (kr. 300.000,00) 2)  for rejsearrangementer, hvori der ikke indgår  

 transport, eller 3)  for andre særlige typer af  

 rejsearrangementer.
 Det fremgår af bemærkningerne til  

 lovforslaget, at bestemmelserne i § 14 forudsættes anvendt, hvor  

 risikoen for fonden er uvæsentlig og ikke står i et rimeligt  

 forhold til omkostningerne for arrangøren og fonden ved at kræve  

 garantistillelse, bidrag, dokumentation m.v.
 Fondens bestyrelse har efter vedtagelsen af den nye lov  

 fastsat følgende retningslinier for behandling af  

 dispensationssager:
 1.
 Ved lokale initiativer, hvor der arrangeres pakkerejser i  

 lokalområder, og hvor omsætningen på 4 kvartaler ikke  

 overstiger kr. 300.000, skal der ikke stilles garanti, men bidrag skal  

 betales.
 2.
Ved rejsearrangementer til udlandet, hvor  

 omsætningen på 4 kvartaler ikke overstiger kr. 300.000, kan  

 arrangøren få garantibeløbet reduceret til ikke at  

 overstige omsætningen på 4 kvartaler.
Bidrag skal betales.
Således som rejseaktiviteten er på  

 nuværende tidspunkt i Vandreforeningen Fodslaw, vil der derfor ikke  

 være grundlag for at meddele foreningen dispensation." Efter at være blevet gjort bekendt med  

 Rejsegarantifondens redegørelse af 10. juli 1998 har Foreningen  

 Fodslaw i skrivelse af 6. august 1998 henvist til foreningens  

 vedtægter, hvoraf bl.a. fremgår at formålet er under  

 kammeratlige former at udbrede kendskabet til og fremme interessen for det  

 danske land og dets natur.
Foreningens arrangementer af trænings- og  

 vandreture skal ske for at udbrede vandreinteressen, idet der lægges  

 vægt på en utvungen sportslig beskæftigelse.
Foreningen er  

 opbygget på grundlag af lokalforeninger. "Fodslaw" har endvidere  

 henvist til, at foreningen ikke driver erhvervsmæssig virksomhed,  

 heller ikke ved udbydelse af rejser, der alene er for interesserede  

 medlemmer.
Rejser gennemføres kun, hvis et tilstrækkeligt antal  

 medlemmer melder sig, således at der ikke er negativt  

 dækningsbidrag.
Rejserne til vandreture i udlandet er fortsat 3-4 om  

 året.
I denne anledning har Rejsegarantifonden i skrivelse af  

  8. september 1998 bl.a. gjort gældende, at Vandreforeningen Fodslaws  

 tilrettelæggelse af ferierejser har et professionelt tilsnit, og at  

 rejserne har et ikke ubetydeligt omfang, hvorfor virksomheden er  

 erhvervsmæssig, jf. § 3, stk. 1, i rejsegarantifondloven.
Udbydelse til  

 medlemmer med henblik på formålet er uden betydning.
Fondens  

 bedømmelse sker på grundlag af 4 kvartaler.  

 Dækningsbidraget har ikke betydning.
Endelig har Rejsegarantifonden  

 bl.a. henvist til:
 "Fonden har opstillet følgende vejledende regler  

 for praksis for dispensation for at indsende revisorerklæring jf. § 7  

 stk. 3 i Forbrugerstyrelsens bekendtgørelse om registrering,  

 garantistillelse m.v.:
a) Der skal være tale om almennyttige foreninger m.v.,  

 hvor rejsevirksomheden udgør en mindre del af foreningens almennyttige  

 aktiviteter (jf. § 8 stk. 7) b) Omsætningen skal være af beskeden  

 størrelse c) Foreningen skal have fået hel eller delvis  

 dispensation for at stille garanti d) Foreningen skal bekræfte de indbetalte bidrag ved at  

 underskrive en "tro og loveerklæring" i stedet for at afgive en  

 revisorerklæring e) Dispensationen gives alene på det foreliggende  

 grundlag, således at fonden skal informeres, hvis der sker  

 ændring af omsætningen f) Fonden forbeholder sig til enhver tid ret til at  

 kræve en revisorerklæring.
 Da pkt. a, b og c efter fondens opfattelse ikke er opfyldt  

 i Vandreforeningen Fodslaws sag, har fonden afslået at efterkomme  

 foreningens ansøgning om dispensation for at indsende  

 revisorerklæring.
 Erhvervsankenævnet har bedt fonden oplyse  

 nærmere om fondens grundlag for at anse Vandreforeningen Fodslaws  

 rejseaktiviteter for at have ændret sig væsentligt, siden  

 foreningen opnåede dispensation fra Erhvervsministeriet den 12.  

 december 1995, jf. lovens § 26 stk. 5.
 Fonden har ikke nærmere oplysninger om, på  

 hvilket grundlag Erhvervsministeriet traf afgørelsen om dispensation  

 den 12. december 1995.
 Der vedlægges kopi af skrivelse af 15. februar 1995  

 fra Vandreforeningen Fodslaw til erhvervsministeren ..., hvoraf det  

 fremgår, at foreningen på daværende tidspunkt havde rejser  

 til Nijmegen i Holland og Bodensøen i Schweiz.
 ...
Som beskrevet i fondens skrivelse af 10. juli 1998 til  

 Erhvervsankenævnet  ... udbyder og sælger Vandreforeningen  

 Fodslaw nu rejsearrangementer til Tjekkiet, Bodensøen, Nijmegen og  

 Nordkap.
Heraf har fonden sluttet, at foreningens virksomhed med  

 rejsearrangementer har ændret sig væsentligt, og i hvert fald  

 på nuværende tidspunkt er af et sådant omfang, at  

 virksomheden ikke længere udgør en mindre del af foreningens  

 virksomhed.
Hertil kommer, at det efter fondens opfattelse vil  

 være konkurrenceforvridende overfor de øvrige danske  

 virksomheder med lignende omsætning at give Vandreforeningen Fodslaw  

 dispensation." I skrivelse af 6. oktober 1998 har Vandreforeningen  

 Fodslaw herefter gentaget sine tidligere synspunkter og endvidere for  

 så vidt angår kravet om revisorerklæring henvist til, at  

 Rejsegarantifonden ikke ses at tage stilling til det faktum, at foreningens  

 udgifter til en årlig revisorerklæring, langt overstiger det  

 bidrag, som foreningen skal  betale til Rejsegarantifonden.
Foreningen  

 oplyste i 1995 over for erhvervsministeren, at foreningen årligt sender  

 ca. 200 medlemmer på en tur til udlandet bl.a.
Nijmegen i Holland og  

 Bodensøen i Schweiz.
Det fremgår endvidere:
"Deltagerantallet er meget konstant, som anført ca.  

 200 medlemmer fordelt på som tidligere nævnt i alt 3-4 rejser om  

 året.
De seneste år har rejsemålene været Nijmegen,  

 Bodensøen, Tjekkiet og Norrkap.
Omsætningen ved rejser var  

  1992/93 på 424.329 kr. (4 rejser), i 1993/94 på 375.852 kr. (3  

 rejser), i 1994/95 (hvor fritagelsen blev givet) på 446.142 kr. (4  

 rejser), i 1995/96 på 501.387 kr. (4 rejser), i 1996/97 på  

 341.960 kr. (3 rejser) og i 1997/98 på forventet ca. 460.000 kr. (4  

 rejser).
 På baggrund af disse tal mener vi, at foreningens  

 rejsevirksomhed ikke har ændret sig væsentligt, jfr. § 26 stk. 5  

 i lov om rejsegarantifond.
Da vi kun udbyder 3-4 rejser om året, alene til vore  

 medlemmer og som udprægede vandreferier, kan vi næppe være  

 konkurrenceforvridende." Af sagen fremgår endelig, jf. foreningens  

 rejsefolder:
 ...
 At deltagelse i rejserne er betinget af medlemskab af  

 foreningen.
 At indkvartering sker på sovesal, vandrehjem  

 el.lign., og at sovepose, luftmadras m.v. i de fleste tilfælde skal  

 medbringes.
 At deltagerne selv må sørge for de  

 nødvendige forsikringer.
 At rejsernes primære formål er deltagelse i  

 vandreture (jævnfør vedtægternes § 2).
 At rejserne kun gennemføres, hvis  

 tilstrækkeligt mange tilmelder sig.
 Supplerende kan jeg give følgende oplysninger:
Foreningen har ca. 3.000 familiemedlemskaber.
Det vil sige  

 i alt 8-10.000 personer. Årskontingentet for et familiemedlemskab er  

 p.t. 145 kr.
 ...
 Foreningens egenkapital udgør ca. 500.000 kr.,  

 hvoraf ca.400.000 kr. er likvid kapital.
Foreningens revisorer er valgt blandt medlemmerne og  

 opfylder således ikke betingelserne for at kunne afgive  

 revisorerklæring.
Og for mit eget vedkommende er jeg  

 repræsentantskabsvalgt kasserer, hvorfor jeg anser mig for inhabil i  

 forbindelse med afgivelse af erklæring." Ankenævnet udtaler:
Det følger af § 8, stk. 7, i lov nr. 315 af 14. maj  

 1997 om en rejsegarantifond, at almennyttige virksomheder m.v., der skal  

 registreres, ikke skal stille garanti, såfremt, jf. § 8, stk. 7, 2.  

 pkt., rejsevirksomheden kun udgør en mindre del af foreningens  

 almennyttige aktiviteter.
Af § 26, stk. 5 fremgår endvidere, at  

 almennyttige foreninger m.v., der har opnået dispensation efter § 7a i  

 den tidligere lov om en rejsegarantifond, fortsat er fritaget for at stille  

 garanti, uanset  vilkåret i § 8, stk. 7, 2. pkt., såfremt  

 foreningens virksomhed ikke har ændret sig væsentligt.
Da Vandreforeningen Fodslaw er en almennyttig forening,  

 der skal registreres, og da foreningen har opnået dispensation efter §  

 7a i den tidligere lov om en rejsegarantifond er  foreningen som udgangspunkt  

 omfattet af § 26, stk. 5. Afgørende for om foreningen fortsat er  

 fritaget uden dispensation, er det herefter om Vandreforeningen Fodslaws  

virksomhed har ændret sig væsentligt i tiden efter den 12.  

 februar 1995, da Erhvervsministeriet meddelte foreningen dispensation efter  

 den dagældende lovs § 7a.
Såfremt det må antages, at  

 foreningens virksomhed har ændret sig væsentligt skal foreningen  

 efter lovens § 8, stk. 7, fritages for at betale bidrag, såfremt  

rejsevirksomheden kun udgør en mindre del af foreningens  

 almennyttige aktiviteter.
Det fremgår af forarbejderne, bemærkningerne  

 til § 26, stk. 5, i forslag til lov om en rejsegarantifond (lov nr. 315 af  

 14. maj 1997) at denne regel omfatter de i bemærkningerne til  

 bestemmelsen i § 8, stk. 7, nævnte almennyttige foreninger.
Af  

 bemærkningerne til bestemmelsen i § 8, stk. 7 fremgår endvidere  

 bl.a., at denne bestemmelse sammen med § 14, hvorefter fonden kan bestemme at  

 garanti og bidrag i særlige tilfælde skal bortfalde, erstatter  

 den tidligere lovs § 7a.
Det hedder videre i bemærkningerne:
"Erhvervsministeren har givet dispensation efter § 7a til  

 enkelte almennyttige foreninger, som er anset som registreringspligtige  

 arrangører.
Dispensationen er givet for garantistillelsen og bidrag  

 til Dansk Vandrelaug og Vandreforeningen Fodslaw.
Ved afgørelserne er  

 der lagt vægt på, at foreningerne på et non-profit grundlag  

 udøver rejsevirksomhed som et mindre accessorium til foreningernes  

 andre forskelligartede aktiviteter samt at de har karakter af brede folkelige  

 foreninger.
Derimod har ingen udvekslingsforeninger eller  

 -organisationer fået dispensation.
Begrundelsen herfor har været,  

 at foreningernes/ organisationernes primære aktiviteter er  

 rejsearrangørvirksomhed.
Desuden er der lagt vægt på, at  

 medlemmerne typisk har en mere midlertidig tilknytning til  

 foreningerne/organisationerne, primært med baggrund i  

 gennemførelse af rejser.
Den omstændighed, at disse  

 organisationer ikke tilsigter økonomisk gevinst, er ud fra en samlet  

 betragtning tillagt mindre vægt.
Den nye bestemmelse tænkes anvendt til at  

 videreføre denne praksis." Herefter finder ankenævnet, uanset at § 26, stk. 5,  

 ikke direkte er nævnt i lovens § 24, der fastlægger  

 ankenævnets kompetence, at der ikke efter det i sagen oplyste kan  

 stilles krav til Vandreforeningen Fodslaw om at stille garanti eller betale  

 bidrag, idet det ikke kan antages, at foreningens virksomhed har  

  ændret sig væsentligt.
Foreningen kan derfor ikke anses for  

 omfattet af kravet i § 8, stk. 7, 2. punktum om omfanget af rejse  

virksomheden.
Desuagtet finder ankenævnet anledning til at  

 bemærke, at det tidligere af erhvervsministeren ved meddelelse af  

 dispensationen i 1995 er lagt til grund, at selve rejsevirksomheden  

 udgjorde en mindre del af foreningens almennyttige aktiviteter.
Der er heller  

 ikke efter det oplyste grundlag for at antage, at der er sket forandring i  

 dette forhold.
Det tilføjes, at der således som loven er  

 udformet ikke i hensynet til at gennemføre en mere alment  

 gældende praksis, eller som følge af vurderinger i forhold til  

 foreninger af anden art eller udfra hensyn til fondens hæftelse - er  

 grundlag for at fravige det nævnte regelsæt, der netop indeholder  

 en i øvrigt vejledende undtagelse fra lovens almindeligt  

 gældende retningslinier.
Derfor ophæves Rejsegarantifondens  

 afgørelse, som udtrykt i skrivelse af 27. april 1998 så vidt  

 angår bestemmelsen om garantistillelse og betaling af bidrag.
 Det følger endvidere af det anførte, at  

 Vandreforeningen Fodslaw ikke skal indsende de oplysninger, der er omfattet  

 af § 6 i bekendtgørelse nr. 549 af 23. juni 1997 om registrering,  

 garantistillelse m.v. i Rejsegarantifonden, nu bekendtgørelse nr. 536  

 af 24. juli 1998. Derfor ophæves den nævnte afgørelse  

 tillige så vidt angår kravet herom.
 For så vidt angår kravet om  

 revisorerklæring fra en registreret eller statsautoriseret revisor, jf.  

 § 7 i samme bekendtgørelse, hjemvises sagen til behandling i  

 Rejsegarantifonden efter bekendtgørelsens § 7, stk. 3.
 I sagens behandling har Merete Cordes, Finn Møller  

 Kristensen, Peter Erling Nielsen, Christen Sørensen og Niels Larsen  

 deltaget.
