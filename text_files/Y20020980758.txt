Grænsegængere efter KSL § 5-D  

 skatteberegning og helårsomregning Told- og Skattestyrelsen har i anledning af en forespørgsel fra et  

 revisionsfirma svaret på en række spørgsmål  

 vedrørende skatteberegning og helårsomregning for personer med  

 varierende skattepligtsforhold til Danmark, når disse personer har  

 mulighed for at vælge beskatning efter grænsegængerreglerne  

 i kildeskattelovens §§ 5 A-D.
Det forudsættes altså i det  

 følgende, at personen i de enkelte situationer opfylder betingelserne  

 for at kunne vælge grænsegængerreglerne, herunder  

 indkomstfordelingen vedrørende globalindkomst og kvalificerende  

 indkomst.
Der tages udgangspunkt i en person, der i årets 2 første  

 måneder arbejder i og er fuldt skattepligtig til Danmark.
I 3.  

 måned flytter personen til udlandet, men arbejder fortsat i Danmark  

 resten af året.
I den omtalte situation er personen fuldt skattepligtig  

 til Danmark efter KSL § 1 i de to første måneder og  

 begrænset skattepligtig efter KSL § 2, stk. 1, litra a i de sidste 10  

 måneder.
Forholdene i de sidste 10 måneder giver mulighed for  

 anvendelse af grænsegængerreglerne i KSL § 5 A-D.
 Såfremt grænsegængerreglerne ikke anvendes, skal der  

  laves to selvstændige beregninger for de to skattepligtsperioder, og  

 der skal ske omregning til helårsindkomst efter personskattelovens § 14  

 i begge beregninger.
Såfremt grænsegængerreglerne anvendes, opnår  

 personen, at der beregnes skat som for en fuldt skattepligtig hele  

 året.
Det skyldes, at personen i en del af året faktisk er fuldt  

 skattepligtig og i resten af året skal betragtes som fuldt  

 skattepligtig.
Derfor skal der i princippet foretages én beregning  

 på basis af den samlede årsindkomst med ét  

 personfradrag.
For en person, som kun er skattepligtig i en del af året, og som  

 vælger grænsegængerreglerne, skal der ikke ske  

 helårsomregning, og personen kan få et fuldt personfradrag.
Dette  

 skyldes, at man ikke ønsker at stille en sådan person  

 dårligere end en fuldt skattepligtig.
Denne særregel kan ikke  

 udstrækkes til at stille personen i ovennævnte eksempel bedre end  

 en fuldt skattepligtig person.
Der kan opstilles et ændret eksempel, hvor personen er fuldt  

 skattepligtig i de første to måneder, herefter fuldt  

 skattepligtig, men dobbeltdomicileret og hjemmehørende i udlandet i de  

 næste 6 måneder, og endelig begrænset skattepligtig i de  

 sidste 4 måneder.
Igen arbejder personen hele året i Danmark.  

 Grænsegængerreglerne kan vælges fra 3. måned, idet de  

 også gælder for fuldt skattepligtige, der er hjemmehørende  

 i et andet land.
Resultatet, hvis grænsegængerreglerne anvendes, er det samme  

 som i første eksempel med samme begrundelse.
Et fuldt personfradrag  

 indgår i den samlede beregning.
I en sidste variant af eksemplet er personen stadig fuldt skattepligtig  

 til Danmark og arbejder her i de første to måneder.
Derefter  

 flytter personen til udlandet og har ingen indtægt i de næste 6  

 måneder.
Herefter arbejder personen i Danmark i de sidste 4  

 måneder, men bor i udlandet.
Her er tale om usammenhængende  

 skattepligtsperioder inden for året.
Det er Told- og Skattestyrelsens  

 opfattelse, at der skal laves en samlet opgørelse af indkomsten, idet  

 valget af grænsegængerreglerne medfører, at personen skal  

 behandles som en fuldt skattepligtig i hele den valgte periode, som er  

 indkomståret.
Det vil sige, at der skal laves en samlet beregning af  

 indkomsten, og der gives ét personfradrag.
Det skal bemærkes, at  

 grænsegængereglerne ikke kan vælges alene for en del af  

 indkomståret.
