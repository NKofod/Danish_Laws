Bekendtgørelse om ændring af bekendtgørelse om teknisk forskrift om skibe til særlige formål (bevaringsværdige skibe, lystfiskerskibe m.v.) § 1 I bekendtgørelse nr. 11784 af 20. november 2000 om teknisk forskrift om skibe til særlige formål (bevaringsværdige skibe, lystfiskerskibe m.v.), som ændret ved bekendtgørelse nr. 9484 af 12. juni 2006, foretages følgende ændringer:
 1. Indledningen affattes således:
»I medfør af § 1, stk. 2, §§ 3-5 og § 32, stk. 8, i lov om sikkerhed til søs, jf. lovbekendtgørelse nr. 654 af 15. juni 2010, som ændret ved lov nr. 251 af 30. marts 2011, lov nr. 1384 af 23. december 2012 og lov nr. 618 af 12. juni 2013, og som sat i kraft for Grønland ved anordning nr. 71 af 29. januar 2013 om ikrafttræden for Grønland af lov om sikkerhed til søs, og efter samråd med Grønlands Selvstyre, fastsættes:« 2. Efter pkt. 1.3 i kapitel 1, indsættes:
»1.3.1 Første hovedsyn i henhold til afsnit 1.3 skal, ud over hvad der er indeholdt i denne forskrift, endvidere omfatte en inspektion af bestemmelser vedrørende søfarendes arbejds- og levevilkår.
Inspektionen skal som minimum indeholde de områder, der efter Søfartsstyrelsens vurdering, anses som relevante og gennemførlige på skibet.
Vurderingen skal omfatte bestemmelser vedrørende søfarendes arbejds- og levevilkår, herunder mindste alder, lægeattester, de søfarendes kvalifikationer, ansættelsesaftaler, anvendelse af autoriserede eller certificerede eller regulerede forhyrings- og formidlingstjenester, hviletid, skibets bemanding, arbejds- og opholdsrum, fritidsfaciliteter ombord, fødevarer og forplejning, beskyttelse af sundhed og sikkerhed samt forebyggelse af ulykker, sygdomsbehandling om bord, klageprocedurer om bord og betaling af løn.« 3. Efter pkt. 1.4 i kapitel 1, indsættes:
»1.4.1 Periodiske hovedsyn i henhold til afsnit 1.4 skal, ud over hvad der er indeholdt i denne forskrift, indeholde en inspektion af de i afsnit 1.3.1 anførte forhold vedrørende søfarendes arbejds- og levevilkår, der efter Søfartsstyrelsens vurdering anses som relevante og gennemførlige på skibet.« § 2 Stk. 1. Bekendtgørelsen træder i kraft den 20. august 2013.
 Stk. 2. Bekendtgørelsen gælder ikke for Grønland.
