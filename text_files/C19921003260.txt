 Finanstilsynet har modtaget en del forespørgsler vedrørende ægte salgs- og  

 tilbagekøbsforretninger og skal derfor nedenfor redegøre for de for  

 øjeblikket gældende regler herom.
Forretninger hvor der sælges/købes værdipapirer spot og samtidig  

 købes/sælges værdipapirer på termin med samme modpart og i samme papir (også  

 kaldet »repo-/reverse-forretninger«)er omfattet af reglerne om ægte  

 salgs- og tilbagekøbsforretninger i Finanstilsynets bekendtgørelse af 17.  

 december 1990 om regnskabsaflæggelse m.v. for pengeinstitutter, visse  

 kreditinstitutter og visse spare- og udlånsvirksomheder.
Der henvises til  

 regnskabsbekendtgørelsens § 2, nr. 20 - 22, hvor definitionerne på salgs- og  

 tilbagekøbsforretninger er anført.
 Ovennævnte indebærer, at genkøbsforretninger med Danmarks Nationalbank i  

 skatkammerbeviser m.v. også er omfattet af reglerne om salgs- og  

 tilbagekøbsforretninger.
Regnskabsbekendtgørelsens regler om ægte salgs- og tilbagekøbsforretninger  

 er anført i § 8, hvoraf det fremgår, at overdragne aktiver i forbindelse med  

 en ægte salgs- og tilbagekøbsforretning skal forblive i overdragerens  

 balance, idet de modtagne beløb for aktiverne opføres som en gæld til  

 erhververen.
Er instituttet erhverver i en ægte salgs- og  

 tilbagekøbsforretning, føres det erlagte beløb som en fordring på  

 overdrageren, idet papirerne ikke medtages i balancen.
 Regnskabsbekendtgørelsens definition af - og regler for - salgs- og  

 tilbagekøbsforretninger er en implementering af EF-direktiv 86/635 om  

 pengeinstitutters m.v. årsregnskaber.
 I relation til bekendtgørelsens definition af salgs- og  

 tilbagekøbsforretninger bemærkes, at valutaterminsforretninger, optioner samt  

 emissioner, hvor emittenten forpligter sig til at tilbagekøbe samtlige  

 obligationer eller en del heraf inden forfald, og eventuelle lignende  

 forretninger, ikke betragtes som salgs- og tilbagekøbsforretninger, jf.  

 Finanstilsynets vejledning vedrørende årsregnskabet for 1991.
 I praksis indebærer regnskabsbekendtgørelsens § 8, at en ægte salgs- og  

 tilbagekøbsforretning regnskabsmæssigt behandles som et lån med sikkerhed i  

 de omhandlede papirer eller eventuelle andre omhandlede aktiver, jf.  

 nedenstående bogføringsvejledning.
Aktiver overdraget i forbindelse med en ægte salgs- og  

 tilbagekøbsforretning bibeholdes i det overdragende instituts balance og  

 kursreguleres som sædvanligt i det overdragende instituts regnskab, ligesom  

 en eventuel renteindtægt bogføres som sædvanligt.
Det modtagne beløb for  

 aktiverne bogføres som gæld til kreditinstitutter, hvis modparten er et  

 kreditinstitut, ellers bogføres det som indlån.
Udgiften ved forretningen,  

 bortset fra eventuelle transaktionsomkostninger (gebyrer o.l., der bogføres  

 som sådanne), føres som en renteudgift af salgs- og  

 tilbagekøbs-»lånet« i det overdragende instituts regnskab.
Er  

 erhververen i den pågældende salgs- og tilbagekøbsforretning et  

 kreditinstitut, føres udgiften ved forretningen som rente til  

 kreditinstitutter, ellers føres udgiften som rente til indlån.
Hvis instituttet er erhverver i en ægte salgs- og tilbagekøbsforretning,  

 det vil sige en »reverse« eller en »købs«- salgs- og  

 tilbagekøbsforretning, skal instituttet omvendt ikke medtage aktiverne i sin  

 balance, men i stedet bogføre det erlagte beløb for aktiverne som et  

 tilgodehavende hos kreditinstitutter, hvis modparten er et kreditinstitut,  

 ellers som et udlån.
Erhververen skal ligeledes ikke bogføre kursregulering  

 og eventuelle renteindtægter af de overdragne aktiver.
Derimod bogføres  

 indtægten af forretningen som en renteindtægt af lån.
Er overdrageren i  

 salgs- og tilbagekøbsforretningen et kreditinstitut, føres indtægten som  

 rente af tilgodehavender hos kreditinstitutter m.v., ellers føres indtægten  

 som rente af udlån.
 Det bemærkes, at ægte salgs- og tilbagekøbsforretninger i overensstemmelse  

 med ovenstående regnskabsmæssige behandling også i relation til Bank- og  

 sparekasselovens regler i øvrigt betragtes som lån mod sikkerhed.
Eksempelvis er der erlagte beløb i en ægte salgs- og tilbagekøbsforretning  

 hos erhververen omfattet af Bank- og sparekasselovens § 23, og der kan gøres  

 fradrag i henhold til reglerne i bekendtgørelse nr. 586 af 29. november 1974  

 om fradrag for særlig sikre krav ved beregning af bankers og sparekassers  

 enkeltengagementer for de papirer, som udgør grundlaget for salgs- og  

 tilbagekøbsforretningen, såfremt sikringsakten er iagttaget.
Dette vil være  

 tilfældet, når erhververen er registreret som rettighedshaver i VP.
 Endvidere indgår forretningerne i kapitaldækningsopgørelsen med de  

 bogførte beløb, jf. ovenstående regnskabsvejledning, idet de omhandlede  

 papirer ved vægtningen betragtes som værende stillet til sikkerhed for lånet,  

 såfremt sikringsakten er iagttaget.
