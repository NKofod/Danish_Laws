 Efter indstilling fra fællesudvalget for butikslærlinge fastsætter  

 lærlingerådet herved i medfør af § 24, stk. 5, i lov nr. 261 af 2. oktober  

 1956 om lærlingeforhold nedenstående uddannelsesregler, som angiver  

 mindstemålet for uddannelse af butikslærlinge inden for sæbe- og  

 parfumeribranchen, og som er bindende for fagets læremestre.
Læremesteren skal drage omsorg for, at lærlingen får en alsidig og grundig  

 oplæring i faget.
Den praktiske og teoretiske uddannelse skal normalt gives  

 samtidig, således at lærlingen gradvis får kendskab til samtlige de  

 discipliner, oplæringen tager sigte på, og således at disse discipliner gøres  

 aktuelle og interessebefordrende for derved at lette tilegnelsen af den  

 undervisning, der gives i handelsskolen.
 Oplæringen skal i det omfang, virksomhedens organisation giver mulighed  

 derfor, omfatte følgende punkter:
 1. Kendskab til virksomheden.
Ved sin tiltræden skal lærlingen gennem omvisning i virksomheden bibringes  

 kendskab til dennes indre organisation og det ansatte personale.
Samtidig  

 skal lærlingen gøres bekendt med, hvilken eller hvilke af de ansatte der  

 sammen med læremesteren skal vejlede til en systematisk lærlingeuddannelse.  

 Læretiden skal omfatte alt i forretningen - herunder også eventuelle  

 specialafdelinger - forekommende arbejde.
2. Varekundskab.
Der skal gives lærlingen kendskab til  

 varernes oprindelse, deres benævnelse, danske såvel som udenlandske, hvis  

 disse i større omfang forekommer ved ekspeditioner, samt kvaliteter,  

 holdbarhed og fabrikater, både når varerne forekommer i løs vægt og i  

 fabriksemballager.
Lærlingen skal endvidere have mulighed for at sætte sig grundigt ind i den  

 rette anvendelse af de præparater (varer), forretningen fører.
Lærlingen skal  

 deltage i kontrol af indgåede varer, herunder undersøgelse af, om varens art  

 og kvalitet samt colli-antal er i overensstemmelse med fragtbrev, følgeseddel  

 eller faktura, og foretage de heraf følgende reklamationer.
Dernæst skal  

 lærlingen deltage i sortering, prismærkning og oprydning af varerne, ligesom  

 han skal have oplysning om brugen af forskellige former for faglitteratur,  

 håndbøger, kataloger og prislister.
 3. Varebehandling.
 Der skal gives lærlingen kendskab til butiks- og lagerorganisation.  

 Endvidere skal lærlinge deltage i forberedende salgsarbejde, opstilling af  

 varer i butik og på lager, herunder opbygning af salgsopstillinger på reoler,  

 gondoler, salgsmontrer, samt butiksindretning o.s.v.
 I det omfang, forretningen giver mulighed derfor, skal der gives lærlingen  

 lejlighed til dekoration, også af vinduer, samt skilteskrivning.
 Lærlingen skal i øvrigt lære at betjene de forskellige former for  

 maskinelt inventar, der måtte findes i forretningen, såsom kasseapparater,  

 regnemaskiner o.l.
 4. Varebestilling.
 Der skal gives lærlingen kendskab til almindelige vareindkøb, udfyldelse  

 af ordresedler til leverandørforbindelser og kendskab til kalkulation,  

 varelageropgørelse, varelagerregnskab og omsætningshastighed, alt som et  

 praktisk supplement til handelsskoleundervisningen.
 Hvis der i virksomheden findes egentligt kontorarbejde, skal der bibringes  

 lærlingen kendskab til korrespondance vedrørende varekøb og varesalg.
 5. Kundebetjening.
 Det praktiske arbejde skal tilrettelægges således, at lærlingen kommer til  

 at gennemgå alt ekspeditionsarbejde, herunder ordreoptagelse direkte eller  

 pr. telefon, ekspedition af kunder enten ved eventuel disk eller ved  

 vejledning i salgslokalet samt kasseekspedition og kasseregnskab.
Lærlingen skal sættes ind i gældende regler for butikshygiejne samt af den  

 personlige hygiejne.
Der skal bibringes lærlingen ordenssans.
 Lærlingerådet, den 18. september 1963.
 Jacobi.
/L.
B.
Fabricius.
