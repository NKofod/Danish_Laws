Skriftlig fremsættelse (1. marts 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om friskoler og private grundskoler m.v. (Bedre rammer for tilsyn med frie grundskoler m.v.) (Lovforslag nr.
L 178) Lovforslaget er en udmøntning af aftalen af 7. november 2017 mellem regeringen (Venstre, Liberal Alliance og Det Konservative Folkeparti) og Socialdemokratiet, Dansk Folkeparti, Radikale Venstre og Socialistisk Folkeparti om styrket tilsyn med de frie grundskoler.
Med lovforslaget foreslås et styrket tilsyn med de frie grundskoler med en godkendelsesprocedure for oprettelse af nye skoler, samt en række initiativer, der skærper det statslige tilsyn.
Styrkelsen af tilsynet skal sikre, at alle frie grundskoler, herunder også nyoprettede, driver en skole- og undervisningsvirksomhed, der lever op frihed og folkestyre-kravet og uafhængighedskravet i friskoleloven.
 Med forslaget suppleres den nuværende anmeldelsesordning ved oprettelse af nye skoler med en godkendelsesordning.
 I sager, hvor en skole åbenlyst ikke overholder frihed og folkestyre-kravet, foreslås det, at der uden et forudgående skærpet tilsyn kan træffes afgørelse om, at skolen ikke længere kan være en fri grundskole.
Med forslaget sker der en generel styrkelse af tilsynet med det gældende uafhængighedskrav.
Der bliver mulighed for, at det som led i tilsyn med uafhængighedskravets overholdelse kan besluttes, at ministeriet skal deltage som observatør på bestyrelsesmøder m.v.
Endvidere skal en fri grundskole, der vil flytte hovedparten af sin skolevirksomhed til lejede bygninger, forinden informere undervisningsministeren herom.
Med lovforslaget foreslås desuden, at en skole ikke kan modtage anonyme donationer over 20.000 kr. ekskl. moms.
Forslaget indebærer endvidere en lovfæstelse af tilsynet med de frie grundskolers økonomisk-administrative forhold.
 Endelig foreslås at etablere en whistleblower-ordning, hvorved enhver har mulighed for at rette henvendelse til Undervisningsministeriet, hvis de har kendskab til, at der foregår mulige lovovertrædelser eller bekymrende forhold på en fri grundskole, og have sikret deres anonymitet over for andre.
 Lovforslaget indeholder i øvrigt mindre ændringer af friskoleloven og konsekvensændringer af folkeskoleloven.
 Det foreslås, at loven træder i kraft den 1. maj 2018. Initiativerne med en godkendelsesordning og en generel styrkelse af tilsynet med uafhængighedskravet ophæves automatisk den 31. juli 2029.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget for det Høje Tings velvillige behandling.
