Nr LSF 210 Forslag til Lov om ændring af lov om sygehusvæsenet(Styrkelse af det frie  

 sygehusvalg, forsøgshjemmel og tilbud i kommunalt regi) Fremsat af sundhedsministeren (Birte Weiss) den 2. april 1997 Vedtaget ved tredjebehandling den 15. maj 1997 Lov nr. 464 af 10/06/1997 § 1 I lov om sygehusvæsenet, jf. lovbekendtgørelse nr. 687 af 16. august 1995,  

 som ændret ved lov nr. 1121 af 20. december 1995, foretages følgende  

 ændringer:
 1. Efter § 4 a indsættes i kapitel 1:
»§ 4 b.
Sundhedsministeren kan efter ansøgning fra en  

 amtskommune tillade fravigelse af lovens bestemmelser, bortset fra  

 bestemmelserne i § 5, for at fremme forsøg med det formål at fremme  

 omstilling i sygehusvæsenet.« 2. § 5 b, stk. 2, affattes således:
»Stk. 2. Adgangen til at vælge i henhold til stk. 1 omfatter  

 ikke sygehusafdelinger uden for bopælsamtskommunen, der varetager lands- og  

 landsdelsfunktioner, medmindre 1) det efter en lægelig vurdering er nødvendigt, at den pågældende bliver  

 behandlet på en sådan afdeling, eller 2) den amtskommune, der ejer en sådan sygehusafdeling, efter forhandling  

 med brugeramtskommunerne har besluttet, at adgangen til at vælge også skal  

 omfatte denne afdeling.« 3. I § 5 b indsættes efter stk. 4 som nyt stykke:
»Stk. 5. I tilfælde, hvor en person er henvist til ikkeakut  

 behandling på et sygehus, hvor ventetiden til behandlingen væsentligt  

 overstiger ventetiden til samme behandling på et andet sygehus, påhviler det  

 førstnævnte sygehus snarest muligt at oplyse den pågældende om retten til  

 selv at vælge sygehus, jf. stk. 1-4, og at tilbyde henvisning til et sygehus  

 med kortere ventetid.« Stk. 5 bliver herefter stk. 6.
 4. I § 12 indsættes som stk. 3:
»Stk. 3. Amtskommunerne kan indgå aftaler med kommunerne om betaling  

 for personer, der henvises til tilbud i kommunalt regi som alternativ til  

 sygehusindlæggelse.« § 2 Loven træder i kraft den 1. juli 1997.
Oprindeligt fremsat forslag § 1 I lov om sygehusvæsenet, jf. lovbekendtgørelse nr. 687 af 16. august 1995, som ændret ved lov nr. 1121 af 20. december 1995, foretages følgende ændringer:
 1. Efter § 4 a indsættes i kapitel 1:
»§ 4 b.
Sundhedsministeren kan efter ansøgning fra en  

 amtskommune tillade fravigelse af lovens bestemmelser, bortset fra  

 bestemmelserne i § 5, for at fremme forsøg med det formål at fremme  

 omstilling i sygehusvæsenet.« 2. § 5 b, stk. 2, affattes således:
»Stk. 2. Adgangen til at vælge i henhold til stk. 1 omfatter  

 ikke sygehusafdelinger uden for bopælsamtskommunen, der varetager lands- og  

 landsdelsfunktioner, medmindre 1) det efter en lægelig vurdering er nødvendigt, at den pågældende bliver  

 behandlet på en sådan afdeling, eller 2) den amtskommune, der ejer en sådan sygehusafdeling efter forhandling  

 med brugeramtskommunerne har besluttet, at adgangen til at vælge også skal  

 omfatte denne afdeling.« 3. I § 5 b indsættes efter stk. 4 som nyt stykke:
»Stk. 5. I tilfælde, hvor en person er henvist til ikke-akut  

 behandling på et sygehus, hvor ventetiden til behandlingen væsentligt  

 overstiger ventetiden til samme behandling på et andet sygehus, påhviler det  

 førstnævnte sygehus snarest muligt at oplyse den pågældende om retten til  

 selv at vælge sygehus, jf. stk. 1-4, og at tilbyde henvisning til et sygehus  

 med kortere ventetid.« Stk. 5 bliver herefter stk. 6.
 4. I § 12 indsættes som stk. 3:
»Stk. 3. Amtskommunerne kan indgå aftaler med kommunerne om  

 betaling for personer, der henvises til tilbud i kommunalt regi som  

 alternativ til sygehusindlæggelse.« § 2 Loven træder i kraft den 1. juli 1997.
Bemærkninger til lovforslaget Almindelige bemærkninger Som led i en aftale mellem regeringen og Det Konservative Folkeparti blev det i slutningen af 1995 aftalt at nedsætte en sygehuskommission, der bl.a. fik til opgave at undersøge om organiseringen af det danske sygehusvæsen kan tilrettelægges på en mere hensigtsmæssig måde.
Sygehuskommissionen afgav i begyndelsen af 1997 sin betænkning »Udfordringer i sygehusvæsenet«.
I  

 betænkningen fremlægger Sygehuskommissionen en lang række anbefalinger for det fremtidige sygehusvæsen.
 En af kommissionens anbefalinger går ud på, at der i større omfang end  

 hidtil gennemføres forsøg med nye måder at løse sygehusopgaverne på.
 Inden for et sygehusvæsen som det danske, hvor opgaverne i vid udstrækning  

 er lagt ud til amtskommunerne, er der særdeles gode muligheder for at  

 gennemføre forsøg med nye løsninger, uden at det kræver ændring af  

 sygehusloven.
I lyset af Sygehuskommissionens anbefalinger findes det imidlertid  

 hensigtsmæssigt at tilvejebringe en generel forsøgshjemmel i sygehusloven med  

 henblik på at fremme amtskommunernes forsøgsvirksomhed inden for  

 sygehusområdet.
Sygehuslovens regler om vederlagsfri behandling er ikke  

 omfattet af hjemmelen til at fravige lovens regler.
Det betyder, at der  

 f.eks. ikke vil kunne laves forsøg med betaling for sygehusbehandling eller  

 forsøg med etablering af betalingshospitaler.
Ved lov nr. 1024 af 19. december 1992 om ændring af lov om sygehusvæsenet  

 blev der indført regler om, at personer, der har behov for sygehusbehandling,  

 selv kan vælge, hvilket sygehus de pågældende vil behandles på (frit  

 sygehusvalg), jf. lovens § 5 b.
Adgangen til at vælge omfatter dog ikke  

 sygehusafdelinger uden for eget amt, der varetager lands- og  

 landsdelsfunktioner, medmindre det efter en lægelig vurdering er nødvendigt,  

 at den pågældende patient bliver behandlet på en sådan afdeling.
 Formålet med det frie sygehusvalg var først og fremmest at tilgodese den  

 enkelte patients krav om medbestemmelse, når det gælder valg af  

 behandlingssted.
Den nævnte begrænsning i adgangen til at vælge sygehus tager sigte på at  

 forbeholde kapaciteten på lands- og landsdelsafdelinger for patienter med  

 mere komplicerede lidelser.
Lands- og landsdelsafdelinger varetager  

 imidlertid også i betydeligt omfang behandlingsopgaver, som ikke har karakter  

 af lands- og landsdelsfunktioner, det vil sige behandlingsopgaver på  

 basisniveau.
For nogle af lands- og landsdelsafdelingerne udgør de højt  

 specialiserede funktioner kun en mindre del af behandlingsopgaverne, mens  

 langt hovedparten af opgaverne er basisbehandling.
Der er ingen særlig grund  

 til, at der ikke skulle være frit sygehusvalg til basisbehandling på sådanne  

 afdelinger.
I overensstemmelse med Sygehuskommissionens betænkning om den fremtidige  

 tilrettelæggelse af sygehusvæsenet og med henblik på at styrke det frie  

 sygehusvalg foreslås det derfor, at der gives amtskommuner, som ejer  

 sygehusafdelinger, der varetager lands- og landsdelsfunktioner, mulighed for  

 at beslutte, at der også er frit sygehusvalg for basispatienter til en sådan  

 afdeling.
Det forudsættes, at en sådan beslutning alene træffes i forhold til  

 sygehusafdelinger, hvor lands- og landsdelsfunktionerne udgør en lille del af  

 aktiviteten.
Det forudsættes endvidere, at en sådan beslutning træffes efter  

 drøftelse med brugeramtskommunerne, typisk i de regionale samarbejdsfora, jf.  

 i øvrigt bemærkningerne til lovforslagets enkelte bestemmelser.
Lovforslaget har ikke til formål, at kapaciteten til basispatienter på  

 lands- og landsdelsafdelinger øges.
Det forudsættes derfor, at  

 amtskommunerne, bl.a. ved hjælp af de regionale samarbejdsfora, sikrer, at en  

 beslutning om at udvide adgangen til at vælge sygehus, ikke medfører, at der  

 på lands- og landsdelsafdelinger opbygges yderligere kapacitet til behandling  

 af basispatienter.
Siden 1993 har i størrelsesordenen 5 % af patienterne benyttet det frie  

 sygehusvalg.
Denne relativt lave benyttelse er positiv, hvis den dækker over,  

 at mange patienter kender til mulighederne for at vælge behandlingssted og på  

 trods heraf vælger behandling lokalt.
Det er imidlertid ikke  

 tilfredsstillende, såfremt den lave benyttelse skyldes, at mange patienter  

 ikke har et tilstrækkeligt kendskab til adgangen til at vælge.
 Kendskabet til det frie sygehusvalg og herunder navnlig kendskab til  

 adgangen til at vælge behandling det sted, hvor der er den korteste ventetid  

 til behandling, er navnlig relevant for ikke-akutte patienter, for hvem der  

 kan være væsentlige forskelle i ventetiden på forskellige sygehuse og  

 sygehusafdelinger.
 Der er derfor behov for at styrke især disse patienters stilling, når de  

 første gang møder op på sygehuset - typisk i forbindelse med en ambulant  

 forundersøgelse - og bliver bekendt med, hvad ventetiden konkret vil være,  

 før de kan blive behandlet.
 Hvis disse patienter skal have en realistisk mulighed for at gøre brug af  

 valgmuligheden, forudsætter det således både, at de er opmærksomme på retten  

 til at vælge sygehus, og at de samtidig får kendskab til sygehuse, som måtte  

 have kortere ventetider.
 Det foreslås derfor, at det pålægges offentlige sygehuse, hvor ventetiden  

 til behandling væsentligt overstiger ventetiden til samme behandling på et  

 andet sygehus, at oplyse patienterne om det frie sygehusvalg, og at tilbyde  

 patienterne henvisning til et sygehus med en kortere ventetid.
Undersøgelser og praktiske erfaringer i flere amter peger på, at for mange  

 især ældre mennesker indlægges akut på sygehus.
De har fortrinsvis et pleje-  

 og observationsbehov frem for et egentligt behandlingsbehov.
En del  

 sygehusindlæggelser skyldes derfor, at der ikke er alternative tilbud  

 eksempelvis i form af aflastnings- og observationspladser eller akutstuer på  

 plejehjem eller akut hjemmepleje.
 Formålet med lovforslaget er på denne baggrund at tilvejebringe en hjemmel  

 til, at amtskommuner og kommuner kan indgå aftaler om amtskommunal  

 medfinansiering af kommunale tilbud til ældre medicinske patienter som  

 alternativ til sygehusindlæggelse, herunder også genindlæggelser og for lange  

 indlæggelser.
 Sådanne kommunale tilbud vil kunne medføre en forbedring af tilbuddet til  

 især ældre medicinske patienter, og ved at indgå de nævnte samarbejdsaftaler  

 vil amtskommunerne kunne medvirke til at iværksætte og understøtte tilbud i  

 den primære sundhedssektor, der kan erstatte unødvendige sygehusindlæggelser,  

 der overvejende er betinget af et behov for observation, pleje eller  

 aflastning.
Igangværende forsøgsordninger, hvor amt og kommune har indgået  

 samarbejdsaftaler om etablering af akutstuer med amtskommunal  

 medfinansiering, betegnes som en succes af både de ældre, der benytter  

 stuerne og af de professionelle behandlere.
Det opleves især som positivt, at  

 de ældre under opholdet på akutstuen både beholder egen hjemmehjælp,  

 hjemmesygeplejerske og læge.
Desuden lægges der vægt på, at ældre kan blive i  

 lokalsamfundet med større mulighed for besøg af familie og venner.
Lovforslaget vil i øvrigt være et redskab til at fremme yderligere tiltag,  

 der vil kunne forbedre tilbuddene til især ældre og svagelige patienter i  

 grænseområdet mellem sygehusvæsenet og den kommunale plejesektor.  

 Sundhedsministeriet vil i samarbejde med de kommunale parter iværksætte et  

 udviklingsarbejde med henblik på at forbedre sundhedsvæsenets tilbud til de  

 ældre medicinske patienter, bl.a. ved etablering af alternative tilbud i  

 kommunerne.
Udviklingsarbejdet skal bl.a. tage sigte på nærmere at afgrænse  

 de patientgrupper, der vil kunne henvises til et mere udbygget kommunalt  

 tilbud, samt en nærmere udredning af de faglige krav, der kvalitetsmæssigt  

 bør stilles til de nye kommunale tilbud.
 Som et incitament til at fremme den ønskede udvikling og støtte  

 implementeringen af samarbejdsprojekter mellem kommuner og amtskommuner om  

 alternative tilbud i kommunalt regi, vil der kunne ydes økonomisk støtte til  

 konkrete projekter fra den under Sundhedsministeriet etablerede omstillings-  

 og incitamentspulje på 250 mio. kr. i 1997.
 Det overvejes i øvrigt at medtage problemstillingen som et af temaerne for  

 sundhedsplanlægningen i den kommunale valgperiode 1998 - 2001.
Grundlaget for lovforslaget er den gældende opgavefordeling mellem  

 kommuner og amtskommuner.
Hvis der i forbindelse med parternes samarbejde om  

 at udvikle nye tilbud til gavn for især ældre og svagelige patienter skulle  

 vise sig behov for ændringer i den gældende opgavefordeling, vil dette skulle  

 ses i sammenhæng med Opgavekommissionens betænkning, som foreligger med  

 udgangen af 1998.
Økonomiske og administrative konsekvenser Lovforslaget om  

 styrkelse af det frie sygehusvalg forventes ikke at øge det samlede antal  

 patienter, der henvises til behandling på basisafdelinger eller lands- og  

 landsdelsafdelinger.
På denne baggrund skønnes forslaget ikke at medføre en  

 forøgelse af de samlede offentlige sundhedsudgifter.
Lovforslaget skønnes  

 endvidere ikke at indebære væsentlige administrative konsekvenser.
Forslaget  

 om hjemmel til amtskommunal medfinansiering af plejeforanstaltninger i  

 kommunalt regi pålægger ikke amtskommunerne nogen pligt til at indgå aftaler  

 herom og forventes i øvrigt ikke at medføre nettomerudgifter for nogen af  

 parterne.
 I overensstemmelse med sædvanlig praksis har lovforslagets økonomiske  

 konsekvenser været drøftet med Amtsrådsforeningen i Danmark, Kommunernes  

 Landsforening samt Københavns og Frederiksberg kommuner.
 De kommunale organisationer og Københavns og Frederiksberg Kommuner har på  

 baggrund af drøftelserne tilsluttet sig, at lovforslaget ikke medfører en  

 forøgelse af de samlede offentlige sundhedsudgifter.
 Lovforslaget indebærer ikke erhvervs- eller miljømæssige konsekvenser.
 Lovforslaget indeholder ikke EU-retlige aspekter.
Bemærkninger til lovforslagets enkelte bestemmelser Til § 1, nr. 1 Den nuværende sygehuslov indeholder ikke hjemmel til forsøg, som fraviger lovens regler.
 Formålet med den foreslåede forsøgsbestemmelse er generelt at fremme  

 forsøgsvirksomhed inden for sygehusområdet.
 Forsøgsvirksomhed har de senere år vundet indpas som et nyttigt og  

 velegnet redskab for omstillinger af den offentlige sektor.
Med den foreslåede bestemmelse bliver der mulighed for, at  

 sundhedsministeren kan godkende, at en amtskommune fraviger lovens  

 bestemmelser med henblik på forsøg.
Bestemmelsen kan f.eks. anvendes til  

 forsøg med opgavefordeling mellem amter og kommuner om befordring og  

 befordringsgodtgørelse m.v.
 De regler, der efter lovforslaget ikke kan fraviges, er reglerne om ydelse  

 af vederlagsfri sygehusbehandling, jf. lovens § 5. Der kan f.eks. ikke  

 foretages forsøg med opkrævning af betaling for behandling eller kost og logi  

 fra patienter, som har ret til at modtage disse ydelser vederlagsfrit.
 Bestemmelsen giver heller ikke hjemmel til at fravige regler i anden  

 lovgivning, f.eks. om arbejdsmiljø eller om grænserne for amtskommunernes  

 virksomhed.
Til § 1, nr. 2 Bestemmelsen i stk. 2, nr. 1, svarer til den nuværende stk. 2.
Bestemmelsen indebærer, at det er en forudsætning for at kunne vælge at blive behandlet på en sygehusafdeling uden for bopælsamtskommunen, der varetager lands- og landsdelsfunktioner, at det efter en lægelig vurdering er nødvendigt, at den pågældende patient bliver behandlet på en sådan afdeling.
Det vil bl.a. sige, at der inden behandlingen påbegyndes, skal foreligge et kautionstilsagn fra bopælsamtskommunen, og at der skal afregnes for behandlingen efter taksten for lands- og landsdelsydelser.
Bestemmelsen begrænser ikke valgfriheden inden for en amtskommunes eget sygehusvæsen.
Sundhedsstyrelsens Vejledning om lands- og landsdelsfunktioner i  

 sygehusvæsenet angiver, hvilke sygehuse der varetager sådanne funktioner.  

 Lands- og landsdelsfunktioner varetages på en del eller alle  

 sygehusafdelinger på følgende større sygehuse: Rigshospitalet, Hvidovre  

 Hospital, Bispebjerg Hospital, Amtssygehusene i Gentofte, Herlev og Glostrup,  

 Odense Universitetshospital, Århus Kommunehospital, Skejby Sygehus, Århus  

 Amtssygehus og Aalborg Sygehus.
Hertil kommer lands- og landsdelsfunktioner  

 på en række mindre sygehuse.
Bestemmelsen i stk. 2, nr. 2, har til formål at give amtskommuner, som  

 ejer sygehusafdelinger, der varetager lands- og landsdelsfunktioner, mulighed  

 for at træffe beslutning om, at det frie sygehusvalg også skal omfatte en  

 eller flere af disse afdelinger.
En amtskommunes beslutning herom, indebærer  

 således, at også basispatienter fra andre amtskommuner kan vælge at blive  

 henvist til en sådan afdeling, det vil sige selv om det ikke efter en lægelig  

 vurdering er nødvendigt.
Det forudsættes, at der alene træffes beslutning om  

 frit valg til sygehusafdelinger, hvor lands- og landsdelsfunktionerne udgør  

 en lille del af aktiviteten.
Henvisning til basisbehandling på en sådan  

 afdeling kan foretages af patientens egen læge uden forudgående  

 kautionstilsagn fra bopælsamtskommunen.
Bopælsamtskommunen yder betaling  

 efter fritvalgstaksten.
Blandt andet med henblik på at sikre, at antallet af basispatienter, der  

 behandles på lands- og landsdelsafdelinger, ikke øges, forudsættes det, at  

 beslutning om udvidelse af adgangen til at vælge sygehus ikke træffes før der  

 har været mulighed for en drøftelse af spørgsmålet i de enkelte regionale  

 samarbejdsfora.
Der skal tilstræbes enighed i det regionale samarbejdsforum  

 om en beslutning om at udvide adgangen til frit sygehusvalg.
 Som det også fremgår af bemærkningerne til stk. 2, nr. 1, kan henvisning  

 til en sygehusafdeling, der varetager lands- og landsdelsfunktioner i  

 tilfælde, hvor det efter en lægelig vurdering er nødvendigt, at patienten  

 bliver behandlet på sådan en afdeling, fortsat kun foretages med forudgående  

 kautionstilsagn fra bopælsamtskommunen.
Såfremt en lands- og landsdelsafdeling modtager en patient, der er henvist  

 af sin praktiserende læge som basispatient og afdelingen vurderer, at  

 patienten burde have været henvist som lands- og landsdelspatient, idet  

 vedkommende har behov for højt specialiseret behandling, vil det påhvile  

 afdelingen at indhente kautionstilsagn fra bopælsamtskommunen.
Iværksætter  

 afdelingen højt specialiseret behandling af patienten, uden at indhente  

 kautionstilsagn fra bopælsamtskommunen, skal der alene ydes betaling efter  

 den gældende takst for patienter, der i medfør af § 5 b i sygehusloven selv  

 har valgt, hvilket sygehus den pågældende vil behandles på  

 (fritvalgstaksten).
Det bemærkes, at en udvidet adgang for basispatienter til at vælge sygehus  

 ikke indebærer ændringer i den gældende retstilstand for så vidt angår  

 modtagelse af fritvalgspatienter fra andre amtskommuner.
Det vil sige, at  

 retten til at vælge sygehus fortsat ikke indebærer en automatisk forpligtelse  

 for den valgte sygehusafdeling til at modtage patienten.
Hensynet til  

 udviklingen i presset på en sygehusafdelings kapacitet kan fortsat indgå i  

 afdelingens beslutning om at modtage fritvalgspatienter fra andre  

 amtskommuner til behandling.
En sygehusafdeling vil således stadig kunne  

 afvise fritvalgspatienter, hvor særlige hensyn enten til patienter fra eget  

 amt eller til lands- og landsdelspatienter fra andre amter gør sig gældende.
Til § 1, nr. 3 Det foreslås, at forpligtelsen til at oplyse om det frie sygehusvalg og til at tilbyde patienten henvisning til et sygehus med kortere ventetid pålægges alle sygehuse og ikke blot sygehusvæsenet i bopælsamtskommunen.
Bestemmelsen omfatter personer, som er henvist til ikke-akut behandling på  

 sygehus, såkaldt elektiv behandling.
Ved behandling forstås alle former for  

 sygehusydelser, som en patient modtager under ophold på et sygehus, herunder  

 også forundersøgelse og genoptræning, og hvad enten ydelserne præsteres under  

 indlæggelse eller ambulant.
 Bestemmelsen gælder endvidere alene i forhold til personer, for hvem  

 ventetiden til behandling på den pågældende sygehusafdeling væsentligt vil  

 overstige ventetiden til samme behandling på en anden sygehusafdeling i eller  

 uden for den pågældende amtskommune.
Der kan ikke gives en entydig anvisning på, hvad der forstås ved, at  

 ventetiden væsentligt skal overstige ventetiden til samme behandling på en  

 anden sygehusafdeling.
Væsentlighedskriteriet beror således bl. a. på en  

 konkret vurdering af den enkelte sygdom og sværhedsgraden heraf.
F.eks. vil  

 en merventetid på 14 dage på en sygehusafdeling i forhold til en anden  

 sygehusafdeling skulle anses for væsentlig, såfremt der er tale om en  

 hurtigudviklende livstruende sygdom, hvorimod en sådan merventetid vil være  

 uvæsentlig, hvis det drejer sig om en langsomt fremadskridende  

 ikke-livstruende sygdom.
Oplysningen om det frie sygehusvalg og tilbud om henvisning til et andet  

 sygehus med kortere ventetid, skal gives snarest muligt.
Hvis det allerede  

 før patienten første gang møder op på sygehuset, f.eks. på  

 henvisningstidspunktet, ligger klart at ventetiden på behandling væsentligt  

 vil overstige ventetiden til samme behandling på en anden sygehusafdeling,  

 vil det påhvile sygehuset allerede på dette tidspunkt at tilsende patienten  

 skriftlig oplysning om det frie sygehusvalg, samt at tilbyde henvisning til  

 et sygehus med kortere ventetid.
Med hensyn til sygehusets forpligtelse til at tilbyde patienten en  

 henvisning til et andet offentligt sygehus med kortere ventetid, forudsættes  

 det, at sygehuset så vidt muligt tilbyder patienten henvisning til mindst et  

 sygehus, der har kortere ventetid på behandlingen.
Som udgangspunkt, bør det  

 nærmeste sygehus med kortere ventetid tilbydes, medmindre patienten har andre  

 præferencer end nærhed, f.eks. om at blive indlagt nær familie eller  

 lignende.
Det forudsættes i øvrigt, at der ved sygehusets tilbud om  

 henvisning til et andet sygehus i størst mulig grad tages hensyn til  

 patientens ønsker om behandlingssted.
Det bemærkes, at patienter som modtager  

 et tilbud om henvisning til en sygehusafdeling med kortere ventetid, skal  

 betragtes som fritvalgspatienter, herunder i befordringsmæssig henseende.
Det  

 betyder, at patienten selv skal afholde eventuelle merudgifter til transport  

 til det andet sygehus.
Til § 1, nr. 4 Som anført i de almindelige bemærkninger er formålet med denne bestemmelse, at tilvejebringe en hjemmel til, at kommuner og amtskommuner kan indgå aftaler om amtskommunal medfinansiering af kommunale tilbud til især ældre medicinske patienter, som alternativ til sygehusindlæggelse.
 Et udbygget tilbud i kommunerne vil eksempelvis kunne tage hånd om ældre,  

 der i dag indlægges på sygehus på grund af væskemangel, hjemmeboende demente  

 med henblik på aflastning af de pårørende og ældre med behov for observation  

 og pleje i forbindelse med en i øvrigt ukompliceret medicinsk behandling.
Det understreges, at formålet med lovforslaget ikke er at nedbringe  

 antallet af sygehusindlæggelser i forhold til patienter, der har behov for  

 behandling på sygehus, dvs. patienter, der har behov for lægelig observation,  

 akut iværksættelse af undersøgelse eller speciel medicinsk behandling.
Disse  

 patienter vil fortsat skulle indlægges på sygehus.
 Det forudsættes, at henvisning til de kommunale tilbud (akutstuer,  

 aflastningspladser, døgnhjemmepleje e. lign.) sker efter lægehenvisning og i  

 et samarbejde mellem praktiserende læge/vagtlæge og hjemmeplejens personale  

 og i samråd med patienten og de pårørende.
Det forudsættes endvidere, at der er løbende tilsyn fra og kontakt med  

 egen læge, og at der om nødvendigt kan ydes besøg fra sygehus.
Ved etablering  

 af kommunale tilbud i patientens eget hjem, forudsættes hjemmehjælpere og  

 hjemmesygeplejersker at indgå i vagtberedskabet.
Skriftlig fremsættelse Sundhedsministeren (Birte Weiss):
 Jeg tillader mig herved for Folketinget af fremsætte:
 Forslag til lov om ændring af lov om sygehusvæsenet. (Styrkelse af det  

 frie sygehusvalg, forsøgshjemmel og tilbud i kommunalt regi).
(Lovforslag nr.
L 210).
Som led i aftalen mellem regeringen og Det Konservative Folkeparti blev  

 det i slutningen af 1995 aftalt at nedsætte en sygehuskommission, der bl.a.  

 fik til opgave at undersøge om organiseringen af det danske sundhedsvæsen kan  

 tilrettelægges på en mere hensigtsmæssig måde.
Sygehuskommissionen afgav i  

 begyndelsen af 1997 sin betænkning "Udfordringer i sygehusvæsenet".  

 Hovedparten af kommissionens forslag til det fremtidige sygehusvæsen kan  

 gennemføres uden lovgivning.
Enkelte forslag, der har til formål til at skabe  

 et mere serviceorienteret sygehusvæsen kræver imidlertid ændringer af  

 sygehusloven.
Det handler om:
- at sygehusejerne får mulighed for at udvide det frie sygehusvalg til  

 nogle af de højt specialiserede sygehusafdelinger, - indførelse af en pligt for sygehusene til at informere om det frie  

 sygehusvalg, og at henvise patienter til sygehuse med kortere ventetid, - at amterne får mulighed for at medfinansiere kommunale plejeinitiativer,  

 der kan fungere som alternativ til indlæggelse på sygehus og - indførelse af en generel forsøgsbestemmelse på sygehusområdet.
 Patienternes valg af sygehus spiller en vigtig rolle som indikator for, om  

 de er tilfredse med deres lokale sygehus og alene muligheden for, at  

 patienterne kan vælge et andet sygehus end det lokale giver en incitament til  

 sygehusene til løbende at arbejde med serviceforbedringer - til at skabe de  

 bedst mulige behandlingsforløb.
 Den vigtigste formelle begrænsning i det frie sygehusvalg består i dag i,  

 at patienter, der kan behandles på almindeligt sygehus, såkaldt  

 basisbehandling, ikke kan vælge behandling på de sygehusafdelinger, der  

 varetager højt specialiseret behandling, dvs. lands- og landsdelsfunktioner.
En del lands- og landsdelsafdelinger varetager imidlertid allerede i dag  

 behandlingsopgaver på basisniveau i betydeligt omfang, primært i forhold til  

 patienter fra sygehusets eget optageområde.
For nogle af lands- og  

 landsdelsafdelingerne udgør de højt specialiserede funktioner endda kun en  

 mindre del af behandlingsopgaverne, mens langt hovedparten af opgaverne er  

 basisbehandling.
Der er ingen særlig grund til, at der ikke skulle være frit  

 sygehusvalg til basisbehandling på sådanne afdelinger.
 Med henblik på at styrke det frie sygehusvalg foreslås det derfor, at  

 amtskommuner, som ejer sygehusafdelinger, hvor lands- og  

 landsdelsfunktionerne udgør en lille del af aktiviteten, får mulighed for at  

 udvide det frie sygehusvalg, således at også basispatienter kan vælge  

 behandling på disse afdelinger.
Hvis patienter skal have en realistisk mulighed for at gøre brug af det  

 frie sygehusvalg, forudsætter det både, at de er opmærksomme på retten til at  

 vælge sygehus, og at de samtidig får kendskab til sygehuse, som måtte have  

 kortere ventetider.
Der er derfor behov for at styrke patienternes stilling,  

 når de første gang møder op på sygehuset - typisk i forbindelse med en  

 ambulant forundersøgelse - og bliver bekendt med, hvad ventetiden konkret vil  

 være, før de kan blive behandlet.
 Med henblik på en yderligere styrkelse af det frie sygehusvalg foreslås  

 det derfor, at offentlige sygehuse, hvor ventetiden til behandling væsentligt  

 overstiger ventetiden til samme behandling på et andet sygehus, bliver pålagt  

 for det første at oplyse patienterne om det frie sygehusvalg, og for det  

 andet at tilbyde patienter, der ønsker det, henvisning til et sygehus med en  

 kortere ventetid.
Der er i de seneste 15 år sket en betydelig vækst i den kommunale  

 hjemmepleje.
Det har været en positiv udvikling, som har gjort det muligt for  

 mange mennesker at blive længere tid i deres eget hjem.
Det har også betydet,  

 at mange især ældre patienter hurtigere har kunnet udskrives fra sygehusene.
Lovforslaget om mulighed for amtskommunal medfinansiering af kommunale  

 initiativer, der fungerer som alternativ til sygehusindlæggelse, skal ses i  

 sammenhæng med Sygehuskommissionens forslag om, at næste skridt i denne  

 udvikling bør være etablering af særlige plejetilbud i kommunerne, som kan  

 overtage en del af de plejeopgaver, der i dag løses på sygehusene.
Det kan  

 f.eks. være etablering af såkaldte akutstuer i tilknytning til kommunale  

 plejehjem.
 Det er således formålet med lovforslaget, at amter og kommuner i  

 samarbejde kan udvikle nye tilbud i lokalsamfundet for den gruppe af især  

 ældre og svage mennesker, der ikke har behov for sygehusenes diagnostiske og  

 behandlingsmæssige beredskab, men derimod først og fremmest har et særligt  

 plejebehov, typisk i en kortere periode.
Det skal understreges, at hensigten med lovforslaget er at forbedre  

 serviceniveauet i forhold til denne gruppe af patienter.
Det er således ikke  

 hensigten at forringe tilbuddet i forhold til patienter, der har behov for  

 behandling på sygehus.
Disse patienter vil fortsat skulle behandles på  

 sygehuset.
 Med henblik på at opnå en mere hensigtsmæssig tilrettelæggelse af  

 sygehusvæsenets opgaver, herunder ikke mindst med henblik på at højne  

 serviceniveauet for patienterne, anbefaler Sygehuskommissionen, at der i  

 større udstrækning end hidtil gennemføres forsøg med nye måder at løse  

 sygehusopgaverne på.
Den nuværende sygehuslov indeholder ikke hjemmel til forsøg, som fraviger  

 lovens regler.
Som opfølgning på Sygehuskommissionens anbefaling foreslås  

 det, at der indføres en generel forsøgshjemmel i sygehusloven med henblik på  

 at fremme amternes forsøgsvirksomhed inden for sygehusområdet.
Det skal  

 bemærkes, at lovens regler om vederlagsfri behandling ikke vil kunne  

 fraviges, dvs. at der ikke kan laves forsøg med betaling for  

 sygehusbehandling eller etablering af betalingshospitaler.
 Idet jeg i øvrigt henviser til lovforslaget og bemærkningerne hertil, skal  

 jeg på regeringens vegne anbefale lovforslaget til Folketingets velvillige  

 behandling.
