Betænkning afgivet af Udlændinge- og Integrationsudvalget den 29. maj 2018 Betænkning over Forslag til folketingsbeslutning om adgang til at inddrage forældremyndighedsindehavers opholdstilladelse, hvis vedkommende sender sit barn på genopdragelsesrejse i udlandet [af Martin Henriksen (DF) m.fl.]:
1. Udvalgsarbejdet Beslutningsforslaget blev fremsat den 17. maj 2018 og blev herefter henvist direkte til behandling i Udlændinge- og Integrationsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
Socialdemokratiets medlemmer af udvalget deler til fulde forslagsstillernes ønske om en hård og konsekvent linje over for forældre, der sender deres barn på genopdragelsesrejse.
Derfor har Socialdemokratiet også være medforslagstiller til et lignende beslutningsforslag, der netop har været behandlet i Folketinget (beslutningsforslag nr.
B 75). Det var i den forbindelse regeringens vurdering, at forslaget ville kunne rejse alvorlige spørgsmål i forhold til diskriminationsforbuddet i artikel 14 i EMRK, og at forslaget ikke havde den ønskede konsekvens i forhold til de forældre, der har opnået et dansk statsborgerskab, men som fortsat vælger at sende deres børn på genopdragelsesrejse.
Derfor er Socialdemokratiet tilfreds med, at regeringen nu vil fremsætte et lovforslag om at kriminalisere genopdragelsesrejser, således at forældre, der sender deres barn på en genopdragelsesrejse, der er til alvorlig fare for barnets sundhed og udvikling, skal kunne straffes med op til 4 års fængsel, og at regeringen i forbindelse med 1. behandling af B 75 tilkendegav, at den var indstillet på at undersøge, om der kan peges på andre initiativer som værn mod genopdragelsesrejse.
Endelig ser S frem til at blive indkaldt til forhandlingerne om de øvrige tiltag mod genopdragelsesrejser.
Det er vigtigt, at få sat en stopper for, at forældre sender deres børn på genopdragelsesrejse, og få nedbragt antallet af unge, der bliver sendt af sted imod deres vilje.
 På den baggrund kan Socialdemokratiet ikke støtte dette beslutningsforslag og henviser i øvrigt til beretningen afgivet over B 75.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget har i modsætning til de socialdemokratiske medlemmer af udvalget ikke ændret holdning.
DF opfordrer S og SF til at stå ved deres eget forslag, som oprindelig blev stillet sammen med DF.
I beretningen over B 75 udtalte Dansk Folkepartis medlemmer af udvalget følgende: »Dansk Folkepartis medlemmer af udvalget står fast på det beslutningsforslag, som DF har fremsat sammen med S og SF.
Dansk Folkeparti mener, at en vedtagelse af beslutningsforslaget er at foretrække frem for en beretning, hvor ministeren ikke forpligter sig på at gennemføre forslaget, men blot forpligter sig på at undersøge muligheden for forskellige tiltag.
DF diskuterer gerne, om de forskellige forslag, som har været fremme, kan kombineres.
Men det kræver netop, at dette konkrete forslag bliver stemt igennem af et flertal i Folketinget.
At S og SF vælger at trække støtten til deres eget forslag, et forslag, som er stillet sammen med DF, udgør et problem i forhold til indsatsen mod genopdragelsesrejser.
S og SFs vaklen i en så alvorlig sag er uforståelig og kritisabel.
Det faktum, at udlændinge- og integrationsministeren har arbejdet målrettet på at bremse en helt igennem rimelig stramning af udlændingeloven, er også kritisabelt.
Dansk Folkeparti ønsker på den baggrund beslutningsforslaget til afstemning og kan derfor ikke støtte udtalelsen fra flertallet.« Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Pernille Bendixen (DF) Marcus Knuth (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Stine Brix (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
