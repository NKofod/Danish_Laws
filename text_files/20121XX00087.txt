Skriftlig fremsættelse (26. oktober 2012) Erhvervs- og vækstministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af konkurrenceloven og straffeloven (Indførelse af fængselsstraf i kartelsager, forhøjelse af bødeniveauet, straflempelse, ændrede sagsprocesser mv.) (Lovforslag nr.
L 41) Lovforslaget har til formål at øge konkurrencen gennem en mere effektiv og anvendelig konkurrencelovgivning.
 Der foreslås for det første en samlet skærpelse af sanktionerne for overtrædelser af konkurrenceloven.
Overtrædelser af konkurrencelovens forbud mod kartel aktiviteter kan have store økonomiske skadevirkninger for forbrugerne og andre virksomheder i form af væsentlige overpriser og dårligere kvalitet og service.
Forbrugerne betaler i gennemsnit en overpris på mellem 10 og 50 procent, når der er et kartel på markedet, mens de virksomheder, der overholder reglerne, kan blive frosset ud.
For økonomien som helhed er der risiko for svækket innovation, dårligere konkurrenceevne og dermed lavere vækst.
Med henblik på en styrket håndhævelse af konkurrenceloven og i lyset af de skadevirkninger, som karteller kan have, foreslås der derfor indført mulighed for fængselsstraf for den, der indgår en kartelaftale.
Med henblik på at øge opdagelsesrisikoen og samtidig mindske kartelaktiviteter foreslås de gældende straflempelsesregler tilpasset, så de også gælder for fængselsstraf.
Det er vigtigt, at bøder for overtrædelser af konkurrenceloven er af en sådan størrelse, at de afskrækker virksomheder og personer fra overhovedet at overtræde loven.
Endvidere skal det være åbenbart for den, der rent faktisk har overtrådt loven, at overtrædelser ikke kan betale sig.
Derfor foreslås det, at bødeniveauet for virksomheders og personers overtrædelser af loven forhøjes.
For det andet foreslås en række ændringer, som skal sikre en effektiv håndhævelse og efterlevelse af loven.
Det drejer sig om et krav om, at ulovlig støtte, der skal tilbagebetales, skal indbetales til statskassen og ikke til støttegiveren.
Samtidig foreslås det, at fusionsfristerne afbrydes, når en part klager til Konkurrenceankenævnet over Konkurrencerådets sagsbehandling i en ikke-afgjort fusionssag, så en fusion ikke automatisk godkendes ved overskridelse af fristen.
Konkurrencerådet får desuden mulighed for at udstede præciserende påbud og foreløbige påbud.
Derudover forlænges Konkurrence- og Forbrugerstyrelsens frist for undersøgelse af dataindholdet fra elektroniske medier fra 25 til 40 dage, og styrelsen får mulighed for at offentliggøre ikke-fortrolige udgaver af dokumenter, der indgår i sagsbehandlingen, og hvortil der er behov for tredjemands bemærkninger.
 Med henblik på en yderligere involvering af virksomhederne i sagsprocessen foreslås det for det tredje, at Konkurrencerådet udsender en klagepunktsmeddelelse og en meddelelse om betænkeligheder, så virksomhederne har mulighed for at komme med bemærkninger til sagen inden for nærmere bestemte frister.
 For det fjerde foreslås der indført adgang til, at et medlem af Konkurrenceankenævnet kan færdigbehandle sager, der ved ophøret af den pågældendes hverv er under behandling i ankenævnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
