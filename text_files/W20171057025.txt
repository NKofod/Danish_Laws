Offererstatningslovens § 6 a  nedsættelse eller bortfald på grund af egen skyld eller accept af risiko, nævnets j.nr. 16-520-10258 Ansøger mødtes efter aftale med skadevolder i en sexbio.
Forinden havde ansøger og skadevolder korresponderet om, hvad de skulle foretage sig af seksuelle aktiviteter.
Under samværet i sexbioen indførte skadevolder henholdsvis sin arm og en dildo i ansøgers endetarm hvilket medførte, at ansøger fik læsion på sin endetarm.
Ansøger blev nogle dage senere indlagt på sygehuset, hvor han var i potentiel livsfare.
Under straffesagen lagde retten til grund, at skadevolder og ansøger i fællesskab havde indført skadevolderens arm og dildo i ansøgerens endetarm, og at de seksuelle aktiviteter ikke lå ud over, hvad ansøger forud for mødet havde samtykket til.
Retten fandt det endvidere ikke bevist, at det under mødet i sexbioen gik op for skadevolder, at ansøger var kommet til skade.
Retten fandt skadevolder skyldig i overtrædelse af straffelovens § 249.
 Efterfølgende søgte ansøger Erstatningsnævnet om godtgørelse for svie og smerte samt godtgørelse i medfør af erstatningsansvarslovens § 26.
Erstatningsnævnet besluttede at nedsætte ansøgerens godtgørelse for svie og smerte med 1/2 på grund af udvist egen skyld.
Nævnet lagde vægt på, at ansøger havde samtykket til de seksuelle aktiviteter, at ansøger selv havde medvirket til at føre skadevolders arm mv. op i endetarmen, og at ansøger på lige fod med skadevolder måtte have været klar over de risici, som var forbundet med de seksuelle aktiviteter.
 Nævnet besluttede endvidere at afslå ansøgers krav om godtgørelse efter erstatningsansvarsloven § 26.
