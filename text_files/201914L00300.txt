Betænkning afgivet af Beskæftigelsesudvalget den 11. december 2019 Betænkning over Forslag til lov om ændring af lov om en aktiv beskæftigelsesindsats og forskellige andre love (Obligatorisk pensionsordning for personer i fleksjobordningen m.v. samt konsekvensændringer som følge af den forenklede beskæftigelsesindsats m.v.) [af beskæftigelsesministeren (Peter Hummelgaard)]:
1. Ændringsforslag Der er stillet 4 ændringsforslag til lovforslaget.
Beskæftigelsesministeren har stillet ændringsforslag nr. 2. Enhedslistens medlemmer af udvalget har stillet ændringsforslag nr. 1, 3 og 4.
2. Indstillinger Et flertal i udvalget (S, V, DF, RV, KF, NB og LA) indstiller lovforslaget til vedtagelse med det af beskæftigelsesministeren stillede ændringsforslag.
Flertallet vil stemme imod de af Enhedslisten stillede ændringsforslag.
 Et mindretal i udvalget (SF, EL og ALT) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialistisk Folkeparti Socialistisk Folkepartis medlemmer af udvalget er af den opfattelse, at Enhedslistens ændringsforslag vedrører forliget om beskæftigelsesreformen.
SF er ikke en del af dette forlig og kan således støtte ændringsforslagene, idet de forbedrer lediges mulighed for uddannelse og er med til at imødekomme behovet for flere faglærte.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (SF og ALT):
 1) Efter nr. 4 indsættes som nyt nummer:
 »01. § 96, stk. 2, affattes således:
»Stk. 2. Der kan gives tilbud om erhvervsuddannelse inden for puljen til uddannelsesløft, selv om uddannelsen ikke kan gennemføres inden for den periode, hvor personen er berettiget til dagpenge efter lov om arbejdsløshedsforsikring m.v.
Når dagpengeretten er opbrugt, har personen ret til at færdiggøre uddannelsen og modtage SU eller voksenlærlingestøtte eller selv finansiere resten af uddannelsen.«« [Tilbud om erhvervsuddannelse inden for puljen til uddannelsesløft, selv om kun en del af uddannelsen kan gennemføres inden for dagpengeperioden] Af beskæftigelsesministeren, tiltrådt af udvalget:
 2) Efter nr. 4 indsættes som nyt nummer:
 »02. I § 118 indsættes som stk. 3:
»Stk. 3. Afviser en person at modtage behandling foretaget af en læge i form af operation, lægeordineret medicin eller lægebehandling af tilsvarende indgribende karakter, kan dette ikke tillægges betydning for jobcenterets afgørelse om visitation til fleksjob.«« [Videreførelse af gældende regler om ret til at sige nej til lægebehandling] Til § 4 Af et mindretal (EL), tiltrådt af et mindretal (SF og ALT):
 3) Før nr. 1 indsættes som nyt nummer:
 »01. § 48 a, stk. 1, affattes således:
»Et medlem, der deltager i tilbud om en erhvervsuddannelse efter § 96 i lov om en aktiv beskæftigelsesindsats, modtager dagpenge med sin hidtidige dagpengesats, jf. dog stk. 2.«« [Mulighed for uddannelsesløft, selv om kun en del af uddannelsen kan gennemføres inden for dagpengeperioden] 4) Nr. 1 udgår.
[Den midlertidige ordning, hvor et medlem, der deltager i uddannelsesforløb, modtager dagpenge med sin hidtidige sats, gøres permanent] Bemærkninger Til nr. 1 Mange erhvervsuddannelser varer 3-3½ år.
Selv om der gives merit, kan det være vanskeligt at gennemføre uddannelsen inden for den 2-årige dagpengeperiode.
Det skyldes blandt andet, at der kan gå nogle måneder, før man bliver klar over uddannelsesmuligheden, får ansøgt om tilbud om uddannelsesløft, får bevilget uddannelsesløft og starter på uddannelsen.
Derfor bør det være muligt at få tilbud om erhvervsuddannelse inden for puljen til uddannelsesløft, hvor man  færdiggør uddannelsen, når dagpengeretten er opbrugt.
Til nr. 2 Bestemmelsen om nej til lægebehandling blev indsat i den gældende lov om en aktiv beskæftigelsesindsats, jf. lovbekendtgørelse nr. 1342 af 21. november 2016, ved § 6, nr. 1, i lov nr. 495 af 1. maj 2019. Med bestemmelsen blev forsøgsordningen om at afvise lægebehandling, uden at det har betydning for jobcenterets afgørelse om visitation til fleksjob, gjort permanent.
Det foreslås, at bestemmelsen om, at det ikke kan tillægges betydning for jobcenterets afgørelse om visitation til fleksjob, hvis personen afviser at modtage behandling foretaget af en læge i form af operation eller lægeordineret medicin eller lægebehandling af tilsvarende indgribende karakter, også indsættes i § 118, stk. 3, i lov nr. 548 af 7. maj 2019 om en aktiv beskæftigelsesindsats.
Det betyder, at de gældende reglerne om nej til lægebehandling videreføres i den nye lov om en aktiv beskæftigelsesindsats, der gælder fra den 1. januar 2020.
 Formålet med den permanente ordning er, at borgere ikke skal føle sig tvunget til at deltage i lægebehandling, herunder lade sig operere eller modtage medicinsk behandling, som borgeren ikke er tryg ved.
Bestemmelsen omfatter alene lægebehandling i snæver forstand.
Det betyder, at operationer, behandling med lægeordineret medicin eller lægebehandling af tilsvarende indgribende karakter, eksempelvis ECT-behandling (elektrochokbehandling), er omfattet af bestemmelsen.
Derimod omfatter bestemmelsen ikke genoptræning efter operation eller behandling hos en fysioterapeut, uanset at det er en læge, der har anbefalet behandlingen, idet borgeren som hidtil skal bidrage til egen helbredelse.
Endvidere omfattes samtaleforløb og behandling hos psykolog ikke af bestemmelsen, da disse behandlingstyper ikke betragtes som lægebehandling i snæver forstand.
Borgeren har fortsat pligt til at medvirke og deltage i sagens oplysning, herunder lade sig undersøge, jf. § 11, stk. 1, nr. 2, i lov om retssikkerhed og administration på det sociale område.
Borgeren har ligeledes fortsat pligt til at medvirke til, at borgerens egen læge udarbejder en lægeattest til brug for opfølgning, hvis kommunen beder om dette.
Til nr. 3 Med ændringsforslaget bliver det muligt at få et uddannelsesløft, selv om kun en del af uddannelsen kan gennemføres inden for dagpengeperioden.
Til nr. 4 Samfundet har brug for flere faglærte arbejdere, og de ufaglærte arbejdsløse a-kasse-medlemmer har brug for gunstige vilkår, der gør det lettere for dem at gennemføre en erhvervsuddannelse.
Da ordningen med uddannelsesløft er målrettet a-kasse-medlemmer over 30 år, hvoraf mange har etableret sig med familie og bolig, vil en indtægtsnedgang til en dagpengesats på 80 pct. af højeste dagpengesats afholde en del medlemmer fra at deltage i uddannelsesløftet.
For at få så mange medlemmer med i ordningen som muligt foreslås det at gøre den midlertidige ordning med, at man kan bevare sin hidtidige dagpengesats under uddannelsen, permanent.
5. Udvalgsarbejdet Lovforslaget blev fremsat den 13. november 2019 og var til 1. behandling den 27. november 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Den 18. november 2019 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Nils Sjøberg (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
