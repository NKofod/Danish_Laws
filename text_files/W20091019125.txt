Offererstatningslovens § 1, nævnets stillingtagen til, om skaden skyldes en straffelovsovertrædelse, nævnets j.nr. 08-520-11529 N.j.nr. 08-520-11529 Ansøgeren havde anmeldt, at han efter et færdselsuheld var blevet udsat for vold af 2 personer fra den påkørende bil.
Disse personer var efter færdselsuheldet løbet over til ansøgerens bil og havde tildelt ansøgeren, som efter uheldet stadig sad i bilen, slag i hovedet.
Nævnet fandt det ikke tilstrækkeligt godtgjort, at ansøgeren havde været udsat for en straffelovsovertrædelse.
Nævnet lagde ved afgørelsen vægt på, at der var modstridende forklaringer i sagen, idet de sigtede havde nægtet volden.
Nævnet lagde endvidere vægt på, at der var flere vidner til færdselsuheldet, men ingen af disse kunne bekræfte voldsepisoden.
Derudover lagde nævnet vægt på, at ansøgerens skader ikke med sikkerhed kunne henføres til en voldsepisode, da ansøgeren kort forinden hændelsen havde været udsat for et færdselsuheld.
Endelig tillagde nævnet det vægt, at politiet i sagen havde besluttet at opgive at rejse tiltale, da videre forfølgning ikke kunne ventes at føre til, at de sigtede fandtes skyldige til straf.
