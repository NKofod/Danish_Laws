Betænkning afgivet af Uddannelses- og Forskningsudvalget den 10. marts 2015 Betænkning over Forslag til lov om ændring af lov om statens voksenuddannelsesstøtte (SVU), lov om en aktiv beskæftigelsesindsats, ligningsloven og lov om institutioner for almengymnasiale uddannelser og almen voksenuddannelse m.v.
(Forenkling af ordningen vedrørende statens voksenuddannelsesstøtte) [af uddannelses- og forskningsministeren (Sofie Carsten Nielsen)]:
1. Ændringsforslag Uddannelses- og forskningsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 10. december 2014 og var til 1. behandling den 15. januar 2015. Lovforslaget blev efter 1. behandling henvist til behandling i Uddannelses- og Forskningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og uddannelses- og forskningsministeren sendte den 6. oktober 2014 dette udkast til udvalget, jf.
FIV alm. del  bilag 274 (folketingsåret 2013-14). Den 10. december 2014 sendte uddannelses- og forskningsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til uddannelses- og forskningsministeren til skriftlig besvarelse, som denne har besvaret.
Spørgsmålene til uddannelses- og forskningsministeren og dennes svar herpå er optrykt som bilag 2 til betænkningen.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Venstres, Dansk Folkepartis, Socialistisk Folkepartis, Enhedslistens, Liberal Alliances og Det Konservative Folkepartis medlemmer af udvalget støtter den forenkling, som lovforslaget er udtryk for.
Forenklingen er en fordel for både arbejdsgivere og medarbejdere.
Partierne finder dog, at den it-løsning, som findes i relation til systemet, er under al kritik.
Som det fremgår af svarene på spørgsmål 1 og 2, afviser ministeren yderligere digitalisering af SVU-ansøgningerne.
I en tid, hvor vi fra Folketingets side har stillet krav om, at kontakten til borgerne skal foregå digitalt, forekommer det mildt sagt uacceptabelt, at man ikke også fra myndigheds side sikrer, at det er muligt at kommunikere digitalt.
Hvis man går ind på siden for SVU-ansøgning, finder man en vejledning i, hvorledes ansøgningsskemaet kan printes, underskrives og afleveres til underskrift hos både arbejdsgiver og uddannelsessted.
Partierne skal kraftigt opfordre ministeren til at arbejde for, at der etableres en bedre digital ansøgningsmulighed.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af uddannelses- og forskningsministeren, tiltrådt af udvalget:
 1) Nr. 21 affattes således:
»21. I § 21, stk. 5, 1. pkt., udgår »og arbejdsløshedskassernes«, og 2. og 3. pkt. ophæves.« [Konsekvens af lovforslagets § 1, nr. 19] 2) Nr. 25 affattes således:
»25. I § 22 a, 1. pkt., udgår »arbejdsløshedskassen,«, og »restanceinddrivelsesmyndigheden« ændres til: »Statens Administration«.« [Konsekvens af lovforslagets § 1, nr. 19] Bemærkninger Til nr. 1 Styrelsen for Videregående Uddannelser fører tilsyn med arbejdsløshedskassernes varetagelse af opgaver som SVU-administrator, jf. § 21, stk. 5, 1. pkt., i lov om statens voksenuddannelsesstøtte (SVU). Da det foreslås, at arbejdsløshedskasserne fremover ikke skal virke som SVU-administratorer, jf. lovforslagets § 1, nr. 19, foreslås det med ændringsforslaget, at styrelsens tilsyn med arbejdsløshedskasserne udgår af loven.
Til nr. 2 Uddannelses- og forskningsministeren kan fastsætte regler om digital kommunikation mellem den uddannelsessøgende eller arbejdsgiveren og bl.a. arbejdsløshedskassen, jf. § 22 a, 1. pkt., i lov om statens voksenuddannelsesstøtte (SVU). Da det foreslås, at arbejdsløshedskasserne fremover ikke skal virke som SVU-administratorer, jf. lovforslagets § 1, nr. 19, foreslås det med ændringsforslaget, at ministerens adgang til at fastsætte regler om digital kommunikation for arbejdsløshedskasserne udgår af loven.
Jeppe Bruus (S) Jesper Petersen (S) Mette Reissmann (S) Rasmus Prehn (S) fmd.
Uffe Elbæk (UFG) Yildiz Akdogan (S) Trine Bramsen (S) Lotte Rod (RV) Liv Holm Andersen (RV) Jeppe Mikkelsen (RV) Annette Vilhelmsen (SF) Jonas Dahl (SF) Pernille Vigsø Bagge (SF) Pernille Skipper (EL) Rosa Lund (EL) Bertel Haarder (V) Kristian Jensen (V) Karen Ellemann (V) nfmd.
Esben Lunde Larsen (V) Tina Nedergaard (V) Mads Rørvig (V) Anne-Mette Winther Christiansen (V) Jens Henrik Thulesen Dahl (DF) Marie Krarup (DF) Alex Ahrendtsen (DF) Christian Langballe (DF) Merete Riisager (LA) Villum Christensen (LA) Per Stig Møller (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 90 Oversigt over spørgsmål og svar vedrørende L 90 Bilag 2 2 af udvalgets spørgsmål til uddannelses- og forskningsministeren og dennes svar herpå Spørgsmål og svar optrykt efter ønske fra DF Spørgsmål nr. 1:
Vil ministeren klargøre, om relanceringen af SVU-hjemmesiden i 2015, som ministeren nævnte under 1. behandlingen af L 90, vil opfylde ønskerne fra Dansk Industri og Dansk Arbejdsgiverforening, der ønsker en integrering af SVU-systemet i efteruddannelse.dk og hvad er de tidsmæssige perspektiver? Svar:
 Dansk Industri og Dansk Arbejdsgiverforening har bl.a. foreslået, at ansøgninger om statens voksenuddannelsesstøtte (SVU) integreres i et digitalt system, som kan tilgås fra efteruddannelse.dk.
 Deloitte udarbejdede i september 2007 en rapport om digitalisering af Statens Uddannelsesstøtte, herunder SVU.
I rapporten estimeres det bl.a., at hvis der skal gennemføres en digitalisering af SVU-ansøgninger, herunder en integration til virk.dk m.v., sådan at arbejdsgiver og uddannelsessted også kan tilføre de nødvendige oplysninger, vil den samlede udgift blive ca. 5,6-10,1 mio.kr.
Den administrative besparelse blev vurderet til 1,1 årsværk.
Deloittes konklusion var på den baggrund, at yderligere digitalisering ikke var økonomisk rentabel.
 På den baggrund har jeg ikke planer om yderligere digitalisering af SVU-ansøgninger.
 Spørgsmål nr. 2:
Vil ministeren redegøre for, hvorledes den relancerede SVU-hjemmeside vil leve op til kravene om digital kommunikation mellem borger, skole og myndighed? Svar:
Hjemmesiden om statens voksenuddannelsesstøtte (SVU) har primært til formål at vejlede om ordningen.
SVU.dk indeholder vejledning og information og mulighed for at printe et ansøgningsskema, der sendes eller afleveres til en SVU-administrator.
Inden aflevering skal ansøgningsskemaet udfyldes og underskrives af både uddannelsessted, arbejdsgiver og ansøgeren selv.
 Relanceringen har haft til formål at sikre en overskuelig og let forståelig information om mulighederne for at få SVU.
Der er ikke knyttet et selvbetjeningssystem til SVU.
Som nævnt i min besvarelse af L 90  spørgsmål 1, har jeg med henvisning til Deloittes rapport om digitalisering af Statens Uddannelsesstøtte, herunder SVU, ikke planer om yderligere digitalisering af SVU-ansøgninger.
