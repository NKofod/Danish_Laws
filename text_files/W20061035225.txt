Afslag på yderligere forhøjelse af det løbende vederlag til fast værge.
Endvidere afslag på at honorere værgens kørsel i egen bil efter høj takst.
 Civilstyrelsens afgørelse af 21. august 2006, j.nr. 06-310-00079.
  1. Civilstyrelsen har nu behandlet Deres klage over Statsamtets afgørelse af 23. februar 2006. Ved afgørelse tillagde statsamtet Dem et vederlag på 2.000 kr. årligt til dækning af udgifter til kon-torhold.
Statsamtet tillagde Dem videre en godtgørelse for Deres udlæg i forbindelse med Deres transport til skifteretten i Århus på i alt 144,48 kr.
Statsamtet gav Dem imidlertid afslag på Deres ansøgning om et vederlag på yderligere 4.000 kr. i forbindelse med værgemålet for LP.
 Vi ændrer ikke statsamtets afgørelse.
 Vi har truffet afgørelse efter sagsbehandlingsbekendtgørelsens § 12, stk. 1.
Det fremgår af sagsbehandlingsbekendtgørelsens § 12, stk. 1, at den faste værges vederlag udgør for værgemål, der omfatter alle økonomiske forhold for den der er under værgemål, 4.700 kr. ekskl. moms årligt.
Statsamtet kan i særlige tilfælde forhøje vederlaget, hvis arbejdets omfang og karakter i væsentligt omfang tilsiger dette.
Et forhøjet vederlag bortfalder, når betingelserne herfor ikke læn-gere er til stede.
 Det fremgår af sagen, at Retten i .. den 10. december 2003 iværksatte et økonomisk værgemål for BR (nu LP) med fratagelse af den retlige handleevne.
 Det fremgår videre af sagen, at De ved brev af 26. november 2004 ansøger om at måtte modtage et vederlag på i alt 22.680 kr. ekskl. moms.
Ved brev af 7. april 2005 tillægger Statsamtet Dem et iværksættelsesvederlag på 4.000 kr. ekskl. moms samt et vederlag til dækning af kontorholdsudgifter på 2.000 kr. ekskl. moms.
De tillægges videre 7.000 kr. i vederlag for Deres arbejde med værgemålet udført i perioden 10. december 2003 til 31. december 2004. Endelig fastsætter statsamtet et løbende vederlag fra den 1. januar 2005 og indtil videre på 7.000 kr. årligt ekskl. moms.
 Statsamtets afgørelse blev ved brev af 8. juni 2005 stadfæstet af Civilstyrelsen.
Ved brev af 20. oktober 2005 ansøger De om at blive tillagt et yderligere salær på 4.000 kr. for Deres arbejde i forbindelse med forberedelse af sagen samt møde i skifteretten i forbindelse med LP´s gældssaneringssag.
De oplyser videre ved brev af 2. februar 2006, at Deres samlede tidsforbrug i den periode, hvor De har været beskæftiget med sagen andrager 49 timer.
 Ved telefonsamtale den 7. februar 2006 oplyser De, at Deres samlede vederlag for Deres arbejde med værgemålet har været på i alt 23.300 kr.
Vi har ved afgørelsen lagt vægt på ovenstående, og vi har således ikke fundet, at der foreligger omstændigheder, der kan begrunde en yderligere forhøjelse af det løbende vederlag til Dem, herunder har vi særlig tillagt det vægt, at statsamtet ved afgørelsen af 7. april 2005 har tillagt Dem et forhøjet vederlag under hensyn til Deres tidsforbrug og karakteren af det arbejde, som De har udført i forbindelse med værgemålet og den verserende gældssaneringssag.
Vi finder således ikke at der foreligger omstændigheder, der kan begrunde en forhøjelse af det samlede vederlag til Dem.
 2. De har videre klaget over, at udlæg til kørsel alene godtgøres med kr. 1,68 per kilometer (lav sats).
 De har gjort gældende, at det skal fastsættes til kr. 3,30 i henhold til skattemyndighedernes fastsættelses af skattefri rejse- og befordringsgodtgørelse ved erhvervsmæssig kørsel ved benyttelse af egen bil/motorcykel.
 Vi ændrer ikke statsamtets afgørelse om, at Deres kørsel alene skal godtgøres efter lav sats.
 Afgørelsen er truffet efter § 17, stk. 2 i sagsbehandlingsbekendtgørelsen.
 Det fremgår af § 17, stk. 2, at værgens udlæg til kørsel i egen bil eller på egen motorcykel godtgøres efter de for ansatte i staten gældende regler.
 Det fremgår videre af cirkulæreskrivelse af 27. december 1996 om værgemålslovens ikrafttræden, at der ydes godtgørelse efter de for ansatte i staten gældende regler, det vil sige beregnet efter lav sats efter de nævnte regler.
 Reglerne om kørselsgodtgørelse til ansatte i staten findes i cirkulære af 30. juni 2000 om tjeneste-rejseaftalen.
Af § 14 i aftale om tjenesterejser fremgår, at der for kørsel i privat bil eller på privat motorcykel udbetales godtgørelse pr. km. efter lav sats.
Satsen fremgår af det til enhver tid gældende satsregule-ringscirkulære.
Af cirkulærets § 15 fremgår det, at tjenestestedet kan udfærdige en skriftlig kørselsbemyndigelse til den ansatte, hvis der med stillingen er forbundet regelmæssig kørsel af større omfang og/eller speciel art i privat bil eller på privat motorcykel.
For kørsel, der er omfattet af bemyndigelsen, udbetales godtgørelse pr. km. efter høj sats, jf. det til enhver tid gældende satsreguleringscirkulære, indtil 20.000 kr. i kalenderåret.
For kørsel ud over 20.000 kr. udbetales godtgørelse med lav sats.
 Finansministeriets Personaleadministrative Vejledning kapitel 23 indeholder nærmere vejledning om anvendelse og fortolkning af aftalens bestemmelser.
 Det er Civilstyrelsen opfattelse, at der efter de ovenfor anførte retningslinier kun ganske undtagelsesvist vil være grundlag for at honorere værgens kørsel i egen bil efter høj takst.
 Det fremgår af sagen, at kørselsgodtgørelsen vedrører befordring Silkeborg-Århus tur/retur i forbindelse med Deres møde i skifteretten.
