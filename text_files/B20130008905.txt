Bekendtgørelse om spildevandsforsyningsselskabers medfinansiering af kommunale og private projekter vedrørende tag- og overfladevand I medfør af § 1, stk. 6, i lov om betalingsregler for spildevandsforsyningsselskaber m.v., jf. lovbekendtgørelse nr. 633 af 7. juni 2010, som ændret ved lov nr. 61 af 29. januar 2013, § 24, stk. 4, § 31, stk. 3, og § 35, stk. 4, i lov om vandløb, jf. lovbekendtgørelse nr. 927 af 24. september 2009, som ændret ved lov nr. 61 af 29. januar 2013, og lov nr. 469 af 12. juni 2009 om vandsektorens organisering og økonomiske forhold, som ændret ved lov nr. 578 af 18. juni 2012, fastsættes:
Definitioner § 1. I denne bekendtgørelse forstås »spildevand«, herunder »tag- og overfladevand«, og »spildevandsanlæg« i overensstemmelse med de definitioner, der fremgår af den til enhver tid gældende bekendtgørelse om spildevandstilladelser m.v. efter miljøbeskyttelseslovens kapitel 3 og 4. Ved sædvanlig afhjælpning forstås arbejder, som spildevandsforsyningsselskaber udfører på egne spildevandsanlæg i forbindelse med løsning af kapacitetsproblemer.
Medfinansiering af projekter vedrørende tag- og overfladevand § 2. Ved indregning af udgifter efter betalingslovens § 1, stk. 5, kan spildevandsforsyningsselskaber medfinansiere kommunale og private projekter til håndtering af tag- og overfladevand i og på veje, vandløb og rekreative områder.
Stk. 2. Spildevandsforsyningsselskaber kan alene afholde og indregne udgifter, som er nødvendige af hensyn til håndtering af tag- og overfladevand.
Det skal for hver projekt vurderes konkret, hvilke omkostninger der er nødvendige af hensyn til håndteringen af tag- og overfladevand.
 § 3. Spildevandsforsyningsselskabets andel af alle projektejers omkostninger til projekter i vandløb i landzone og projekter i rekreative områder udgør de meromkostninger, som er nødvendige af hensyn til håndtering af tag- og overfladevand.
§ 4. Alle omkostninger til projekter i vandløb i byzone og projekter i og på veje fordeles mellem spildevandsforsyningsselskabet og projektejer.
Spildevandsforsyningsselskabet betaler alle omkostninger, som er nødvendige af hensyn til håndteringen af tag- og overfladevand, herunder omkostninger til investering, drift og vedligeholdelse.
 Stk. 2. Efter 1. januar 2015 betaler spildevandsforsyningsselskabet dog højest 75 % af de samlede investeringsomkostninger, der er nødvendige for håndtering af tag- og overfladevand, til projekter, der indgås aftale om, jf. § 12, senere end 1. januar 2015.
 § 5. Reglerne i § 24, stk. 1, § 31, stk. 1, og § 35, stk. 1, i lov om vandløb finder ikke anvendelse ved projekter i vandløb efter denne bekendtgørelses § 2 i det omfang udgifterne afholdes af spildevandsforsyningsselskabet eller projektejer efter §§ 3-4.
 § 6. Til sandsynliggørelse af det eller de valgte projekters omkostningseffektivitet, jf. betalingslovens § 1, stk. 5, 2. pkt., skal spildevandsforsyningsselskabet ved ansøgning om tillæg til prisloft, jf. vandsektorlovens § 6, indberette følgende oplysninger:
1) En beskrivelse af henholdsvis det eller de valgte projekter og den sædvanlige afhjælpning, som ville være alternativet til projektet eller projekterne.
Det skal af beskrivelsen fremgå, hvorledes projektet eller projekterne opfylder betalingslovens og denne bekendtgørelses krav til omkostningseffektivitet sammenlignet med den sædvanlige afhjælpning.
Beskrivelsen skal indeholde overslagsberegninger efter stk. 2 fordelt på omkostninger til investeringer, drift og vedligeholdelse for henholdsvis det valgte projekt og for den spildevandsløsning baseret på sædvanlige afhjælpsforanstaltninger til opnåelse af samme serviceniveau, som indebærer lavest mulige omkostninger.
2) Aftale mellem spildevandsforsyningsselskab og projektejer, jf. § 12, inkl. et budget for projektet eller projekterne med en beskrivelse af de enkelte nødvendige omkostninger, jf. § 2. Budgettet skal være delt op i de omkostninger, som afholdes af spildevandsforsyningsselskabet, og omkostninger, som afholdes af projektejer.
Fordelingen af omkostninger skal begrundes.
 3) Dokumentation for projektets opfyldelse af §§ 8 og 9. For projekter i vandløb skal det endvidere dokumenteres, om vandløbet er beliggende i landzone eller byzone.
4) Øvrige oplysninger, som er nødvendige af hensyn til indregning i prisloftet.
Herunder skal reglerne i kapitel 2 og 3 i bekendtgørelse om driftsomkostninger til gennemførelse af miljømål og servicemål overholdes.
Stk. 2. Til beregning af omkostninger til sædvanlig afhjælpning benyttes en overslagsberegning af projektomkostninger ved den sædvanlige afhjælpningsforanstaltning.
Nutidsværdierne af projektøkonomierne lægges til grund med henblik på sammenligning af projektøkonomien for den sædvanlige afhjælpning og projektøkonomien for det valgte projekt.
Ved opgørelsen af nutidsværdier benyttes en diskonteringsrente svarende til spildevandsforsyningsselskabets forventede effektive lånerente.
 § 7. Dokumentation efter § 6 til indregning af udgifter i prisloftet indberettes til Forsyningssekretariatet efter reglerne i bekendtgørelse om prisloftsregulering m.v. af vandsektoren.
 § 8. Der skal foreligge en kommunal beslutning om, at projektet fra kommunal side anses som hensigtsmæssigt og omkostningseffektivt, f.eks. i en klimatilpasningsplan, spildevandsplan eller forslag hertil.
§ 9. Fra 1. januar 2015 kan spildevandsforsyningsselskaber alene medfinansiere projekter, i det omfang den kommunale risikokortlægning har påvist behov for afhjælpning.
Anlæg uden for udpegede risikoområder kan dog tjene til afhjælpning af kapacitetsproblemer inden for et risikoområde.
§ 10. I 2013 og 2014 kan spildevandsforsyningsselskaber alene yde finansiering for op til 1 % af den samlede længde af kommunens kommuneveje pr. år.
Ved projekter i vandløb i byzone indregnes vandløbsstrækningerne i maksimumsgrænsen, således at én kilometer vandløb kan erstatte én kilometer vej.
 § 11. Det er spildevandsforsyningsselskabet, som afgør, om selskabet vil medfinansiere et projekt.
§ 12. Spildevandsforsyningsselskabet skal indgå aftale med projektejer om vilkårene for medfinansiering af projektet.
Af aftalen skal fremgå oplysninger om:
 1) Projektejers udførelse, drift og vedligeholdelse af projektet.
 2) De forventede omkostninger opdelt på investerings-, drifts- og vedligeholdelsesomkostninger.
3) Hvilke omkostningsposter der betales af spildevandsforsyningsselskabet, og hvilke omkostningsposter der betales af projektejer, herunder hvem der bærer risikoen for forskellige typer fordyrelser.
Spildevandsforsyningsselskabet kan dog ikke betale for fordyrelser, som gør omkostningerne til projektet større, end hvad de samlede omkostninger, som opgjort i ansøgning, jf. § 6, stk. 1, til den sædvanlige afhjælpning ville have været.
Projektejer bærer risikoen for sådanne fordyrelser.
Vurderingen foretages på baggrund af opgørelse af nutidsværdier, jf. § 6, stk. 2.
 4) Spildevandsforsyningsselskabets betaling til projektejer.
 5) Det serviceniveau som søges opnået med projektet og projektets forventede levetid, herunder formålet med projektet.
 6) Projektejers og spildevandsforsyningsselskabets opsigelsesvarsel.
 7) Hvad der skal ske ved ophør af projektet, herunder tilbagebetaling.
 8) Øvrige oplysninger, jf. § 6, stk. 1, nr. 4, til brug for opnåelse af tillæg til prisloftet.
 § 13. Spildevandsforsyningsselskaber kan alene varetage udførelse, drift og vedligeholdelse af anlæg i forbindelse med projekter omfattet af denne bekendtgørelse i overensstemmelse med reglerne i den til enhver tid gældende bekendtgørelse om vandselskabers deltagelse i anden virksomhed (tilknyttede aktiviteter).
Indregning i prislofterne og betaling til projektejer § 14. Når der er indgået aftale, jf. § 12, og ansøgning om tillæg, jf. § 6, til prisloftet er godkendt, skal spildevandsforsyningsselskabet betale sin andel af omkostningerne til projekter, jf. § 2, direkte til projektejer.
Betalingen skal ske på baggrund af de faktiske omkostninger til investering, drift og vedligeholdelse.
Stk. 2. Betaling for projektejers investeringsomkostninger sker ved betaling over en periode på op til 25 år.
Har projektejer optaget lån til finansiering af omkostninger skal perioden svare til afdragsperioden på dette lån.
Har projektejer ikke optaget lån til finansiering af omkostninger sker betalingen over mindst 10 år.
Stk. 3. Betaling for projektejers drift og vedligeholdelse betales én gang årligt.
Betalingen finder sted i maksimalt den periode, hvor projektet håndterer tag- og overfladevand.
 § 15. Spildevandsforsyningsselskabets betaling til projektejer kan betragtes som omkostninger til et miljømål eller et servicemål, i det omfang betingelserne i kapitel 2 og 3 i bekendtgørelse om driftsomkostninger til gennemførelse af miljømål og servicemål er opfyldt.
Stk. 2. Spildevandsforsyningsselskabets andel af projektejers investeringsomkostninger indregnes som en driftsomkostning til miljømål eller servicemål i selskabets prisloft.
Indregningen sker i en periode, svarende til betalingsperioden efter § 14, stk. 2.
Stk. 3. Spildevandsforsyningsselskabets andel af omkostningerne til drift og vedligeholdelse af projektet indregnes løbende som en driftsomkostning til miljømål eller servicemål i selskabets prisloft i det prisloftsår, betalingen knytter sig til.
Indregningen sker svarende til betalingsperioden efter § 14, stk. 3.
 Stk. 4. Spildevandsforsyningsselskabets udgifter i forbindelse med dokumentation og vurdering af projekter efter § 6 er driftsomkostninger til miljømål eller servicemål i det omfang, omkostninger til projektet er berettiget til tillæg til prisloftet efter stk. 1-3.
Ikrafttræden § 16. Bekendtgørelsen træder i kraft den 1. februar 2013.
