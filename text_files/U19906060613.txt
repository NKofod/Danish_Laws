Under en sag påstod de indklagede arbejdere frifindelse for en påstand  

 om bod for påståede temponedsættelser med den begrundelse, at de ikke havde  

 deltaget heri.
En fællestillidsmand var ikke blevet afhørt som vidne under  

 sagen.
Herefter fandtes det efter arbejdernes standpunkt overvejende  

 betænkeligt at fastslå, at nogen medlemmer af de to indklagede forbund havde  

 deltaget i overenskomststridige temponedsættelser, som heller ikke på anden  

 måde var tilstrækkeligt dokumenteret.
Der var forinden indgået forlig om  

 betaling af bod for andre forbundsmedlemmers deltagelse i en  

 temponedsættelse.
 Under denne sag har Dansk Arbejdsgiverforening for Dansk Provins  

 Bogtrykkerforening for Bording Formulartryk A/S indklaget Landsorganisationen  

 i Danmark for Dansk Typograf- Forbund og Specialarbejderforbundet i Danmark  

 for et antal medlemmer af disse forbund og nedlagt påstand om, at de på bilag  

 1 anførte arbejdstagere for deltagelse i overenskomststridige  

 temponedsættelser i dagene fra den 7. april 1988 til den 11. april 1988  

 betaler en efter rettens skøn fastsat bod til Dansk Arbejdsgiverforening.
 De indklagede har påstået frifindelse, idet de har bestridt at have  

 deltaget i de af klagerne påståede temponedsættelser.
 Sagens omstændigheder er følgende:
Ved skrivelse af 7. april 1988 meddelte administrerende direktør Knud  

 Dalgaard, Bording Formulartryk A/S, direktør H.
Skaaning, Dansk Provins  

 Bogtrykkerforening, at virksomheden ikke havde kunnet opnå enighed med det  

 tekniske personale om aflønning i det andet overenskomstår, og at  

 fællestillidsmanden Gerner Kristensen i dag til morgen havde meddelt  

 virksomhedens produktionschef, at man ikke ville udfylde jobsedler, og at man  

 ville køre langsommere.
Ved et fællesmøde den 8. april 1988 behandledes en af Dansk Provins  

 Bogtrykkerforening rejst klage over, at et antal medlemmer af Dansk  

 Typograf-Forbund, Dansk Litografisk Forbund, Dansk Bogbinder og  

 Kartonnagearbejder Forbund og Specialarbejderforbundet i Danmark, beskæftiget  

 hos Bording Formulartryk A/S, fra den 6. april 1988 fra aftenholdets  

 begyndelse kl. 15.15 havde etableret overenskomststridig kollektiv  

 temponedsættelse samt overenskomststridig kollektiv vægring imod at udfylde  

 sædvanlige dagsedler.
Den overenskomststridige temponedsættelse og vægring  

 var løbende på tidspunktet for fællesmødets afholdelse.
Fra lønmodtagerside  

 erkendte man, at den påklagede temponedsættelse og vægring imod udfyldelse af  

 dagsedler var overenskomststridig forudsat rigtigheden af de fra  

 arbejdsgiverside fremsatte oplysninger.
Lønmodtagerorganisationerne gav  

 tilsagn om at pålægge de implicerede forbundsmedlemmer at bringe  

 temponedsættelsen til ophør og normalisere arbejdet samt udfylde dagsedler i  

 overensstemmelse med sædvane fra mandag den 11. april 1988 ved normal  

 arbejdstids begyndelse.
Den 25. juli 1988 blev der underskrevet et udenretligt forlig mellem Dansk  

 Provins Bogtrykkerforening og Dansk Litografisk Forbund.
Forliget omfattede  

 samtlige arbejdstimer i perioden fra den 6. april 1988 fra normal arbejdstids  

 begyndelse til den 12. april 1988 kl. 7.30. Det blev lagt til grund, at  

 temponedsættelserne havde haft et omfang på 50%, hvorfor bod blev fastsat til  

 halv forligsmæssig bod, således at bod for faglærte udgjorde 10,75 kr. pr.  

 arbejdstime og for ufaglærte 8,75 kr. pr. arbejdstime.
 Tilsvarende udenretligt forlig er indgået mellem Dansk Provins  

 Bogtrykkerforening og Dansk Bogbinder og Kartonnagearbejder Forbund.
Et af virksomheden udarbejdet materiale belyser temponedsættelsen ved tre  

 maskiner, der alene betjenes af medlemmer af Dansk Typograf-Forbund.
Heraf  

 fremgår, at der for så vidt angår de tre maskiner i perioden forud for  

 temponedsættelsen var et gennemsnitligt tidsforbrug svarende til 88,6 % af  

 den budgetterede tid, at der i temponedsættelsesperioden var et  

 gennemsnitligt tidsforbrug på 153,5 % af den budgetterede tid, og at der i  

 perioden efter temponedsættelsen var et gennemsnitligt tidsforbrug på 101,3 %  

 af den budgetterede tid.
 Der er under domsforhandlingen afgivet vidneforklaring af produktionschef  

 Henning Schmidt-Nielsen og faktor Egon Hansen samt fire tillidsmænd, sætter  

 Reo Therkelsen, trykker Erik Jensen, trykkeriarbejder Bent Skovgaard Sørensen  

 og lagerarbejder Henning Jørgensen.
Produktionschef Henning Schmidt-Nielsen har forklaret, at han har været  

 ansat i Bording Formulartryk A/S i 22 år.
Der blev den 6. april 1988 uden  

 tilladelse af medarbejderne holdt et møde i kantinen 1/2 time før fyraften.  

 Morgenen efter fortalte fællestillidsmanden Gerner Kristensen, at man på  

 mødet den foregående dag havde besluttet kun at arbejde i forhold til den  

 løn, man fik.
Han optrådte for alle medarbejderne og undtog ingen gruppe.  

 Virksomheden har 30 maskiner, og faktorerne blev under temponedsættelsen bedt  

 om at følge produktionen på enkelte udvalgte maskiner.
Medarbejderne havde i  

 foråret 1988 forlangt 12-15 % mere i løn.
Faktor Egon Hansen har forklaret, at han har været ansat hos Bording  

 Formulartryk A/S i 15 år indtil den 30. april 1989. Dagen efter kantinemødet  

 i foråret 1988 eller den 7. april 1988 var medarbejderne senere med at komme  

 i gang end normalt og arbejdede langsommere.
Han har ikke konstateret  

 langsommere tempo i sætteriet, hos trykkeriarbejderne eller medlemmerne af  

 Specialarbejderforbundet i Danmark.
De fire tillidsmænd, sætter Reo Therkelsen, trykker Erik Jensen,  

 trykkeriarbejder Bent Skovgård Sørensen og lagerarbejder Henning Jørgensen,  

 har alle forklaret, at de deltog i kantinemødet den 6. april 1988. Der blev  

 på mødet fremsat de samme mere eller mindre alvorlige forslag som ellers.  

 Intet var anderledes, end det plejede at være.
Der blev imidlertid på dette  

 møde hverken draget nogen konklusion eller foretaget nogen afstemning,  

 bortset fra at det blev besluttet at fortsætte lønforhandlingerne.
Har Gerner  

 Kristensen sagt noget andet til Henning Schmidt- Nielsen, må det stå for hans  

 egen regning.
 Arbejdsretten skal udtale:
Fællestillidsmand Gerner Kristensen er ikke blevet afhørt som vidne.
Under  

 disse omstændigheder findes det efter de indklagedes standpunkt overvejende  

 betænkeligt at fastslå, at nogen af de indklagede medlemmer af Dansk  

 Typograf- Forbund og Specialarbejderforbundet i Danmark fra den 7. april 1988  

 til den 11. april 1988 har deltaget i overenskomststridige temponedsættelser,  

 som heller ikke på anden måde er tilstrækkeligt dokumenteret.
Som følge heraf  

 vil de indklagede være at frifinde.
 T h i k e n d e s f o r r e t :
 De indklagede, Landsorganisationen i Danmark for Dansk Typograf-Forbund og  

 Specialarbejderforbundet i Danmark for et antal medlemmer af disse forbund,  

 frifindes.
 Klageren, Dansk Arbejdsgiverforening, skal betale sagens omkostninger til  

 Arbejdsretten med 2.000 kr.
