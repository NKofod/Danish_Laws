 På et dagblad havde typograferne nedlagt arbejdet overenskomststridigt  

 i protest mod lovindgrebet den 1. og 2. april 1985. Den 3. april (onsdag før  

 Skærtorsdag) mødte de ansatte i overensstemmelse med arbejdsplanerne, men  

 midt på dagen gik trykkerne hjem, angiveligt fordi de følte sig presset af  

 demonstranter.
Derefter hjemsendte dagbladets ledelse de øvrige typoteknikere med  

 besked om først at komme igen efter påske.
Normalt udgav bladet en  

 lørdagsavis.
Arbejdsretten fandt ikke at kunne forkaste dagbladets  

 oplysninger om, at det efter arbejdsstandsningen om onsdagen ikke var muligt  

 at omdisponere lørdagsavisen, hvorefter hjemsendelsen fandtes at have været  

 retmæssig.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation for Vejle Amts Folkeblad for Arbejdsretten  

 for at have handlet overenskomststridigt ved den 3. april 1985 at have  

 hjemsendt de ved avisen ansatte typografer.
 Klagerne har nedlagt påstand om, at Vejle Amts Folkeblad har handlet  

 overenskomststridigt ved den 3. april 1985 at have hjemsendt de ansatte  

 typografer, at Vejle Amts Folkeblad tilpligtes til Dansk Typograf-Forbund at  

 betale en efter rettens skøn fastsat bod, og at spørgsmålet om betaling til  

 de ansatte typografer henskydes til afgørelse ad sædvanlig fagretlig vej.
 De indklagede har påstået frifindelse.
 På et fællesmøde den 10. april 1985 bestred man fra arbejdsgiverside, at  

 virksomheden havde foretaget en overenskomststridig lockout, idet man  

 henviste til, at baggrunden for, at virksomheden ikke kunne beskæftige  

 typograferne, var drifts- og produktionsmæssige forhold.
Den 1. og 2. april 1985 nedlagde Typografforbundets medlemmer på Vejle  

 Amts Folkeblad arbejdet i protest mod gennemførelsen af lov nr. 123 af 31.  

 marts 1985 om fornyelse og forlængelse af kollektive overenskomster og  

 aftaler m.v.
Parterne er enige om, at disse arbejdsnedlæggelser var  

 overenskomststridige.
Om begivenhederne den 3. april 1985, der var onsdagen før Skærtorsdag, har  

 tillidsmand John Fleborg bl.a. forklaret, at trykkerne mødte på arbejde kl.  

 8, og typoteknikerne på forskellige tidspunkter i overensstemmelse med  

 arbejdsplanerne.
Ved middagstid begyndte en fysisk blokade omkring  

 trykkeriet, der er beliggende i stueetagen og har vinduer ud mod gaden.
Nogle  

 af demonstranterne havde fotografiapparater med, og trykkerne følte sig truet  

 af demonstranterne og gik hjem kl. 13. Kl. 13,45 hjemsendte bladet de øvrige  

 typoteknikere og gav dem besked om, at de først skulle møde igen tirsdag  

 efter påske.
Han protesterede straks mod hjemsendelsen og henviste til, at  

 typograferne, der havde arbejdslokaler på 1. sal, havde arbejdet normalt om  

 onsdagen og var villige til at arbejde efter planerne de følgende dage.
Driftsleder Leif Christiansen har forklaret, at der blev arbejdet normalt  

 onsdag formiddag.
Lidt over middag begyndte en fysisk blokade uden for  

 trykhallen.
Trykkerne sagde, at de følte sig truede, og gik hjem.
Han forstod  

 ikke, at de var bange for den håndfuld mennesker, som demonstrationen bestod  

 af.
Han gjorde trykkerne opmærksom på, at bladet kunne blive nødt til at  

 hjemsende de øvrige typografer, og han tilbød at tilkalde politiet, men det  

 ønskede trykkerne ikke.
På grund af arbejdsnedlæggelsen om onsdagen kunne  

 bladet ikke nå at omdisponere lørdagsavisen, der normalt er 1/3 større end de  

 andre aviser.
Avisen udkommer ikke om søndagen.
 Arbejdsretten skal udtale:
På grund af det tekniske personales overenskomststridige  

 arbejdsnedlæggelser mandag den 1. og tirsdag den 2. april 1985 kunne Vejle  

 Amts Folkeblad ikke udkomme disse dage.
Onsdag den 3. april 1985 udkom avisen  

 heller ikke på grund af trykkernes overenskomststridige arbejdsstandsning kl.  

 13. Arbejdsretten finder ikke at kunne forkaste bladets oplysninger om, at  

 det efter arbejdsstandsningen om onsdagen ikke var muligt at omdisponere  

 lørdagsavisen.
Den stedfundne hjemsendelse findes herefter at have været  

 retmæssig, og indklagedes frifindelsespåstand tages derfor til følge.
 I sagsomkostninger til Arbejdsretten findes klagerne at burde betale 2.000  

 kr.
 T h i k e n d e s f o r r e t :
 Dansk Arbejdsgiverforening for Danske Dagblades Forenings  

 Forhandlingsorganisation for Vejle Amts Folkeblad frifindes i denne sag.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: Per Jacobsen, s.577 (note 134), K 10.702 og de  

 herunder anførte henvisninger.
