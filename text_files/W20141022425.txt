Ligebehandlingsnævnets afgørelse om køn - adgangsbegrænsning - ej medhold Klagen handlede om, at et fitnesscenter havde etableret en særlig træningsafdeling for kvinder, men ikke for mænd.
Klager mente ikke, at hensynet til kvinders blufærdighed var større end hensynet til mænds blufærdighed.
Det følger af ligestillingsloven, at loven ikke hindrer forskelsbehandling af det ene køn, hvis det er begrundet i et legitimt mål, og midlerne til at opfylde dette mål er hensigtsmæssige og nødvendige.
 Klager fik derfor ikke medhold i sin klage.
 Klagen drejer sig om påstået forskelsbehandling på grund af køn i forbindelse med, at et fitnesscenter har en afdeling, der er forbeholdt kvinder, men ikke har en afdeling, der er forbeholdt mænd.
Ligebehandlingsnævnets afgørelse Det var ikke i strid med ligestillingsloven, at et fitnesscenter ikke havde en "kun for mænd" afdeling.
Sagsfremstilling Der er klaget over, at et fitnesscenter har etableret en træningsafdeling "kun for kvinder", men ikke en "kun for mænd afdeling".
Parternes bemærkninger Klager påstår, at der er tale om forskelsbehandling af mænd og kvinder, når et fitnesscenter ikke har etableret en "kun for mænd afdeling", når de har en "kun for kvinder" afdeling.
 Klager er bekendt med, at nævnet i tidligere sager er nået frem til, at det er tilladt at etablere en "kun for kvinder" afdeling, da dette forfølger et legitimt formål; hensynet til kvindernes blufærdighed.
 Klager mener dog ikke, at hensynet til kvinders blufærdighed, er større end hensynet til mænds blufærdighed.
Klager, som er en religiøs mand, mener, at hans blufærdighed er lige så vigtig som kvindernes.
Klager må heller ikke opholde sig steder, hvor han kan støde på letpåklædte kvinder.
 Indklagede har ikke svaret på nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn inden for og uden for arbejdsmarkedet.
 Det følger af bemærkningerne til ligestillingsloven, at loven ikke er til hinder for forskelsbehandling af det ene køn, hvis det er begrundet i et legitimt mål og midlerne til at opfylde dette mål er hensigtsmæssige og nødvendige.
 Et legitimt mål er tilrettelæggelse af sportslige aktiviteter, som kun det ene køn har adgang til.
 Etablering af en træningsafdeling kun for kvinder er et hensigtsmæssigt middel, som ikke går ud over, hvad der er nødvendigt for at nå dette mål.
 Det er herefter ikke i strid med ligestillingsloven, at fitnesscenteret har en "kun for kvinder" afdeling og ikke ligeledes har en "kun for mænd" afdeling.
 Klager får derfor ikke medhold i sin klage.
