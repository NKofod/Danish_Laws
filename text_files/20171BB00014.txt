Fremsat den 10. oktober 2017 af Søren Egge Rasmussen (EL) og Pelle Dragsted (EL) Forslag til folketingsbeslutning om en statslig tilskudspulje, der skal fremme opførelsen af almene ungdomsboliger i 2018 og 2019 Folketinget pålægger regeringen at finansiere halvdelen af det kommunale grundkapitaltilskud til almene ungdomsboliger i 2018 og 2019 med en ramme på 10.000 boliger.
Bemærkninger til forslaget De sidste 10 år er der oprettet godt 70.000 nye studiepladser, mens der kun er opført 13.500 studieboliger (folketingsåret 2016-17, Transport-, Bygnings- og Boligudvalget, alm. del  svar på spørgsmål 650). Denne udvikling har medført et stort behov for studieboliger.
Danske Elever og Studerendes Kollegieråd har i 2016 dokumenteret, at de eksisterende kollegie- og ungdomsboliger udgør under 25 pct. af boligerne for de studerende.
De studerende, der har fået sådan en bolig, bliver i stigende grad boende så længe, de kan komme til det, ifølge opgørelser fra Centralindstillingsudvalget (»Boligundersøgelsen 2016  En spørgeskemaundersøgelse om danske elever og studerendes boligsituation og -behov«, side 8).
Dansk Byggeri har i 2016 skønnet, at der er akut behov for 24.000 boliger til de nye studerende (»Behovet for studieboliger stiger fortsat«, Notat, Dansk Byggeri, juni 2016). Dette står imidlertid ikke mål med det planlagte byggeri i kommunerne.
Under et har kommunerne givet tilsagn til 1.778 ungdomsboliger i 2016 og planlagt at give tilsagn om at bygge 2.862 ungdomsboliger i 2017. I juni var der dog alene givet tilsagn til 640 boliger i 2017. Enhedslisten foranlediger, at grundlaget for tallene omdeles i Transport-, Bygnings- og Boligudvalget samtidig med fremsættelsen af dette beslutningsforslag.
Manglen på boliger betyder, at mange studerende bruger en masse kræfter, tid og penge på at løse en ringe boligsituation frem for at koncentrere sig om studierne.
Det leder i sidste ende til unødigt frafald og spild af samfundets ressourcer.
Der er altså behov for handling fra Folketingets side for at sætte gang i ungdomsboligbyggeriet.
Statslig medfinansiering af kommunalt grundkapitaltilskud Derfor foreslår Enhedslisten en ungdomsboligkickstart, der skal føre til opførelse af 10.000 almene ungdomsboliger i 2018-19.
Efter de gældende regler finansieres 10 pct. af anskaffelsessummen for almene boliger med kommunal grundkapital.
Konkret foreslås det, at staten finansierer halvdelen af den kommunale grundkapital, så kommunerne alene yder et tilskud på 5 pct. i stedet for de nuværende 10 pct. til almene ungdomsboliger.
Det skal ske ved at oprette en statslig tilskudspulje.
Forslaget betyder, at kommunerne har halvt så store udgifter ved at give tilsagn om byggeri af almene ungdomsboliger og dermed har større incitament og økonomisk mulighed for at bygge ungdomsboliger.
Tilskudsmodellen er identisk med aftalen om flygtningeboliger mellem KL og regeringen fra 2016 (»Bedre rammer for at modtage og integrere flygtninge«) som indtil videre har ført til, at der er ansøgt og bevilget tilskud til opførelse af ca. 8.000 boliger.
Tilsvarende forventer Enhedslisten, at tilskudspuljen til almene ungdomsboliger vil føre til en kickstart af ungdomsboligbyggeriet.
Udgifter og finansiering Det skønnes med usikkerhed, at den umiddelbare udgift til den statslige tilskudspulje er ca. 570 mio. kr.
Hertil kommer løbende udgifter til ungdomsboligtilskud og ydelsesstøtte i årene fremover.
Det skønnes med betydelig usikkerhed, at statens gennemsnitlige årlige nettoudgifter (nutidsværdi) i perioden 2018-2057 til puljen, tilskud og ydelsesstøtte udgør 60-70 mio. kr.
Som finansiering foreslår Enhedslisten at afvikle skattefordele ved virksomhedsordningen, når den bruges til forældrekøb.
Der er i dag en række skattefordele ved at organisere køb af bolig med henblik på udlejning til nærtstående familie gennem den såkaldte virksomhedsordning.
En afskaffelse af disse skattefordele vil ifølge Skatteministeriet give en årlig indtægt på mellem 125 mio. og 250 mio. kr. (folketingsåret 2015-16, Skatteudvalget alm. del  svar på spørgsmål 564).
 Enhedslisten er dog ikke afvisende over for at forhandle om alternativ finansiering til en ungdomsboligkickstart.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en statslig tilskudspulje, der skal fremme opførelsen af almene ungdomsboliger i 2018 og 2019.
(Beslutningsforslag nr.
B 14) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
