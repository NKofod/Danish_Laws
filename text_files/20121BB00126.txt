Fremsat den 19. april 2013 af Pernille Skipper (EL), Stine Brix (EL), Rosa Lund (EL) og Finn Sørensen (EL) Forslag til folketingsbeslutning om bedre rådgivning af adoptivforældre i internationale adoptionssager Folketinget pålægger regeringen at fremsætte de nødvendige lovforslag inden den 1. januar 2014 for at udbygge og forbedre den eksisterende postadoptionsservice (PAS) og derigennem  sikre mere og bedre rådgivning og vejledning af adoptivforældre med fokus på de særlige omstændigheder, der gør sig gældende for børn i internationale adoptioner.
Bemærkninger til forslaget At få et barn er for de fleste en stor lykke.
Dette gælder også, og måske især, for adoptivforældre.
Forældre, der vælger at adoptere et barn, står dog over for en særlig situation, idet barnet ved internationale adoptioner kommer fra en anden kultur og måske har oplevet svære hændelser, som påvirker barnet.
Samtidig indebærer det at blive bortadopteret naturligt en følelse af svigt, som børn reagerer på.
Det er derfor vigtigt, at adoptivforældre modtager rådgivning og vejledning i forbindelse med en adoption for derved på bedste vis at være forberedt på at tage imod barnet og give barnet den rette omsorg og forståelse.
Der har desværre været sager, hvor adoptivforældrene ikke har været ordentlig forberedt og rustet til at tage sig af deres adoptivbarn.
Dette er helt utilstedeligt over for alle parter  især børnene.
Overordnet bør den såkaldte postadoptionsservice (PAS) udbygges og forbedres.
Det er ikke tilstrækkeligt med et weekendkursus, der har fokus på børnenes integrationsproces, og det er heller ikke tilstrækkeligt at yde tilskud til en PAS-ordning via satspuljen, som endnu engang er en midlertidig løsning.
 Enhedslisten foreslår følgende tiltag på postadoptions-området:
Adoptivforældrene skal via adoptionsorganisationernes vejledning og uddannelse i højere grad forberedes på, at adoptivbørn ikke er ubeskrevne ark, men har rødder og baggrunde, som er en integreret del af deres personlighed og deres udvikling.
De udarbejdede vejledningsforløb bør bygge på faglige og forskningsmæssige perspektiver, men også på voksne adopteredes erfaringer og arbejde i forhold til at beskrive adoptionsproblematikker.
Tilbuddet skal gælde alle medlemmer af adoptivfamilien, men der bør sikres mulighed for tilbud til adoptivbarnet, som ikke nødvendigvis inddrager eller betinger tilstedeværelse af adoptivfamilien.
Tilbuddet bør endvidere sikres en objektivitet, der også kan rumme og håndtere et adoptivbarns negative oplevelser og følelser.
Derfor bør rådgivningen ikke være forankret i den organisation, der har formidlet adoptionen.
Enhedslisten mener desuden, at der skal være et særligt rådgivningssystem for adoptivfamilier, der oplever større vanskeligheder og problemer.
Systemet bør bestå af professionelle med ekspertise i adoptivbørns behov og særlige situation samt viden om adoptionsforskning og den internationale udvikling på området.
 Enhedslisten mener, at et tilbud til adoptivforældre om bedre rådgivning og vejledning vil sikre, at vi fremover undgår de tragiske sager, hvor adoptivbarnet må anbringes uden for hjemmet, eller hvor barnet ønsker at forlade familien.
Skriftlig fremsættelse Pernille Skipper (EL) m.fl.:
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bedre rådgivning af adoptivforældre i internationale adoptionssager.
(Beslutningsforslag nr.
B 126) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
