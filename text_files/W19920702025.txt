I en sag hvor Industritilsynet havde kasseret et parti venusmuslinger  

 fandt ankenævnet under hensyn til sagens atypiske karakter, at såfremt der af  

 toksikologiske eksperter udtages et repræsentativt antal prøver godkendt af  

 industritilsynet på mindst 50 og disse alle er negative, kan partiet  

 frigives.
I modsat fald kasseres partiet.
FISKERIMINISTERIETS ANKENÆVN Tirsdag den 8. december 1992 afholdtes møde i Fiskeriministeriets  

 ankenævn til behandling af en af Dan Shellfish A/S den 19. oktober 1992  

 indgivet anke over en af Industritilsynet den 8. oktober 1992 truffen  

 afgørelse, hvorefter et parti venusmuslinger fanget ved Horns Rev er erklæret  

 for uegnet til menneskeføde og henvist til tilvirkning på destruktionsanstalt  

 eller lignende, jf. lbk. nr. 339 af 29. maj 1987 om kvalitetskontrol med fisk  

 og fiskevarer, § 3, stk. 2, litra a, jf. stk. 3, jf. § 2, stk. 6.
AFGØRELSE Ankenævnet finder under hensyn til sagens atypiske karakter, at  

 såfremt der af toksilogiske eksperter udtages et repræsentativt antal prøver  

 godkendt af Industritilsynet på mindst 50 og disse alle er negative, kan  

 partiet frigives.
I modsat fald kasseres partiet.
 Sagsfremstilling m.v.
Industritilsynet har bl.a. oplyst, at der i muslingerne fanget den  

 21. september 1992 har været påvist DSP i større mængder, end man tillader i  

 Danmark i henhold til den officielle undersøgelsesmetode.
Det er oplyst, at  

 der er indsendt en ekstra prøve fra den 21. september 1992 til Scantox til  

 undersøgelse for DSP, men prøven var negativ.
 Dan Shellfish A/S har som begrundelse for anken anført, at musenes  

 dødsårsag i forbindelse med den oprindeligt indsendte prøve ikke er  

 undersøgt, og at der i den ekstra prøve udtaget af det producerende produkt  

 fra samme og efterfølgende dato i begge tilfælde ikke blev påvist DSP.
 Dan Shellfish A/S har endvidere i ankeskrivelsen insisteret på, at  

 der indsendtes flere prøver for afklaring af spørgsmålet om musenes død har  

 skyldtes andre ting, og afgørelsen derfor truffet på et forkert grundlag.
 Dan Shellfish A/S har endelig bemærket, at det efter selskabets  

 opfattelse er usandsynligt med forekomst af DSP på fangstpositionen på denne  

 tid af året.
 Dan Shellfish A/S har den 13. november 1992 indsendt  

 analyseresultat af en negativ test fra Scantox dateret den 25. september 1992  

 bl.a. vedr. muslinger fanget den 21. september 1992.
 I en skrivelse af 28. oktober 1992 fra Dan Shellfish A/S til  

 Industritilsynet har selskabet bl.a. redegjort for at prøveudtagning af  

 udsandede muslinger kan give et andet prøveresultat, hvilket kan forklare  

 forskellen i prøveresultaterne.
 Industritilsynet har under mødet oplyst, at der er foretaget 2 DSP  

 museætertests på partiet fanget den 21. september 1992. Den ene test var  

 positiv og den anden negativ.
 Industritilsynet har altid fulgt den praksis at kassere  

 muslingepartier, hvis der er påvist et indhold af diarrefremkaldende  

 muslingegift (DSP) ved den officielle undersøgelsesmetode i blot en af flere  

 prøver.
Industritilsynet har videre oplyst, at der i det pågældende  

 tilfælde var Dinophysisalger i området (900 Dinophysis acuminata/1 den 21.  

 september 1992), så det var meget sandsynligt, at der har været mindre  

 mængder DSP i muslingerne.
Det er ikke usandsynligt med DSP i september  

 måned.
Dan Shellfish A/S har under mødet anført, at kassationen er sket  

 på et for svagt grundlag, idet den prøve, der ligger til grund for  

 kassationen er anfægtelig, og at senere prøver har været negative.
En  

 afgørelse baseret på senere konkrete prøver vil give fuld beskyttelse for  

 forbrugerne.
 Ved sagens behandling var Industritilsynet repræsenteret ved  

 bromatolog Helle Emsholm.
 Dan Shellfish A/S var repræsenteret ved advokat Arne Paabøl  

 Andersen.
