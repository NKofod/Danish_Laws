Rådighed, ikke søgt stillinger nok, 3 måneders frist, 300 timer Ankenævnet har behandlet Deres klage på møde den 3. april 2008.
Nævnet traf denne A F G Ø R E L S E De har ikke ret til dagpenge fra den 8. juni 2007.
 De kan få dagpenge igen, når De har haft ustøttet arbejde i mere end 300 timer på normale løn- og ansættelsesvilkår inden for en periode på 10 uger.
 Ankenævnet tiltræder således Arbejdsdirektoratets afgørelse af den 17. august 2007.
B E G R U N D E L S E Ankenævnet har lagt til grund, at  De blev ledig den 30. august 2006,  De var til vejlednings- og rådighedssamtale den 7. februar 2007,  De til samtalen oplyste, at De siden den 30. august 2006 havde søgt 2 stillinger,  De under samtalen blev gjort opmærksom på, at Deres jobsøgning ikke var tilstrækkelig,  De herefter blev givet en 3 måneders frist til at bevise Deres rådighed,  De ved fristens udløb havde søgt 4 stillinger, som alle var søgt i perioden 7. februar til 12. februar 2007,  De havde ferie den 2. april til 5. april 2007,  De var syg den 17. april til 8. juni 2007,  De var til samtale hos a-kassen den 8. juni 2007,  De til samtalen blev spurgt, om De havde søgt andre stillinger end dem De havde angivet på jobsøgningsskemaet, hvilket De afviste,  De i brev af 11. juni 2007 oplyste at De ikke kun havde søgt 4 stillinger, men at De havde søgt 16 stillinger i perioden 7. februar til 6. maj 2007,  De i brev af 12. februar 2008 uddybede Deres brev af 11. juni 2007 på baggrund af sekretariatets henvendelse,  De i brevet den 12. februar 2008 oplyste, at de fleste stillinger, som De havde søgt/angivet havde været slået op på nettet eller i avisen,  De endvidere oplyste, at næsten alle ansøgningerne havde været telefoniske,  De endvidere oplyste, at de fleste arbejdsgivere takkede nej på stedet, men nogle få fik telefonnummer og adresse,  De oplyste, at arbejdsgiverne kunne bekræfte Deres ansøgninger, såfremt de stadig havde Deres navn og telefonnummer, dertil oplyste De, at ofte så gemmer arbejdsgivere kun sådanne oplysninger i 6 måneder, og  sekretariatet har kontaktet et udvalg af de arbejdsgivere, som De har angivet, for at få bekræftet, at De har søgt job hos de angivne arbejdsgivere.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger bl.a. betingelsen om, at et fuldtidsforsikret medlem skal være aktivt arbejdssøgende til et arbejde på fuld tid.
A-kassen skal ved ledighedens indtræden informere medlemmet om dennes rettigheder og pligter, herunder pligten til at stå til rådighed.
A-kassen skal desuden give det enkelte medlem individuel og personlig vejledning, hvis medlemmet har behov herfor.
 Hvis a-kassen finder, at der foreligger tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at vise sin tilknytning til arbejdsmarkedet.
Hvis a-kassen herefter finder, at medlemmet ikke står til rådighed, kan a-kassen ud fra en konkret rådighedsvurdering træffe afgørelse om, at medlemmet skal opfylde et arbejdskrav for igen at kunne få ret til dagpenge.
Det vil for et fuldforsikret medlem betyde, at den pågældende først kan få dagpenge igen, når han har haft mere end 300 timer i en periode på 10 uger.
 Ankenævnet finder, at De ikke har ret til dagpenge, da De ikke har stået til rådighed.
Ankenævnet har herved lagt vægt på, at De under vejlednings- og rådighedssamtalen, samt ved brev den 7. februar 2007 blev vejledt om, hvordan jobsøgningsskemaet skulle udfyldes.
De blev gjort opmærksom på, at De skulle angive hvilke arbejdsgivere, De havde søgt job hos, hvordan De havde søgt og angive om dette var sket personligt, telefonisk eller skriftligt, hvilket arbejde der var tale om, og datoen for ansøgningen.
 Under samtalen blev De endvidere vejledt om, at De skulle være mere aktivt jobsøgende, og De fik en 3 måneders frist til at bevise Deres rådighed.
 På baggrund af oplysningerne i sagen finder ankenævnet, at De har modtaget fyldestgørende vejledning fra Deres a-kasse om betingelserne for at stå til rådighed, herunder om Deres pligt til at være aktivt arbejdssøgende.
 Ankenævnet har endvidere lagt vægt på, at De efterfølgende på jobsøgningsskemaet kun havde angivet 4 stillinger, som alle var søgt i perioden den 7. februar til 12. februar 2007.
 Ankenævnet finder således, at De, ud fra en konkret vurdering af omfanget af Deres jobsøgning, ikke i tilstrækkelig grad har vist, at De har været aktivt jobsøgende og til rådighed for arbejdsmarkedet i fuldt tilstrækkeligt omfang.
 Det faktum, at De efter at have modtaget a-kassens afgørelse af 8. juni 2007 om, at De ikke havde søgt stillinger nok og derfor ikke havde ret til dagpenge, efterfølgende den 11. juni 2007 skrev til a-kassen, at De ikke kun havde søgt 4 stillinger, men at De havde søgt 16 stillinger i perioden 7. februar til 6. maj 2007, samt De ikke havde forstået hvorledes skemaet skulle udfyldes, kan ikke føre til et andet resultat.
Ankenævnet har lagt vægt på, at De under samtalen med a-kassen den 8. juni 2007 blev spurgt, om De havde søgt andre stillinger end angivet på jobsøgningsskemaet, hvilket De afviste under henvisning til, at De dels havde haft ferie, dels havde haft det dårligt.
Derfor havde De ikke søgt jobs efter den 12. februar 2007.
De gav ikke udtryk for, at De var i tvivl om, hvordan jobsøgningsskemaet skulle udfyldes.
Dertil fremgik det tydeligt af a-kassens brev den 7. februar 2007, at De skulle angive alle stillinger, De havde søgt, uanset hvilken ansøgningsform (personligt, telefonisk eller skriftligt) De havde anvendt.
 De har over for sekretariatet oplyst, at de jobs, der fremgår af brevet den 11. juni 2007, primært er søgt telefonisk.
 De har på jobsøgningsskemaet fra 8. juni 2007 både angivet jobs, hvor De har henvendt Dem telefonisk, og hvor De har sendt ansøgning.
 Det må således have stået Dem klart, at De både skulle anføre de stillinger, som De søgte pr. telefon, og de stillinger, som De søgte ved skriftlig ansøgning, idet De har oplyst, at De har anvendt begge former for ansøgning både i forbindelse med jobsøgningen angivet på skemaet fra 8. juni 2007 samt jobsøgningen angivet i brevet af 12. juni 2007.
 Det fremgår ikke af Deres oplysninger på jobsøgningsskemaet fra den 8. juni 2007, om de stillinger, der her er angivet, er søgt uopfordrede, eller om de har været opslået.
 De oplyser i brevet den 12. februar 2008, at de stillinger De har søgt, og som De har angivet i brevet den 12. juni 2007 både har været opslåede stillinger og uopfordrede ansøgninger.
Sekretariatet har kontaktet et udvalg af de arbejdsgivere, som De har angivet, for at få bekræftet, at De har søgt job hos de angivne arbejdsgivere.
Sekretariatet kontaktede 6 arbejdsgivere ud af de 16 angivne.
De 5 steder kunne det ikke bekræftes, at De havde søgt job der, idet de maksimalt gemmer oplysninger om ansøgere i 6 måneder.
Et enkelt sted havde de oplysninger helt tilbage til 2006, men her var De ikke registreret som ansøger.
 Det har således ikke været muligt at få bekræftet, at De har søgt de angivne stillinger.
 Ankenævnet finder ikke, at De med tilstrækkelig sandsynlighed kan anses for at have godtgjort, at De reelt skulle have søgt 16 stillinger i alt  både opslåede og uopfordrede  når De alene på skemaet oplyste om 4 stillinger over for a-kassen den 8. juni 2007 og på a-kassens spørgsmål bekræftede, at det var, hvad De havde søgt, hvis De i virkeligheden havde søgt 4 gange så mange stillinger.
 De anses således alene for at have søgt 4 stillinger i fristperioden og anses på denne baggrund ikke for at være til rådighed for arbejdsmarkedet.
Det forhold, at De har haft ferie i perioden den 2. april til 5. april 2007, samt været syg i perioden den 17. april til 8. juni 2007, kan efter nævnets opfattelse ej heller føre til et andet resultat.
Nævnet har herved lagt vægt på, at de stillinger De har søgt, alle er søgt i perioden den 7. februar til 12. februar 2007, hvilket vil sige 6 uger før De havde ferie og 2 måneder før, De sygemeldte Dem.
R E G L E R Ankenævnet henviser til  § 62 stk. 2, nr. 5 i lov om arbejdsløshedsforsikring mv., jf. lovbekendtgørelse nr. 874 af 11. september 2005 med de ændringer, der følger af lov nr. 176 af 27. februar 2007,  § 3, § 8, § 10 stk. 1-3, § 24 stk. 1, § 28 og §29 stk. 1-2 i Arbejdsdirektoratets bekendtgørelse nr. 179 af 19. februar 2007 om rådighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne xx fuldmægtig De kan læse om afgørelsens retlige grundlag på de følgende sider.
 Kopi til:
A-kasse, Arbejdsdirektoratet Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005 med de ændringer, der følger af lov nr. 176 af 27. februar 2007 § 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler,«.
4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesind sats, og 5) giver arbejdsformidlingen de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 Stk. 3. Kriminalforsorgen skal underrette Arbejdsdirektoratet, hvis et medlem, der modtager dagpenge, undergives strafafsoning eller anden frihedsberøvende foranstaltning, herunder varetægtsfængsling, som følge af et strafbart forhold.
Stk. 4. Politiet eller kriminalforsorgen skal underrette Arbejdsdirektoratet, når myndigheden får formodning om, at et medlem modtager dagpenge, hvis 1) medlemmet bevidst unddrager sig strafforfølgning her i landet i tilfælde, hvor a) medlemmet er varetægtsfængslet, b) politiet eftersøger medlemmet med henblik på varetægtsfængsling eller c) der foreligger en varetægtsfængslingskendelse, eller 2) medlemmet bevidst unddrager sig straffuldbyrdelse her i landet i tilfælde, hvor medlemmet er idømt en ubetinget fængselsstraf eller anden strafferetlig retsfølge, der indebærer eller giver mulighed for frihedsberøvelse.
 Stk. 5. Arbejdsdirektoratet skal videregive underretninger, jf. stk. 3 og 4, til medlemmets arbejdsløshedskasse.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, arbejdsformidlingen og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
Arbejdsdirektoratets bekendtgørelse nr. 179 af 19. februar 2007 om rådighed § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
§ 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
 § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
 ...
 § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 ...
 § 28. Hvis a-kassen ved vurderingen efter §§ 24-27 finder, at medlemmet står til rådighed, men der dog er tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at dokumentere sin arbejdssøgning, jf. § 10.
Stk. 2. Efter fristens udløb skal a-kassen vurdere medlemmets rådighed for arbejdsmarkedet.
A-kassen skal træffe afgørelse over for medlemmet, hvis a-kassen finder, at medlemmet ikke står til rådighed for arbejdsmarkedet.
Hvis a-kassen finder, at medlemmet står til rådighed for arbejdsmarkedet, skal a-kassen notere dette med en begrundelse for vurderingen.
 § 29. Hvis et medlem ikke anses for at stå til rådighed efter § 17 og §§ 24-28, kan medlemmet ikke få dagpenge.
Stk. 2. Et fuldtidsforsikret medlem kan igen få dagpenge, når medlemmet har haft mere end 300 timers arbejde i en periode på 10 uger.
Det er en betingelse, at arbejdet er udbudt på almindelige løn- og arbejdsvilkår, og at der ikke er givet offentlige løntilskud til arbejdet.
 ...
