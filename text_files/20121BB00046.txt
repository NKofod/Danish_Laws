Fremsat den 19. december 2012 af Kim Andersen (V), Anne-Mette Winther Christiansen (V), Preben Bang Henriksen (V), Kristian Jensen (V), Michael Aastrup Jensen (V), Torsten Schack  Pedersen (V), Mads Rørvig (V), Hans Christian Schmidt (V) og Brian Mikkelsen (KF) Forslag til folketingsbeslutning om genindførelse af et 3-årigt regelstop for små og nystartede virksomheder Folketinget pålægger regeringen at genindføre et 3-årigt regelstop for små og nystartede virksomheder i lighed med det regelstop, som den tidligere VK-regering indførte med virkning fra den 1. juli 2011. Formålet er at mindske de administrative byrder, så virksomheder kan fokusere på deres kerneområder  herunder udvikling og produktivitet.
Bemærkninger til forslaget Forslagsstillerne ønsker at indføre et 3-årigt regelstop for små og nystartede virksomheder.
Små og nystartede virksomheder rammes hårdere af kravene fra det offentlige end store og veletablerede virksomheder.
Disse virksomheder har ikke en professionel organisation til at tackle kravene fra og kommunikationen med det offentlige og oplever det derfor som særligt generende, når der gennemføres ny regulering, som virksomhederne skal forholde sig til.
Ca. 90 pct. af de danske virksomheder har færre end ti ansatte (svarende til 275.000 virksomheder), og der registreres hvert år 85.000 nye virksomheder i Danmark.
Vi skal sikre os, at disse virksomheder har gode forhold, og at kravene fra det offentlige ikke kvæler virkelysten.
Derfor blev det i 2011 besluttet, at virksomheder med færre end ti ansatte (svarende til EUs beskæftigelsesgrænse for mikrovirksomheder) og nystartede virksomheder skulle drage fordel af et 3-årigt regelstop.
Forslagsstillerne ønsker med beslutningsforslaget at genindføre dette regelstop.
Med beslutningsforslaget skabes et reguleringsmæssigt pusterum, der kan hjælpe små og nystartede virksomheder til at fokusere på at drive virksomhed og udvikle deres forretning.
Et 3-årigt regelstop vil fremme det personlige initiativ og selvstændighedstanken i Danmark.
Vi skal i Danmark sikre os gunstige forhold for iværksættere og små virksomheder.
Et 3-årigt regelstop vil være en konstruktiv måde at lette nogle af de mange udfordringer, som små og nystartede virksomheder står over for.
Skriftlig fremsættelse Kim Andersen: (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om genindførelse af et 3-årigt regelstop for små og nystartede virksomheder.
(Beslutningsforslag nr.
B 46) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
