Ligebehandlingsnævnets afgørelse om køn - kompetence - ej medhold En mand klagede over, at en klinik tilbød gratis hiv-test til bøsser og mænd, der havde sex med andre mænd.
Klager mente, at der var tale om forskelsbehandling af kvinder og heteroseksuelle mænd.
Ligebehandlingsnævnet fandt, at sagen ikke var omfattet af nævnets kompetence.
Ligebehandlingsnævnet lagde ved afgørelsen vægt på, at den ydelse, som den indklagede klinik tilbød, var gratis.
Det fremgår af forarbejderne til ligestillingsloven, at varer og tjenesteydelser, der ikke normalt leveres mod betaling, som udgangspunkt ikke vil være omfattet af loven.
 Klagen drejer sig om forskelsbehandling på grund af køn og seksuel orientering i forbindelse med en kliniks tilbud om gratis hiv-test for bøsser og mænd, der har sex med mænd.
Ligebehandlingsnævnets afgørelse Nævnet kan ikke behandle klagen.
Sagsfremstilling En mand har opfordret nævnet til af egen drift at undersøge, at en klinik som rådgiver og tester personer, som frygter de har hiv, kun vil modtage homoseksuelle mænd.
Det fremgik af klinikkens hjemmeside, at tilbuddet er forbeholdt bøsser og mænd, der har sex med mænd.
Ligebehandlingsnævnets sekretariat opfattede henvendelsen som en klage over forskelsbehandling på grund af køn og afviste den ved afgørelse af 22. juni 2011. Sekretariatet vurderede, at klager ikke var klageberettiget, idet han ikke havde en konkret retlig interesse i sagen.
Der blev lagt vægt på, at klager ikke selv var blevet udsat for forskelsbehandling på grund af køn, og at han heller ikke tilhørte den gruppe, han mente blev udsat for forskelsbehandling ved indklagedes tilbud.
Parternes bemærkninger Klager påstår, at indklagedes tilbud om gratis hiv-test til homoseksuelle mænd er udtryk for forskelsbehandling af kvinder m.m.
Han har desuden i sin klage over sekretariatets afgørelse oplyst, at hans klage også skal forstås som en klage over, at han som heteroseksuel mand ikke er omfattet af tilbuddet.
Han mener derfor, at han har en retlig interesse i sagen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder for enhver arbejdsgiver, myndighed og organisation inden for offentlig forvaltning og almen virksomhed samt for myndigheder, organisationer og alle personer, der leverer varer og tjenesteydelser, som er tilgængelige for offentligheden.
 Nævnet finder ikke, at det forhold, der klages over, er omfattet af ligestillingsloven og dermed af nævnets kompetence.
Nævnet har herved lagt vægt på, at den ydelse som den indklagede klinik tilbyder, er gratis.
Det følger af forarbejderne til ligestillingsloven, at varer og tjenesteydelser, der ikke normalt leveres mod betaling, som udgangspunkt ikke vil være omfattet af loven.
Nævnet finder videre ikke, at det påklagede forhold er omfattet af lovens udtryk "offentlig forvaltning" eller "almen virksomhed".
 Nævnet kan derfor ikke behandle klagen.
