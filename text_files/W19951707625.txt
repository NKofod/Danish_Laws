10-personers anpartsprojekt - selskab med begrænset ansvar - fradrag for underskud - undergrundstogvogne - udlejning - sale and lease back - fradrag for renter af banklån på limited  

 recourse vilkår - ejendomsrettens overgang - manglende økonomisk indsats og risiko - skattemæssig realitet - tidligere praksis - anpartsreglerne - fælles udlejning og administration ved anden  

 virksomhed for flere end 10 personer - fælles udlejning af aktiver fra flere end 10  

 personer til samme lejer - endelig lejer Ligningsrådet anså ikke den  

 skattemæssige tilsidesættelse af anpartsprojektet for at stride  

 imod eller indebære en skærpelse med tilbagevirkende kraft af  

 hidtidig administrativ praksis vedr. den skattemæssige behandling af  

 sale and lease back arrangementer.
Begrundelsen herfor var deltagernes  

 manglende økonomiske indsats i projektet, manglende økonomisk  

 hæftelse for deltagerne, manglende risiko, manglende udlodning af  

 overskud, usædvanlig tilbagekøbspligt for leasingtager og  

 udbudsformens systematiske karakter.
Ligningsrådet anså  

 indkomsten fra udlejningen af togvognene for under alle omstændigheder  

 at være omfattet af anpartsreglerne i personskattelovens § 4, stk. 1,  

 nr. 12, 1. pkt. (formidling af fælles udlejning og administration for  

 flere end 10 personer) og nr. 13 (leje af aktiver af flere end 10 personer  

 som led i en fælles udlejning), som disse bestemmelser er affattet ved  

 lov nr. 364 af 6. juni 1991 om ændring af forskellige skattelove  

 (mindre udlejningsvirksomheder m.v).
 Reference: SEL § 1, stk. 1, nr. 2, SL § 6, stk. 1, e, PSL  

 § 4, stk. 1, nr. 12 og 13.
 LV 1994 S.A.1.2, A.E.1.1.1, A.E.1.1.3, A.E.1.4.4,  

 E.F.1.4.1, E.F.1.4.3, E.F.1.5, E.F.1.5.1, E.F.1.5.2.
Skatteankenævnets kendelse Skatteankenævnet godkendte ved kendelse af 31.  

 oktober 1994, at A som interessent i I/S S for indkomstårene 1992 og  

 1993 kunne foretage fradrag for skattemæssige underskud inkl.  

 finansieringsudgifter samt overføre virksomhedsunderskud til  

 ægtefællen.
 Hermed underkendte Skatteankenævnet de  

 indkomstforhøjelser, der var foretaget af Skatteforvaltningen.
 Et mindretal i Skatteankenævnet indbragte under  

 henvisning til Skattestyrelseslovens § 10, stk. 3 sagen for  

 Ligningsrådet.
Sagens omstændigheder A indgik d. 4. december 1991 en tegningsaftale om  

 investering i I/S S, med køb af en andel på kr. 2.500.000 i  

 interessentskabet. 14 pct. af investeringsbeløbet skulle indbetales.  

 Interessentskabet har hjemsted i B Kommune.
Interessentskabets formål  

 er ifølge interessentskabskontrakten "at erhverve mobile aktiver  

 til erhvervsmæssig brug, herunder aktiver, der er erhvervsmæssigt  

 udlejet".
Ifølge faktura af den 30. december 1992 blev to  

 undergrundstogvogne af nærmere angivet type og serienumre overdraget  

 til interessentskabet.
Overdrageren er C Leasing Limited, et selskab med  

 postboksadresse i Nassau, Bahamas.
 C Leasing Limited havde den 24. november 1992 købt  

 vognene af D.
 C Leasing Limited havde ved en leasingaftale samme dag,  

 den 24. november 1992, leaset de samme to vogne til E Industrial Leasing  

 Limited, (registreret hjemsted Hampshire, England), der er et datterselskab  

 af F Bank.
 E Industrial Leasing Limited leasede vognene videre  

 (tilbage) til D, som den 31. december 1992 atter videreleasede vognene til G,  

 der er et driftsselskab under hovedtrafikselskabet H.
Interessentskabet har finansieret købet af vognene  

 ved at optage et lån i F Bank.
Lånet tilbagebetales dels ved at  

 leasingydelserne indbetales til interessenternes lånekonto i F Bank, og  

 dels ved at vognene afstås ved leasingperiodens udløb, og  

 afståelsessummen godskrives lånekontoen.
Lånet  

 påregnes herefter at være tilbagebetalt.
 Lånet er en integreret del af et samlet sæt  

 salg-køb-leje-lånedispositioner, der strækker sig fra D's  

 salg af togvogne til D's tilbagelejning af de samme vogne.
Lånet er et såkaldt "limited  

 recourse"-lån.
Långiveren har kun sikkerhed i  

 leasingydelserne og aktiverne, og interessenterne hæfter således  

 ikke personligt for lånet.
Dog hæfter interessentskabsformanden  

 personligt i særlige tilfælde.
 Lejeren har i hele lejeperioden, ca. 9 år, ret til  

 at købe vognene til en forud aftalt fast pris, der svarer til  

 restgælden på lånet.
Skatteyderens påstand Skatteyderen har gjort gældende, at  

 Skatteankenævnets afgørelse af d. 31. oktober 1994 vedr.  

 skatteansættelserne for indkomstårene 1992 og 1993 er i  

 overensstemmelse med gældende skattelovgivning og skattepraksis.
 Sale and lease back ordninger har i en lang  

 årrække været anerkendt af Ligningsrådet, også  

 selvom det har forekommet selvfølgeligt, at det leasede skulle  

 forblive hos den oprindelige sælger.
 Sale and lease back har klart været accepteret som  

 erhvervsmæssig virksomhed.
 Der har i ingen af de mange sale and lease  

 back-arrangementer, som Ligningsrådet har godkendt siden begyndelsen af  

 1980'erne, været nævneværdig, reel risiko for investorerne.  

 Det har i hvert fald ikke været tilfældet, hvor stat, amt eller  

 kommune stod som udbyder, eller hvor der har været bankgaranti.
 Ingen af de hidtil forekommende interessentskaber er  

 blevet lignet som selskaber efter selskabsskattelovens § 1, stk. 1, nr.  

 2.
 Non-recourse eller limited-recourse vilkår har  

 foreligget i mange anpartsprojekter, som Ligningsrådet har godkendt  

 forudgående eller efterfølgende.
Der kan derfor ikke nægtes fradrag for renteudgifter  

 til lånet, som interessenterne har optaget i F Bank eller nægtes  

 fradrag for underskud i øvrigt.
Da der er tale om erhvervsvirksomhed,  

 er der fradrag for renteudgifter både efter statsskattelovens § 6, stk.  

 1, litra a og litra e.
 Kreditaftalelovens § 6, stk. 2, hvorefter en lejeaftale  

 kan anses som en købeaftale, hvis det må antages at have  

 været meningen, at modtageren af tingen skal blive ejer af den, finder  

 ikke anvendelse på sale and lease back aftaler, og bestemmelsen har  

 således med rette aldrig i den mangeårige praksis været  

 anvendt ved sale and lease back.
 Vedr. personskattelovens anpartsregler gøres det  

 gældende, at der ikke foreligger formidling af udlejning efter § 4,  

 stk. 1, nr. 12, fordi der sker indtræden i en bestående kontrakt,  

 hvor aktiverne allerede er udlejet.
Salgsformidling er ikke omfattet af formidlingsbegrebet i  

 anpartsreglerne.
Der er henvist til cirkulære nr. 198 af d. 4. december  

 1991, pkt. 4.4.1.2 og til en udtalelse af 16. september 1991 fra  

 Skatteministeriet, Departementet.
 Der foreligger heller ikke administration af udlejning ved  

 en anden virksomhed for flere end 10 personer, idet en af kommanditisterne  

 forestår administrationen.
 Der foreligger endvidere ikke udlejning fra flere end 10  

 personer, der som led i en fælles udlejning udlejer aktiver til samme  

 lejer, jf. personskattelovens § 4, stk. 1, nr. 13.
Den overtagne leasingkontrakt er indgået med et  

 selvstændigt leasingselskab, der driver leasingvirksomhed som led i  

 selskabets normale aktivitet.
Det er derfor dette leasingselskab, der  

 må anses for at være lejer.
Leasingselskabet er ikke  

 koncernforbundet med C Leasing Ltd. eller I/S S eller med  

 hovedtrafikselskabet H.
 Ligningsrådet har i en bindende  

 forhåndsbesked, TfS 1990,45 om udlejning til flere end 10 personer  

 udtalt, at oprettelsen af 10 selvstændige selskaber ikke fører  

 til, at de pågældende danske bådejere er omfattet af  

 personskattelovens § 4, stk. 1, nr. 12 eller nr. 13.
 Skatteministeren har i et svar til Folketingets  

 Skatteudvalg (T & S Nyt 1991.3.107 og 108) udtalt, at denne bindende  

 forhåndsbesked ikke udhuler anpartsindgrebet.
 Der foreligger således fast praksis på  

 området, således at I/S S ikke kan betragtes som omfattet af nr.  

 13.
 Endelig har skatteyderen gjort gældende, at det er  

 meget sjældent, at Ligningsrådet ændrer en ansættelse  

 foretaget af et skatteankenævn.
Ligningsrådets afgørelse og begrundelse  

 herfor Ligningsrådet anser sammenslutningen I/S S, uanset  

 at deltagerne benævner den et "interessentskab", som et  

 selskab med begrænset ansvar og dermed som et selvstændigt  

 skattesubjekt, der beskattes efter selskabsskattelovens § 1, stk. 1, nr.  

 2.
 Som følge af en generel  

 hæftelsesbegrænsning over for selskabets to eneste kreditorer,  

 leasingta geren og den långivende bank, hæfter deltagerne hverken  

 personligt, direkte eller solidarisk for selskabets forpligtelser, hvilket er  

 et helt grundlæggende krav for at anse selskabet som et  

 interessentskab.
 Det følger allerede heraf, at deltagerne ikke er  

 berettiget til at overføre selskabets skattemæssige underskud og  

 rentefradrag til deres personlige indkomstopgørelse.
I/S S har endvidere efter kreditaftalelovens § 6, stk. 2  

 ikke erhvervet ejendomsret i civilretlig henseende til, togvognene, da de  

 leasingaftaler, som I/S S er part i, må anses som  

 kreditkøbsaftaler.
Dette er en følge af leasingtagerens  

 købepligt til togvognene og de øvrige lejevilkår,  

 hvorefter I/S S har fraskrevet sig alle ejerbeføjelser over  

 vognene.
 Det medfører, at I/S S, hverken som  

 selvstændigt skattesubjekt efter selskabsskattelovens § 1, stk. 1, nr.  

 2 eller som interessentskab med de enkelte deltagere som skattesubjekter har  

 ret til at foretage skattemæssige afskrivninger og fradrag for  

 underskud ved opgørelsen af den skattepligtige indkomst.
Det er Ligningsrådets opfattelse, at der også  

 i skattemæssig henseende alene er etableret en formel ejendomsret for  

 I/S S uden juridisk og økonomisk realitet, og arrangementet er dermed  

 også uden skattemæssig realitet.
Deltagerne har ingen  

 sædvanlige ejerbeføjelser over leasingaktiverne, men har reelt  

 alene erhvervet en ret til passivt medlemskab af I/S S og deraf  

 følgende forventet ret til skattemæssige afskrivninger og  

 rentefradrag.
 Også som følge heraf har hverken selskabet  

 omfattet af selskabsskattelovens § 1, stk. 1, nr. 2 eller deltagerne, hvis  

 der bortses fra beskatningen af I/S S som et selskab, fradragsret for  

 afskrivninger, renter og underskud.
 Anpartsprojektet opfylder herudover ikke de i praksis  

 opstillede betingelser for at blive anset som erhvervsmæssigt, idet  

 enhver økonomisk indsats og risiko for deltagerne er elimineret, og  

 idet virksomheden ikke drives med systematisk indtægtserhvervelse for  

 øje.
Endelig er det Ligningsrådets opfattelse, at der  

 ikke er fradragsret for renterne af I/S S'limited-recourse banklån  

 efter statsskattelovens § 6, stk. 1, litra e, da der ikke påhviler I/S  

 S eller den enkelte deltager heri en aktuel retlig forpligtelse til at  

 tilbagebetale og forrente det pågældende banklån.
Der er  

 således reelt ikke tale om en gældsforpligtelse over for banken,  

 som medfører rentefradragsret.
 Ligningsrådet anser ikke den skattemæssige  

 tilsidesættelse af anpartsprojektet med virkning for deltagernes  

 personlige indkomstopgørelse for at stride imod eller indebære  

 en skærpelse med tilbagevirkende kraft af hidtidig administrativ  

 praksis vedrørende den skattemæssige behandling af sale and  

 lease back-arrangementer.
 Denne konklusion støttes på, at det  

 foreliggende anpartsprojekt på flere væsentlige punkter afviger  

 fra hidtil anerkendte, sædvanlige sale and lease back-arrangementer,  

 således:
 - Investorernes manglende økonomiske indsats i  

 projektet.
Der foretages alene et kontantindskud på 14 pct. af  

 anskaffelsessummen for leasingaktiverne til dækning af omkostninger i  

 forbindelse med etableringen af og deltagelsen i projektet.
De resterende 86  

 pct. finansieres ved limited-recourse banklån.
 - Den manglende økonomiske hæftelse for  

 investorerne.
Der er ingen personlig hæftelse for investorerne i  

 projektet, hverken over for leasingtager, der har fraskrevet sig ethvert  

 mangelskrav eller krav på reduktion i leasingydelser over for  

 investorerne, eller over for den långivende bank.
Der er ydet lån  

 på limited-recourse vilkår, hvilket reelt svarer til non-recourse  

 vilkår, dvs. uden personlig hæftelse for investorerne.
 - Manglende risiko.
 I/S S projektet har efter kontraktsgrundlaget helt  

 elimineret enhver risiko, hvilket fratager arrangementet karakter af  

 erhvervsmæssig virksomhed.
 - Manglende udlodning af overskud.
Der udloddes ikke overskud fra leasingydelser til  

 deltagerne.
Der er etableret et lukket økonomisk kredsløb uden  

 om investorerne, hvor leasingydelserne indbetales direkte til den  

 långivende bank som renter og afdrag på I/S S' banklån.  

 Arrangementet tilsigter ikke at skabe et overskud, men er udelukkende  

 tilrettelagt med store, forventede skattemæssige underskud for  

 øje.
 - Usædvanlig tilbagekøbspligt for  

 leasingtager.
Ved leasingperiodens udløb efter 8 1/2 år har  

 leasingtager tilbagekøbspligt til en på forhånd fastsat  

 pris, svarende til 95 pct. af investorernes anskaffelsessum, og endelig - Udbudsformens systematiske karakter.
 Der foreligger et systematisk organiseret udbud af  

 færdiglavede projekter, udbudt til en vid kreds af 10-personers  

 selskaber/personer, med standardiserede stiftelseskontrakter,  

 overdragelseskontrakter og leasingkontrakter.
 Ligningsrådet anser indkomsten fra I/S S' udlejning  

 af togvogne til D for under alle omstændigheder at være omfattet  

 af anpartsreglerne i personskattelovens § 4, stk. 1, nr. 12, 1. pkt. og nr.  

 13, som affattet ved lov nr. 364 af 6. juni 1991 om ændring af  

 forskellige skattelove (mindre udlejningsvirksomheder m.v).
 Heraf følger at underskud fra virksomheden er  

 omfattet af underskudsbegrænsningsreglen i personskattelovens § 13,  

 stk. 6, indføjet ved lov nr. 388 af 7. juni 1989 om ændring af  

 forskellige skattelove (anparter).
Deltagerne kan derfor ikke fratrække underskud og  

 renteudgifter vedr. virksomheden i deres øvrige særlige eller  

 almindelige indkomst.
Fradrag kan alene ske i eventuel positiv særlig  

 eller almindelig indkomst fra samme virksomhed i samme indkomstår eller  

 fremføres til modregning i positiv indkomst fra virksomheden i et  

 senere indkomstår.
 Ligningsrådet er bekendt med, at der er udbudt i alt  

 28 togvognsprojekter, formidlet af K A/S.
Leje- eller leasingaftalen er en væsentlig del af  

 arrangementet, idet tilbagebetaling af lånet hos F Bank udelukkende  

 skal finansieres ved leasingydelserne.
Lejeaftalen er således en  

 integrerende del af arrangementet.
Der henvises til cirkulære nr. 198 af den 4.  

 december 1991 om ændringer i afskrivningsloven, personskatteloven  

 m.fl., pkt. 4.4.1.2., hvorefter en virksomhed der forestår formidling  

 af salg af aktiver, anses for en virksomhed, der formidler udlejning af  

 aktiver, såfremt der til salget er knyttet en ny lejeaftale, hvis  

 virkning er afhængig af salget.
Hvis der til salget af aktivet er  

 knyttet en lejeaftale med den tidligere ejer, vil der normalt altid foreligge  

 aftale om såvel salgsformidling som formidling af udlejning.
 Ligningsrådet anser købe- og lejeaftalerne  

 vedr. togvognene som et samlet arrangement, hvor K A/S foretager både  

 salgsformidling og formidling af lejekontrakter (fælles udlejning) for  

 flere end 10 personer, dvs. deltagerne i de 28 udbudte togvognsprojekter.
 Ligningsrådet forudsætter i den forbindelse,  

 at deltagerne ikke selv ville have kunnet opnå sådanne  

 aftaler.
 Det er endvidere Ligningsrådets opfattelse, at den  

 praktiske administration med opkrævning af leasingydelser fra D for  

 leje af de i alt 43 togvogne og overførsel af leasingydelserne til de  

 28 10-personers projekters lånekonti i banken er varetaget af 28  

 datterselskaber i F-koncernen i samarbejde med et søsterselskab i  

 samme koncern, som har stillet personale til rådighed, og  

 moderselskabet F Bank.
 Der foreligger således administration af udlejning  

 ved en anden virksomhed for flere end 10 personer, således at  

 arrangementet er omfattet af personskattelovens § 4, stk. 1, nr. 12.
Ligningsrådet anser D (H) som den endelige lejer i  

 projekterne, og det er for anvendelsen af § 4, stk. 1, nr. 13 uden betydning,  

 at der fra projektudbydernes side formelt er indskudt 28 datterselskaber af F  

 Bank som umiddelbare lejere af togvognene.
Det konkluderes, at det for  

 anvendelsen af bestemmelsen er afgørende, hvem der reelt er den  

 endelige lejer, og at denne lejer aktiver af flere end 10 personer som led i  

 en fælles udlejning.
 H-koncernen med underliggende driftsselskaber anses derfor  

 for den endelige lejer efter person skattelovens § 4, stk. 1, nr. 13 (som  

 affattet ved lov nr. 364 af 6. juni 1991).
 Ligningsrådet ændrede herefter  

 Skatteankenævnets ansættelser således:
 De af Skatteankenævnet godkendte fradrag, for  

 indkomståret 1992 underskud vedr. deltagelse i I/S S kr. 749.547 og  

 renteudgift kr. 117.453, for indkomståret 1993 underskud kr. 382.581 og  

 renteudgift kr. 371.470, ophæves efter de ovenfor anførte  

 synspunkter.
