Bekendtgørelse om erstatning og godtgørelse til børn og unge for skader, der pådrages ved udførelsen af straksreaktioner I medfør af § 12, stk. 2, i lov nr. 1705 af 27. december 2018 om bekæmpelse af ungdomskriminalitet, som ændret ved lov nr. 897 af 21. juni 2022, fastsættes:
Kapitel 1 Området for erstatning og godtgørelse samt erstatningsansvarlige myndighed § 1. Den kommune, som i medfør af lov om bekæmpelse af ungdomskriminalitet er ansvarlig for barnet eller den unge, yder erstatning og godtgørelse for skader, som barnet eller den unge pådrages ved udførelsen af en straksreaktion fastsat af Ungdomskriminalitetsnævnet i medfør af § 12, stk. 1, i lov om bekæmpelse af ungdomskriminalitet.
 § 2. Sager om erstatning og godtgørelse behandles efter reglerne i lov om arbejdsskadesikring med de ændringer, der følger af § 3.
 § 3. Erstatning og godtgørelse ydes for følgerne af ulykker, der sker under udførelsen af en straksreaktion, uanset om aktiviteten kan antages at have nytteværdi for den, aktiviteten bliver udført for, samt for ulykker under færden som led i straksreaktionen.
Stk. 2. Spørgsmål om anvendelse af denne bekendtgørelse, herunder om skaden indtraf under udførelse af en straksreaktion, behandles af den kommune, som i medfør af lov om bekæmpelse af ungdomskriminalitet er ansvarlig for barnet eller den unge.
Dette gælder, uanset om straksreaktionen er udført uden for den ansvarlige kommune.
Kapitel 2 Anmeldelse af skader og administration m.v.
 § 4. Kommunen afgør, om barnet eller den unge er retligt omfattet af erstatningsordningen.
Stk. 2. Kommunen videresender en anmeldelse af en skade til Arbejdsmarkedets Erhvervssikring efter reglerne i bekendtgørelse om anmeldelse af ulykker efter arbejdsskadesikringsloven.
Kommunen videresender tillige en anmeldelse af en skade til Arbejdsmarkedets Erhvervssikring, hvis tilskadekomne anmoder om det.
Stk. 3. Kommunen kan tillige behandle krav om betaling af udgifter til sygebehandling og hjælpemidler m.v. i anledning af anmeldte ulykker og betale sådanne udgifter i det omfang kravet kan imødekommes, jf. § 15 i lov om arbejdsskadesikring.
Beskæftigelsesministeriets bekendtgørelse om forsikringsselskabernes adgang til at behandle krav om betaling af udgifter til sygebehandling og hjælpemidler m.v. efter lov om arbejdsskadesikring finder tilsvarende anvendelse.
§ 5. Arbejdsmarkedets Erhvervssikring træffer afgørelse om erstatning og godtgørelse efter reglerne i lov om arbejdsskadesikring.
Arbejdsmarkedets Erhvervssikrings afgørelser kan indbringes for Ankestyrelsen af den tilskadekomne og af den ansvarlige kommune.
Kapitel 3 Ikrafttræden mv.
 § 6. Bekendtgørelsen træder i kraft den 1. september 2022.
 Stk. 2. Bekendtgørelsen finder ikke anvendelse på skader, der er indtruffet før bekendtgørelsens ikrafttræden.
