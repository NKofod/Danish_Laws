 Da det blev konstateret at varmtvandsbeholderen i en del af  

 regnskabsåret havde været defekt, og at der havde hersket en del usikkerhed  

 om, hvem der skulle varetage viceværtsforpligtelsen, herunder tilsynet med  

 varmeanlægget, vedtog nævnet, at lejerne kun skulle afkræves varmebetaling ud  

 fra et af Kommunale Værker opgivet normalforbrug for tilsvarende ejendomme.
 I en ejendom havde varmtvandsbeholderen i en del af varmeregnskabsåret  

 været defekt, og der havde tillige hersket usikkerhed om, hvem der skulle  

 varetage tilsynet med varmeanlægget, hvilket havde medført et usædvanligt  

 stort fjernvarmeforbrug.
 Nævnet bestemte, at lejerne kun kunne afkræves betaling for varme,  

 beregnet ud fra et af Kommunale Værker opgivet normalforbrug for tilsvarende  

 ejendomme.
 I huslejenævnets afgørelse hedder det bl.a.:
»Fra lejeren NN er modtaget skrivelse af 4. august 1985 vedrørende  

 klage over varmeregnskabet for perioden 1. april 1984 til 31. marts 1985,  

 hvilket skrivelsen i fotokopi den 7. august 1985 er forelagt udlejer til  

 udtalelse, hvorefter er modtaget svarskrivelse af 13. september 1985 med  

 bilag.
Af den med skrivelsen vedlagte korrespondance fremgår, at Lejernes LO  

 på vegne af lejeren MM ved skrivelse af 7. august 1985 ligeledes har fremsat  

 indsigelse imod varmeregnskabet.
 Ved skrivelser af 19. og 20. september 1985 er NN, MM og Lejernes LO  

 forelagt fotokopier af udlejers skrivelse af 13. september 1985, kvitteringer  

 fra Århus kommunale værker, ejendommens samlede varmeregnskab med fordeling,  

 udlejers skrivelse af 22. august 1985 til Århus kommunale værker og  

 svarskrivelse af 11. september 1985 til udlejer i fotokopier til udtalelse,  

 hvorefter NN og MM har fremsendt skrivelse af 22. og 23. september 1985,  

 hvori de indgivne klager fastholdes.
 Der har herefter været ført yderligere korrespondance mellem nævnets  

 kontor og parterne til belysning af sagen.
 Nævnet gennemgik sagen, hvoraf fremgår, at Århus kommunale værker i  

 skrivelse af 11. september 1985 til udlejer har oplyst, at årligt  

 normalforbrug i en ejendom af tilsvarende belastning vil være 665 (m3).
 Nævnet vedtog - dels under hensyn til, at ejendommens varmtvandsbeholder i  

 en del af perioden har været defekt, dels under hensyn til den usikkerhed,  

 der har hersket om, hvem der skulle varetage viceværtsforpligtelsen, herunder  

 tilsynet med varmeanlægget - at ejendommens fjernvarmeudgift skal beregnes på  

 grundlag af et forbrug på 665 (m3) i alt.
I overensstemmelse hermed skal det af Kosan Brunata A/S udarbejdede  

 varmeregnskab for perioden 1. april 1984 - 31. marts 1985 korrigeres.
Dog  

 skal der ved beregningen tages hensyn til den af lejeren MM fremsatte  

 indsigelse vedrørende antallet af haneandele som følge af manglende håndvask.
