 En virksomhed med biavl - 16 bistader - der gennem nogle år havde  

 givet underskud, men senere overskud, blev ikke anset for at være hobby, men  

 underskud blev godkendt fradragsberettiget, bl.a. på grund af antallet af  

 bistader.
 A klagede for indkomståret 1986 over, at de stedlige skattemyndigheder  

 ikke havde godkendt det af hende foretagne fradrag for underskud ved biavl  

 med 3.801 kr.
Det fremgik af sagens oplysninger, at klageren i året 1980 havde anskaffet  

 bistader, og siden havde drevet biavl med honningsalg.
Denne virksomhed havde  

 imidlertid givet underskud for årene 1984, 1985 og 1986 med henholdsvis 3.861  

 kr., 2.130 kr. og 3.801 kr.
 De stedlige skattemyndigheder havde været af den opfattelse, at klagerens  

 biavlsvirksomhed ikke havde været anlagt med rentabel drift for øje, og  

 således ikke kunne anses for at være drevet erhvervsmæssigt.  

 Skattemyndighederne havde bl.a. henset til, at der hvert år havde været  

 underskud ved biavlen.
Klageren gjorde gældende, at når hun havde 16 bistader, kunne virksomheden  

 ikke betragtes som en hobbyvirksomhed.
Hun hævdede, at der i opbygningsfasen  

 var ret store udgifter, og hun havde importeret dronninger fra USA.
Vejret  

 havde i nogle år været ugunstigt, og en del bifamilier var døde.
Imidlertid  

 var underskuddet reduceret i året 1987, og der havde været overskud ved  

 biavlen i 1988, hvor vejret havde været mere gunstigt.
 Klageren gjorde opmærksom på, at hun ved siden af biavlsvirksomheden drev  

 systue, og at en væsentlig del af udgifterne ved biavlsvirksomheden var  

 automobiludgifter, idet bistaderne stod i nogen afstand fra hjemmet.
 Endelig gjorde klageren opmærksom på, at der i arbejdsløshedslovgivningen  

 vedrørende ydelse af understøttelse var fastsat en grænse ved 10 bistader  

 vedrørende bedømmelse af, om der forelå hobbyvirksomhed.
 Landsskatteretten fandt efter det oplyste - særligt vedrørende det  

 betydelige antal bistader - at der ikke forelå fornødent grundlag for at  

 frakende klagerens biavl karakter af erhvervsmæssig drift.
 LV 1988, C 1.1.
