Skriftlig fremsættelse (3. oktober  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service, lov om aktiv socialpolitik, pensionsbeskatningsloven, lov om  

 Arbejdsmarkedets Tillægspension og lov om en arbejdsmarkedsfond  

 (Forbedring af regler om pasning i hjemmet af børn med handicap) (Lovforslag nr.
L 7).
Forslaget er en opfølgning på en rapport fra  

 oktober 2000 fra en arbejdsgruppe med medlemmer fra Socialministeriet og det  

 daværende Arbejdsministerium, der skulle vurdere forholdet mellem  

 servicelovens § 29 om tabt arbejdsfortjeneste til forældre, der  

 passer barn i hjemmet og Beskæftigelsesministeriets regler om  

 arbejdsløshedsdagpenge, ferielovgivning m.v.
Rapporten indeholder en  

 række konkrete forslag til forbedring, som man nu ønsker at  

 indføre.
Lovforslaget har til formål at indføre  

 økonomiske forbedringer for forældre, der i stedet for  

 løn får udbetalt tabt arbejdsfortjeneste efter servicelovens  

 § 29 for at passe et handicappet barn i hjemmet.
Forslaget indeholder  

 følgende elementer:
 Dækning for bidrag til pensionsordning i hjælp til  

 pasning af børn i hjemmet.
 Indførelse af en særlig supplerende ydelse for  

 arbejdsløshedsforsikrede, der modtager hjælp til dækning  

 af tabt arbejdsfortjeneste, som ikke bliver selvforskyldt ledige fra deres  

 arbejde, og som ikke er berettigede til at modtage  

 arbejdsløshedsdagpenge.
 Udbetalte ferietillæg til personer, der er ophørt med at  

 modtage hjælp til dækning af tabt arbejdsfortjeneste, fradrages  

 først i en evt. kontanthjælp, når ferien holdes.
En ændring af ATP-loven, så modtagere af hjælp til  

 dækning af tabt arbejdsfortjeneste omfattes af loven.
De ligestilles  

 hermed i pensionsmæssig henseende med personer, der er på  

 arbejdsmarkedet.
 Endelig vil der i bekendtgørelsesform ske en  

 harmonisering af optjening og udbetaling af ferietillæg efter  

 servicelovens § 29 med de almindelige regler i ferielovgivningen.
 Med lovforslaget vil bestemmelsen i servicelovens  

 § 29 blive ajourført, så den kommer til at afspejle de  

 overordnede mål for politikken på handicapområdet om bl.a.  

 ligestilling og ligebehandling.
Lovforslaget skønnes at medføre samlede  

 offentlige merudgifter, inklusiv ændring i bekendtgørelsesform  

 på 62,3 mill. kr. 2003, 92,1 mill. kr. i 2004-2006. Udgifterne er  

 delvist finansieret af midler fra satspuljeforliget for 2002, hvor der er  

 afsat 61,9 mill. kr. 2003, 86,7 mill. kr. 2004 og de følgende  

 år.
Merudgifterne ud over de afsatte midler fra satspuljen for 2002  

 søges finansieret via satspuljen for 2003.
 De økonomiske og administrative konsekvenser skal  

 forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
