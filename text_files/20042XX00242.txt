Skriftlig fremsættelse (11. maj 2005) Statsministeren  

  

 (Anders Fogh Rasmussen):
 Herved tillader jeg mig for Folketinget at fremsætte:
 Forslag til lov  

 om de færøske myndigheders overtagelse af sager og sagsområder.
(Lovforslag nr.
L 169).
 Forslag til lov om de færøske myndigheders overtagelse af  

 sager og sagsområder er et resultat af forhandlinger mellem regeringen og  

 Færøernes landsstyre.
Forslaget indebærer en væsentlig udvidelse af de sager og  

 sagsområder, som de færøske myndigheder kan overtage efter den gældende  

 hjemmestyrelov for Færøerne.
De færøske myndigheder vil således kunne  

 overtage  

 samtlige sager og sagsområder, bortset fra de sager og sagsområder, hvor  

 hensynet til rigsenheden eller særlige bestemmelser i grundloven forhindrer  

 dette.
De sagsområder, der således ikke er omfattet af lovforslaget, er:  

 statsforfatningen, statsborgerskab, Højesteret, udenrigs-, sikkerheds- og  

 forsvarspolitik samt valuta- og pengepolitik.
Lovforslaget er udtryk for landsstyrets og regeringens  

 fælles ønske om en ordning, der i størst mulig omfang udvider mulighederne  

 for  

 færøske overtagelser af nye sagsområder.
Lovforslaget omhandler derfor en  

 række  

 centrale forfatningsmæssige forhold og indeholder en redegørelse for  

 regeringens opfattelse af Færøernes forfatningsmæssige status i riget.
 Regeringen konstaterer, at landsstyret ved fremsættelse af  

 forslag til lagtingslov om de færøske myndigheders overtagelse af sager og  

 sagsområder, lægger en anden opfattelse af Færøernes forfatningsmæssige  

 status  

 til grund, end der er givet udtryk for i regeringens lovforslag.
Regeringen hverken kan eller vil forhindre, at de færøske  

 myndigheder  ligesom andre deltagere i den forfatningsretlige debat  

  kan give  

 udtryk for deres opfattelse af forfatningsretlige spørgsmål.
Det er  

 imidlertid  

 klart, at hvis regeringens lovforslag berører spørgsmål i relation til  

 grundloven, må regeringen lægge sin grundlovsfortolkning til grund.
Dette er  

 også tilkendegivet over for de færøske myndigheder.
Gennemførelse af lovforslaget forudsætter efter regeringens  

 opfattelse, at Færøernes Lagting forud for en vedtagelse i Folketinget  

 udtrykker enighed i, at lovforslaget gennemføres.
Forslaget er forelagt for  

 de  

 færøske myndigheder.
Et flertal i Lagtinget forventes inden lovforslagets  

 vedtagelse i Folketinget at have tilsluttet sig, at forslaget fremmes.
 Efter Folketingets vedtagelse af lovforslaget og den  

 stadfæstede lovs kundgørelse i Danmark og på Færøerne vil det retlige  

 grundlag  

 for den nyordning, der er beskrevet i lovforslaget, være etableret i Danmark  

 og  

 på Færøerne.
Det vil herefter være op til de færøske myndigheder selv at  

 beslutte tidspunktet for sagsovertagelser efter loven.
Overtagelse af visse  

 sagsområder, jf. lovens bilag, Liste I, forudsætter dog i særlig grad  

 forberedelser  

 for at kunne gennemføres under ordnede og veltilrettelagte forhold, hvorfor  

 tidspunktet for disse overtagelser fastsættes af de færøske myndigheder efter  

 forhandling med de danske myndigheder.
De danske myndigheder bibeholder  

 muligheden, der er i hjemmestyreloven, for at beslutte, at de færøske  

 myndigheder skal overtage sager og sagsområder.
De færøske myndigheder overtager de udgifter og reale  

 aktiver, der knytter sig til de enkelte sagsområder, der overtages.  

 Lovforslaget indebærer således, at det fremover ikke vil være muligt at  

 overtage sager eller sagsområder med statslig medfinansiering.
Derimod  

 berøres  

 grundlaget i hjemmestyreloven for statens tilskud til de sagsområder, der  

 allerede er overtaget med statsligt tilskud (social- og sundhedsområderne),  

 ikke af lovforslaget.
Efter udløbet af den gældende bloktilskudsperiode med  

 udgangen af 2006 vil der således også fremover kunne ydes statsligt tilskud  

 til  

 disse områder i medfør af hjemmestyrelovens regler og efter konkrete aftaler  

 mellem regeringen og landsstyret.
 Endelig åbner lovforslaget mulighed for, at de færøske  

 myndigheder efter aftale med de danske myndigheder kan overtage Vágar  

 Lufthavn  

 samt ansvaret for driften heraf.
 Forholdene for det personale, der kan blive berørt af  

 færøske sagsovertagelser, er behandlet i et særskilt lovforslag, der  

 fremsættes  

 af finansministeren samtidig med nærværende lovforslag.
 Idet jeg henviser til de bemærkninger, der ledsager  

 forslaget, skal jeg tillade mig at anbefale det til Folketingets velvillige  

 behandling.
