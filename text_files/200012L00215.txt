Fremsat den 29. marts 2001 af  

 arbejdsministeren (Ove Hygum) Forslag til Lov om ændring  

 af lov om lige løn til mænd og kvinder (lønoplysninger) § 1 I lov om lige løn til mænd og kvinder, jf.  

 lovbekendtgørelse nr. 909 af 27. september 2000, foretages  

 følgende ændringer:
 1. Efter § 2 indsættes:
»§ 2 a.
En lønmodtager har ret til at  

 videregive oplysninger om egne lønforhold.
Oplysningerne kan  

 videregives til enhver.
 Stk. 2. Denne bestemmelse finder ikke anvendelse i det omfang  

 en kollektiv overenskomst giver en lønmodtager rettigheder, der som  

 minimum svarer til rettighederne i stk. 1.«.
 2. I § 3, stk. 1, indsættes efter  

 »lønvilkår«: »eller fordi denne har videregivet oplysninger om  

 løn.«.
 3. I § 3, stk. 1, indsættes som 2. pkt.:
» 4. Efter § 5 indsættes:
»§ 5 a.
Hvis der rejses krav herom, skal en  

 arbejdsgiver med 10 ansatte eller mere udarbejde en lønstatistik for  

 hele virksomheden opdelt på køn samt på andre kriterier,  

 der er relevante for aflønning af medarbejdere.
I  

 lønstatistikken må der ikke vises lønoplysninger for  

 grupper på mindre end 5 personer.
 Stk. 2. Krav om udarbejdelse af lønstatistik efter  

 stk. 1 kan rejses af en medarbejder på virksomheden, en  

 lønmodtagerrepræsentant, et fagforbund med et eller flere  

 medlemmer på den pågældende virksomhed eller af  

 Ligestillingsnævnet.
 Stk. 3. For en arbejdsgiver, der er tilmeldt LetLøn,  

 jf. lov nr. 1262 af 20. december 2000 om et indberetningssystem for oplysning  

 om løn m.v., udarbejdes lønstatistikken af LetLøn  

 på grundlag af de dertil indberettede oplysninger.
 Stk. 4. En lønstatistik efter stk. 1 må  

 alene benyttes til belysning af, om der eventuelt finder  

 lønmæssig forskelsbehandling sted i strid med denne lov.  

 Statistikken skal behandles fortroligt.
 Stk. 5. Denne bestemmelse finder ikke anvendelse i det omfang  

 en kollektiv overenskomst giver rettigheder, der svarer til rettighederne i  

 stk. 1.«.
 5. Efter § 6 indsættes:
»§ 6 a.
Arbejdsministeren og  

 ligestillingsministeren udarbejder hvert tredje år en  

 redegørelse for indsatsen for at opnå lige løn mellem  

 mænd og kvinder.
§ 6 b.
Overtrædelse af § 5 a, stk. 1, 1. pkt.,  

 og § 5 a, stk. 4, 2. pkt., straffes med bøde, medmindre  

 højere straf følger af anden lovgivning.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.«.
§ 2 Stk. 1. Loven træder i kraft den 1. juli 2001. Dog  

 træder § 1, nr. 3, nr. 4 og nr. 5, først i kraft den 1.  

 juni 2002.
 Stk. 2. § 1, nr. 1 og nr. 2, har virkning for  

 ansættelsesforhold, der er påbegyndt før den 1. juli  

 2001.
 Stk. 3. Redegørelsen i § 6 a, som affattet ved  

 denne lovs § 1, nr. 5, udarbejdes første gang i 2003.
Bemærkninger til lovforslaget Almindelige bemærkninger Der er i denne Folketingssamling fremsat lovforslag om  

 ændring af bl.a. lov om lige løn til mænd og kvinder (L  

 78, fremsat den 1. november 2000). Med det foreliggende lovforslag  

 foreslås en ændring i en af de samme bestemmelser, som i  

 lovforslag L 78. Der er i øvrigt ikke nogen indholdsmæssig  

 sammenhæng imellem de to lovforslag.
 Ligelønsloven blev vedtaget i 1976 og lovens  

 hovedformål er at forhindre forskelsbehandling med hensyn til  

 køn for så vidt angår alle lønelementer og  

 lønvilkår.
 Kravet om en gennemskuelig lønfastsættelse  

 blev indarbejdet i loven i 1992 med lov nr. 374 af 20. maj 1992. Med  

 lovændringen levede man op til de EU-retlige bevisbyrderegler, som  

 bl.a. fremgår af Danfoss-sagen, domstolens dom af 17. oktober 1989, sag  

 109/88, Handels- og Kontorfunktionærernes forbund i Danmark mod Dansk  

 Arbejdsgiverforening for Danfoss A/S, (Saml. 1989 s. 3199).
Det foreliggende lovforslag fortsætter og udvider  

 denne linie om større åbenhed omkring  

 lønfastsættelse.
Det har gennem årene været  

 kritiseret, at adgangen til lønoplysninger ikke har været  

 tilstrækkelig til at vurdere, om en ligelønssag kunne rejses.  

 Dette forhold har sat spørgsmålstegn ved ligelønslovens  

 effektivitet.
 Da lønforskellene mellem kvinder og mænd  

 stadig er store understreges det bl.a. fra en række  

 lønmodtagerorganisationers side, at adgang til lønoplysninger  

 på et tidligt tidspunkt i forløbet er afgørende for en  

 effektiv anvendelse af ligelønsloven.
 Lovforslaget giver de tillidsrepræsentanter og  

 fagforbund, der ønsker at arbejde aktivt med nedbringelse af  

 lønforskellen mellem kvinder og mænd, bedre redskaber  

 hertil.
 Lovforslaget indeholder to hovedelementer:
 1.	En ret for lønmodtagere til at videregive egne  

 lønoplysninger til enhver.
 2.	En forpligtelse for virksomheder til at udarbejde kønsopdelte  

 lønstatistikker på anmodning.
1. Udlevering af egne lønoplysninger Det foreslås, at der i ligelønsloven  

 indsættes en bestemmelse om, at lønmodtagere altid har ret til  

 at videregive oplysninger om egne lønforhold til enhver.
Bestemmelsen  

 skal først og fremmest fastslå, at såkaldte  

 »fortrolighedsklausuler«, hvormed arbejdsgiveren pålægger  

 lønmodtageren ikke at videregive eller i øvrigt gøre  

 nogen bekendt med lønoplysninger, ikke er lovlige.
Efter gældende ret er en lønmodtagers  

 muligheder for at udlevere egne lønoplysninger undergivet principperne  

 om almindelig tavshedspligt eller pligt over for arbejdsgiveren til  

 diskretion.
Ved bedømmelse af en ansats frihed til at ytre sig om sin  

 løn, skal udgangspunkt tages i den arbejdsretlige grundsætning  

 om den ansattes loyalitetsforpligtelse.
Den ansatte må ikke  

 unødigt tilføje arbejdsgiveren skade.
Den nærmere  

 udformning af princippet kan variere fra sag til sag.
Udgangspunktet kan måske siges at være, at  

 lønmodtageren kun har ret til at videregive informationer, der er  

 harmløse, men at udveksling (herunder til interesseorganisation) af  

 informationer om lønvilkår formentlig altid kan ske, idet der  

 ikke kan siges at være nogen saglig diskretionsforpligtelse i forhold  

 til løn.
Der antages således allerede nu at eksistere en adgang  

 til at videregive egne lønoplysninger til en organisation - og  

 formentlig også til at diskutere løn på  

 arbejdspladsen.
Efter funktionærlovens § 10 kan  

 funktionærer give oplysninger om egne løn- og  

 arbejdsvilkår til deres organisationer.
Bestemmelsen om adgangen til at  

 videregive lønoplysninger til en organisation antages ikke at kunne  

 benyttes til at forbyde funktionærer at diskutere lønoplysninger  

 på virksomheden/blandt de ansatte.
Arbejdsgiveren kan således  

 ikke afskedige en ansat, fordi denne har diskuteret egne (og evt. andres)  

 løn på virksomheden.
2. Lønstatistik Arbejdet med at belyse årsagerne til eventuelle  

 lønforskelle mellem mænd og kvinder på den enkelte  

 virksomhed har hidtil været hæmmet af, at  

 lønmodtagerrepræsentanter og fagforbund ofte ikke har  

 kønsopdelte lønstatistikker til rådighed.
Det har  

 medført, at lønmodtagerrepræsentanter og fagforbund, der  

 har ønsket at arbejde aktivt med at bekæmpe kønsbestemte  

 lønforskelle, ikke i tilstrækkeligt omfang har haft de  

 fornødne redskaber til rådighed.
En samlet kønsopdelt lønstatistik for hele  

 virksomheden er en forudsætning for, at lønforskellenes  

 udvikling på virksomheden kan følges.
Særligt gør  

 dette sig gældende i forhold til decentrale lønforhandlinger og  

 indførelsen af lønsystemer med flere individuelle  

 løndele (Ny Løn).
For at rejse en ligelønssag er det  

 nødvendigt at udvælge sammenligningspersoner, som har en  

 højere løn end den person, der vil rejse en ligelønssag.  

 Det forudsætter et godt overblik over alle medarbejderes  

 lønninger, hvis sammenligningerne skal foretages mellem relevante  

 personer.
En detaljeret kønsopdelt lønstatistik vil kunne give  

 et sådant overblik, og dermed vil arbejdsgivere og lønmodtagere  

 i fællesskab bedre kunne beslutte, hvilke personer, der bør  

 sammenlignes.
 Efter de gældende regler kan Danmarks Statistik (DS)  

 ikke videregive lønoplysninger på virksomhedsniveau uden  

 udtrykkelig aftale med virksomheden.
 Et aktivt arbejde for ligeløn er der allerede lagt  

 op til i tillægsaftalen til samarbejdsaftalen af 9. juni 1986 mellem LO  

 og DA, hvis seneste udgave trådte i kraft den 1. maj 1999 (Aftale om  

 Ligebehandling). Samarbejdsudvalget kan igangsætte en  

 kortlægning, som viser forholdet mellem kvinder og mænd bl.a. for  

 så vidt angår principper for lønfastsættelse.
I samarbejdsaftalen på statens område er det  

 fastsat, at der på de statslige arbejdspladser er en særlig  

 forpligtelse til at fremme lige vilkår for kvinder og mænd.
I  

 staten er der bl.a. offentlig adgang til kønsopdelte  

 lønstatistikker (på økonomistyrelsens hjemmeside).
 Herudover er der indgået aftaler om udlevering af  

 lønoplysninger inden for en række overenskomstområder,  

 således at kvartalsvise lønstatistikker udleveres til  

 tillidsrepræsentanten/-erne, såfremt der er lokal enighed om  

 det.
Lovforslaget er en videreførelse af princippet om  

 udlevering af lønstatistikker til medarbejderne til brug for  

 ligelønssager.
Det har måttet konstateres, at de eksisterende  

 aftaler om lønstatistikker har været utilstrækkelige til  

 at dække behovet for statistik til brug for ligelønssager.
Dels  

 har de eksisterende aftaler kun omfattet dele af arbejdsmarkedet, dels har  

 statistikaftalerne ikke i tilstrækkeligt omfang givet den enkelte  

 medarbejder, tillidsrepræsentant eller dennes forbund mulighed for at  

 kende lønstatistikken for hele virksomheden.
 Lovforslaget indebærer, at i tilfælde, hvor  

 der ikke er en overenskomst, hvori spørgsmålet om  

 lønstatistik er reguleret nærmere, får arbejdsgiveren  

 pligt til på anmodning at udarbejde en lønstatistik for  

 virksomheden, som indeholder de oplysninger, der er nødvendige for at  

 kunne belyse lønforskelle.
Lønstatistikken skal udarbejdes, hvis der er mindst  

 10 ansatte i virksomheden.
Dette krav svarer til, hvad der gælder for  

 virksomhedernes indberetning til Danmarks Statistik.
For at sikre, at lønstatistikken er anonymiseret,  

 er det et krav, at statistikken ikke må udvise lønoplysninger  

 for grupper, der udgør mindre end 5 personer.
Dette betyder  

 selvfølgelig, at anvendeligheden af statistikken i nogle  

 tilfælde kan blive begrænset, fordi der er nogle oplysninger, der  

 ikke vil kunne ses.
Heroverfor står dog hensynet til, at de enkelte  

 medarbejdere på en virksomhed har krav på, at individuelle  

 lønoplysninger ikke skal kunne udledes af en generel  

 lønstatistik for virksomheden.
 Ud over de to hovedelementer, indeholder lovforslaget et  

 forslag om, at arbejdsministeren og ligestillingsministeren hvert tredje  

 år udarbejder en redegørelse for indsatsen for at opnå  

 ligeløn mellem mænd og kvinder.
Økonomiske konsekvenser for det offentlige og for  

 erhvervslivet Der forventes ikke at være økonomiske  

 konsekvenser af forslaget.
Dog vil udgifterne i forbindelse med omstillingen  

 af LetLøn til at kunne udarbejde lønstatistikker, jf. forslaget  

 til § 5 a, stk. 3, være omkring 5 mill. kr.
Administrative konsekvenser for det offentlige og for erhvervslivet Forslaget om, at der på anmodning skal udarbejdes en  

 lønstatistik, omfatter alle virksomheder med over 10 ansatte.
Disse  

 virksomheder kan blive bedt om at udarbejde en køns- og  

 arbejdsfunktionsopdelt lønstatistik baseret på de ansattes  

 udbetalte lønninger.
For hvert arbejdsfunktionsniveau beregnes for  

 henholdsvis mænd og kvinder den gennemsnitlige løn.
Der er kun  

 tale om virksomhedsinterne aktiviteter i form af en statistisk  

 opgørelse til medarbejderen.
Omkring 54.000 virksomheder, herunder både  

 offentlige og private, er som udgangspunkt omfattet af lovforslaget.
Det er  

 dog meget usikkert, hvor mange virksomheder der vil blive bedt om at  

 udarbejde en kønsopdelt lønstatistik.
Tidsforbruget i den enkelte virksomhed, som bliver bedt om  

 at udarbejde en kønsopdelt lønstatistik, skønnes at  

 være begrænset.
Tidsforbruget vil kunne afhænge af  

 virksomhedens størrelse, administrative praksis, edb-systemer m.v.
For  

 nogle virksomheder vil udarbejdelsen af en køns- og  

 arbejdsfunktionsopdelt lønstatistik skulle baseres på så  

 få oplysninger, at tidsforbruget herved er helt ubetydeligt.
For  

 større virksomheder vurderes, at lønoplysningerne eksisterer i  

 elektronisk form, hvorfor en teknisk løsning muligvis vil  

 indebære engangsomkostninger, hvorefter tidsforbruget med at udarbejde  

 lønstatistikken er yderst begrænset.
Forholdet til EU-retten Lovforslaget indeholder ikke EU-retlige aspekter.
Høring Lovforslaget er samtidig med fremsættelsen sendt i  

 høring i Kommunernes Landsforening, Amtsrådsforeningen,  

 Frederiksberg kommune, Københavns kommune, LO, HK, DA, AC, FTF, SALA,  

 Ledernes Hovedorganisation, Finanssektorens Arbejdsgivere, Kommunale  

 Tjenestemænd og Overenskomstansatte, Centralorganisationernes  

 Fællesudvalg, Dansk Kvindesamfund, Foreningen for Kvinde- og  

 Kønsforskere, Kvinderådet, Kvinfo og Nævnet for Etnisk  

 Ligestilling.
Vurdering af konsekvenser af lovforslaget Positive konsekvenser / mindreudgifter (hvis ja, angiv omfang) Negative konsekvenser / merudgifter (hvis ja, angiv omfang) Økonomiske konsekvenser for stat, kommuner og  

 amtskommuner ingen 5 mill. kr.
Administrative konsekvenser for stat, kommuner og  

 amtskommuner ingen mindre administrative konsekvenser for de berørte  

 virksomheder Økonomiske konsekvenser for erhvervslivet ingen ingen Administrative konsekvenser for erhvervslivet ingen mindre administrative konsekvenser for de berørte  

 virksomheder Miljømæssige konsekvenser ingen ingen Administrative konsekvenser for borgerne ingen ingen Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 § 2 a, stk. 1 Med forslaget sikres det, at en lønmodtager altid  

 kan videregive oplysninger om egne lønforhold.
Lønoplysningerne  

 kan videregives til enhver.
Forslaget har særligt til hensigt at  

 fastslå, at såkaldte »fortrolighedsklausuler«, hvormed  

 arbejdsgiveren pålægger lønmodtageren ikke at videregive  

 eller i øvrigt gøre nogen bekendt med lønoplysninger,  

 ikke er lovlige.
Der er tale om, at lønmodtageren har ret til at  

 udlevere lønoplysninger.
Bestemmelsen pålægger ikke  

 lønmodtageren nogen pligt til at udlevere lønoplysninger.
Det  

 er således den enkelte lønmodtager selv, der skal afgøre,  

 om vedkommende vil oplyse om egne lønforhold.
Forslaget indsættes i ligelønsloven, idet  

 adgangen til at afgive lønoplysninger primært har betydning for  

 mulighederne for at sikre, at der ikke på grund af køn finder en  

 lønmæssig forskelsbehandling sted.
Bestemmelsen er dog udformet  

 således, at videregivelse af lønoplysninger også kan ske i  

 situationer, hvor der ikke - i hvert fald ikke som udgangspunkt - er mistanke  

 eller viden om lønmæssig forskelsbehandling.
Der ligger  

 således ikke noget krav om et bestemt formål med videregivelsen  

 af lønoplysningerne.
 Der er heller ikke krav om, at de udleverede  

 lønoplysninger kun skal kunne benyttes i forbindelse med  

 undersøgelse af eventuelle ligelønsproblemer.  

 Lønoplysninger kan således benyttes af fx fagforbund til  

 almindelige lønstatistiske formål.
En lønmodtager kan udlevere egne  

 lønoplysninger til enhver.
Det kan fx være til en  

 tillidsrepræsentant, et fagforbund eller en kollega, men kan også  

 være til andre.
§ 2 a, stk. 2 Med forslaget sikres det, at bestemmelsen om adgang til  

 videregivelse af lønoplysninger viger for en kollektiv overenskomst,  

 der sikrer lønmodtageren mindst samme adgang til at videregive  

 lønoplysninger.
Til nr. 2 Den gældende ligelønslovs § 3 indeholder  

 en viktimiseringsbestemmelse som indebærer, at en arbejdsgiver ikke  

 må afskedige en lønmodtager, fordi denne har fremsat krav om  

 ligeløn, herunder lige lønvilkår.
Det foreslås, at  

 en arbejdsgiver heller ikke må afskedige en lønmodtager, fordi  

 denne har videregivet oplysninger om egne lønforhold efter § 2  

 a.
Til nr. 3 Når det i lovforslaget fastsættes, at  

 udarbejdelse af lønstatistik kun skal ske efter anmodning, kan der  

 være risiko for viktimisering i forhold til den medarbejder eller  

 lønmodtagerrepræsentant, der stiller et sådant krav.
Det  

 foreslås derfor, at en arbejdsgiver ikke må afskedige en  

 lønmodtager eller en lønmodtagerrepræsentant, fordi denne  

 har bedt om lønstatistik efter § 5 a.
Til nr. 4 § 5 a, stk. 1 Det vil ofte være nødvendigt at kende en  

 virksomheds lønstatistik for så vidt angår alle  

 medarbejdere, hvis det skal vurderes, om der er grundlag for at rejse en  

 ligelønssag.
Det er en forudsætning for at kunne vurdere, hvem  

 klageren kan sammenligne sig med.
Det er ofte på dette punkt, at  

 vanskelighederne med at vurdere, om der er grundlag for at rejse en  

 ligelønssag, viser sig.
Som et led heri vil der ofte også  

 være behov for at kunne sammenligne lønoplysninger for  

 medarbejdere, der er medlem af forskellige fagforbund.
Den nærmere definition af lønbegrebet i  

 forhold til overholdelse af ligelønsprincippet skal som udgangspunkt  

 søges i EF-traktaten.
Artikel 141, stk. 2, definerer  

 lønbegrebet: »Den almindelige grund- eller minimumsløn og alle  

 andre ydelser, som arbejdstageren som følge af arbejdsforholdet  

 modtager fra arbejdsgiveren direkte eller indirekte i penge eller  

 naturalier.«.
Dette spørgsmål har været behandlet i  

 talrige sager forelagt EF-Domstolen.
Det må dertil bemærkes, at  

 lønbegrebet ikke er defineret i ligelønsloven.
Begrebet  

 må imidlertid i overensstemmelse med sædvanlig forståelse  

 omfatte alle former for arbejdsvederlag, uanset hvordan disse er fastsat  

 (overenskomt, individuel aftale m.v.), og uanset hvilken  

 aflønningsform der anvendes (tidløn, akkordløn,  

 normalløn, minimalløn og mindsteløn). Såvel  

 arbejdsbestemte som personlige tillæg er omfattet.
Det samme  

 gælder fratrædelsesgodtgørelse.
Endvidere er det uden  

 betydning, om vederlaget udbetales pligtmæssigt eller frivilligt.  

 EF-Domstolen har fastslået, at frynsegoder, løn under sygdom,  

 ferie, pension m.v. er omfattet af lønbegrebet.
Virksomhedernes udarbejdelse af lønstatistik kan  

 ske efter de samme principper, som i dag benyttes i forbindelse med  

 indberetning til Danmarks Statistik.
Danmarks Statistik modtager  

 lønstatistik for alle virksomheder med 10 ansatte eller mere.
Samlet  

 modtager Danmarks Statistik data, der dækker omkring 90 pct. af alle  

 lønmodtagere.
Landbrug og fiskeri er ikke omfattet.
DA indsamler i øjeblikket lønoplysninger om  

 ca. halvdelen af de beskæftigede i den private sektor.  

 Lønoplysningerne indberettes direkte fra virksomhederne til DA,  

 hvorefter oplysningerne gives videre til Danmarks Statistik.
Virksomheder med  

 under 10 ansatte er ikke omfattet af statistikindsamlingen.
Dataindberetningerne er knyttet til CPR-nummer og  

 personerne klassificeret efter arbejdsfunktioner.
Denne opdeling er en dansk  

 udgave (DISCO) af den internationale nomenklatur for arbejdsbeskrivelse  

 (International Standard Classicfication of Occupations, ILO). Dette giver  

 mulighed for internationale sammenligninger.
Danmarks Statistik modtager endvidere oplysninger fra den  

 offentlige sektor (via kommunedata og statens lønsystemer) samt  

 direkte fra private virksomheder, evt. via deres organisation, der ikke er  

 medlemmer af DA.
Dette drejer sig især om finanssektoren,  

 forlystelsesbranchen og ingeniørfirmaer.
Pligten til at udarbejde lønstatistik vil alene  

 omfatte de virksomheder, der allerede i dag indberetter lønoplysninger  

 til DA eller direkte til Danmarks Statistik, evt. via deres organisation.
Som  

 ovenfor nævnt, kan statistikken udarbejdes efter de retningslinier, der  

 gælder for indberetningen.
Den måleperiode, der skal anvendes,  

 skal vælges, så der opnås et retvisende billed af  

 situationen, som er sammenligneligt for de forskellige grupper på  

 virksomheden.
Hvis der fx sker årsvise udbetalinger af tantième  

 eller lignende, vil det være naturligt at måle på  

 årsplan.
Aflønningen skal sættes i forhold til antal  

 arbejdstimer eller andet relevant og sammenligneligt mål for den  

 præsterende arbejdsmængde.
 Det vurderes, at der for de fleste virksomheder ikke vil  

 være nogen større arbejdsbyrde forbundet med at udarbejde  

 lønstatistik til en lønmodtagerrepræsentant eller et  

 fagforbund.
Det er et krav i forbindelse med udarbejdelsen af  

 lønstatistikken, at statistikken ikke må udvise  

 lønoplysninger for grupper på mindre end 5 personer.
Det  

 betyder, at hvis der er mindre end 5 personer i et felt/en celle, må  

 lønoplysninger for denne gruppe ikke vises.
Det kan dels være i  

 forhold til opdelingen på funktioner, dels i forhold til opdelingen  

 på køn.
Det betyder fx, at i tilfælde, hvor der er 9  

 ansatte i hovedfunktionen »kontorarbejde«, og der er 7 kvinder og 2  

 mænd, vil der ved en opdeling på køn kun blive vist  

 gennemsnitslønnen i feltet for de 7 kvinder, mens feltet for de 2  

 mænd skal være blankt.
§ 5 a, stk. 2 Udarbejdelse af lønstatistik skal kun finde sted  

 på begæring af en medarbejder, der på anmodningstidspunktet  

 er ansat i den pågældende virksomhed, en  

 lønmodtagerrepræsentant eller et fagforbund, der har et eller  

 flere medlemmer ansat på den pågældende virksomhed.  

 Endvidere kan Ligestillingsnævnet anmode om lønstatistik til  

 brug for behandling af en konkret sag om ligeløn.  

 Ligestillingsnævnet er oprettet i medfør af Lov om Ligestilling  

 af kvinder og mænd, jf. lov nr. 388 af 30. maj 2000. Nævnet  

 behandler i henhold til ligestillingslovens § 19 sager om  

 forskelsbehandling på grund af køn bl.a. efter lov om  

 ligeløn til mænd og kvinder.
 Kravet om, at der skal foreligge en anmodning, sikrer, at  

 der ikke produceres lønstatistik, medmindre der på virksomheden  

 er et ønske om at arbejde med at kortlægge og analysere  

 lønforskellene mellem kønnene med henblik på at reducere  

 løngabet.
Det vil på denne måde sikres, at der ikke  

 iværksættes arbejde på virksomhederne, som alligevel ikke  

 bliver anvendt.
Begæringen om at få udleveret virksomhedens  

 lønstatistik vil - også ad denne vej - forpligte fx  

 lønmodtagerrepræsentanten eller fagforbundet til at gå ind  

 og arbejde aktivt med at reducere løngabet.
Det forventes  

 således, at lønmodtagerrepræsentanterne og/eller deres  

 forbund grundigt har overvejet, hvorledes de vil arbejde med at reducere  

 lønforskellene mellem kvinder og mænd på virksomheden ved  

 hjælp af en kønsopdelt lønstatistik.
§ 5 a, stk. 3 For at undgå at pålægge virksomhederne  

 yderligere lønadministrative pligter, foreslås det, at i  

 tilfælde, hvor den enkelte virksomhed er tilknyttet LetLøn,  

 udarbejdes lønstatistikken af LetLøn.
 De oplysninger, som indberettes af virksomhederne til  

 LetLøn, vil være grundlaget for statistikken.
§ 5 a, stk. 4 Da dette lovforslag alene har til hensigt at forbedre  

 mulighederne for at kortlægge og analysere kønsbestemte  

 lønforskelle, må en lønstatistik efter stk. 1, alene  

 benyttes til belysning af, om der finder lønmæssig  

 forskelsbehandling sted i strid med ligelønsloven.
Virksomhedernes lønstatistik kan udarbejdes til  

 adskillige formål.
Det er ikke med lovforslaget hensigten at tilgodese  

 andre formål end belysningen af, om der forskelsbehandles  

 lønmæssigt på grund af køn.
 Derfor skal lønmodtagerrepræsentanter eller  

 deres fagforbund, som fremsætter begæring om, at arbejdsgiveren  

 skal udarbejde en kønopdelt lønstatistik, også være  

 forpligtet til at arbejde aktivt for at reducere lønforskellene mellem  

 kønnene.
Lønstatistikken skal behandles fortroligt, hvilket  

 bl.a. indebærer, at statistikken ikke må videregives til  

 uvedkommende.
Spørgsmålet om, hvem der kan anses for  

 uvedkommende, skal ses i forhold til formålet med  

 lønstatistikken.
Kravet om fortrolighed indebærer, at de, der i  

 medfør af lovforslagets § 5 a, stk. 2, har adgang til den  

 udarbejdede lønstatistik, alene kan omtale dens indhold for de  

 personer, som efter sædvanlig praksis inddrages i overvejelserne af om  

 en ligelønssag skal rejses.
Det kan fx være advokater,  

 konsulenter, faglige repræsentanter, tillidsrepræsentanter og de  

 medarbejdere, hvis løn konkret skal sammenlignes.
Fortroligheden er nødvendig af hensyn til  

 virksomhederne, som har krav på, at oplysninger om virksomhedens  

 lønforhold bl.a. af konkurrencemæssige årsager ikke bliver  

 alment kendt.
Der er også et hensyn til de medarbejdere, som ikke selv  

 ønsker at videregive deres lønoplysninger.
Med kravet om  

 fortrolighed bliver lønstatistikkerne ikke genstand for almindelig  

 diskussion på virksomheden.
§ 5 a, stk. 5 Med forslaget sikres det, at bestemmelsen om pligten til -  

 efter anmodning - at udarbejde lønstatistik viger for en overenskomst,  

 der på anden måde sikrer, at der udarbejdes en virksomhedsbaseret  

 lønstatistik.
Til nr. 5 § 6 a Det foreslås, at arbejdsministeren og  

 ligestillingsministeren hvert 3. år udarbejder en redegørelse om  

 ligeløn til Folketinget.
Redegørelsen vil dels indeholde  

 statistisk materiale, der i tilstrækkeligt omfang synliggør  

 omfanget af uligeløn, dels nærmere redegøre for allerede  

 tagne initiativer på området og eventuelle forslag til nye  

 initiativer.
§ 6 b Der har tidligere været en bestemmelse i  

 ligelønsloven, hvorefter bl.a. arbejdsgivere efter anmodning skulle  

 overlade (det daværende) Ligestillingsråd (løn)oplysninger  

 af betydning for rådets virksomhed.
Det var samtidig fastsat, at en  

 overtrædelse heraf kunne straffes med bøde.
 Bestemmelsen blev ophævet i forbindelse med  

 vedtagelsen (maj 2000) af ligestillingsloven, hvor også  

 Ligestillingsrådet blev nedlagt og Ligestillingsnævnet  

 oprettet.
Ligestillingsnævnet er underlagt det såkaldte  

 officialprincip, hvilket indebærer, at nævnet har pligt til at  

 oplyse sagen i fornødent omfang.
Dette kan fx ske ved at indhente  

 lønoplysninger fra arbejdsgiveren.
Undladelse fx fra arbejdsgiveren af  

 at fremlægge oplysninger kan medføre processuel skadevirkning,  

 dvs. at klagerens oplysninger lægges til grund for afgørelsen.  

 Det blev i forbindelse med ligestillingslovens vedtagelse vurderet, at  

 officialprincippet i tilstrækkeligt omfang sikrede  

 Ligestillingsnævnets adgang til oplysninger.
 For at sikre, at det med tilstrækkelig klarhed  

 fremgår, at der er en forpligtelse for arbejdsgiveren til at udlevere  

 lønstatistik også til Ligestillingsnævnet, og for at  

 understrege alvoren ved en overtrædelse af denne forpligtelse,  

 foreslås det, at en overtrædelse af § 5 a, stk. 1, kan  

 straffes med bøde.
 Bestemmelsen betyder, at manglende udarbejdelse af  

 lønstatistik til fx en ansat også kan straffes med  

 bøde.
 Det foreslås endvidere, at overtrædelse af  

 bestemmelserne om fortrolighed i § 5 a, stk. 4, kan straffes med  

 bøde.
Til § 2 Til stk. 1 Det foreslås, at loven træder i kraft den 1.  

 juli 2001.
 Dog træder bestemmelserne om virksomhedernes  

 udarbejdelse af lønstatistikker først i kraft på det  

 tidspunkt, den 1. juni 2002, hvor LetLøn vil kunne udarbejde  

 statistikker for de virksomheder, der har tilmeldt sig dette system.
Til stk. 2 Det foreslås, at bestemmelsen om  

 lønmodtagerens ret til at videregive egne lønoplysninger  

 får virkning også for ansættelsesforhold, der er  

 indgået før den 1. juli 2001.
Til stk. 3 Det foreslås, at arbejdsministerens og  

 ligestillingsministerens redegørelse for indsatsen for at opnå  

 lige løn mellem kvinder og mænd, udarbejdes første gang i  

 2003.
Lovforslaget sammenholdt med gældende lov Gældende formulering Lovforslaget § 1 I lov om lige løn til mænd og kvinder, jf.  

 lovbekendtgørelse nr. 909 af 27. september 2000, foretages  

 følgende ændringer:
 1. Efter § 2 indsættes:
»§ 2 a.
En lønmodtager har ret til at  

 videregive oplysninger om egne lønforhold.
Oplysningerne kan  

 videregives til enhver.
 Stk. 2. Denne bestemmelse finder ikke anvendelse i det omfang  

 en kollektiv overenskomst giver en lønmodtager rettigheder, der som  

 minimum svarer til rettighederne i stk. 1.«.
 § 3. En arbejdsgiver må ikke afskedige en  

 lønmodtager, fordi denne har fremsat krav om lige løn, herunder  

 lige lønvilkår.
 2. I § 3, stk. 1, indsættes efter  

 »lønvilkår«: »eller fordi denne har videregivet oplysninger om  

 løn.«.
 3. I § 3, stk. 1, indsættes som 2. pkt.:
» 4. Efter § 5 indsættes:
»§ 5 a.
Hvis der rejses krav herom, skal en arbejdsgiver med  

 10 ansatte eller mere udarbejde en lønstatistik for hele virksomheden  

 opdelt på køn samt på andre kriterier, der er relevante  

 for aflønning af medarbejdere.
I lønstatistikken må der  

 ikke vises lønoplysninger for grupper på mindre end 5  

 personer.
 Stk. 2. Krav om udarbejdelse af lønstatistik efter  

 stk. 1 kan rejses af en medarbejder på virksomheden, en  

 lønmodtagerrepræsentant, et fagforbund med et eller flere  

 medlemmer på den pågældende virksomhed eller af  

 Ligestillingsnævnet.
 Stk. 3. For en arbejdsgiver, der er tilmeldt LetLøn,  

 jf. lov nr. 1262 af 20. december 2000 om et indberetningssystem for oplysning  

 om løn m.v., udarbejdes lønstatistikken af LetLøn  

 på grundlag af de dertil indberettede oplysninger.
 Stk. 4. En lønstatistik efter stk. 1 må  

 alene benyttes til belysning af, om der eventuelt finder  

 lønmæssig forskelsbehandling sted i strid med denne lov.  

 Statistikken skal behandles fortroligt.
 Stk. 5. Denne bestemmelse finder ikke anvendelse i det omfang  

 en kollektiv overenskomst giver rettigheder, der svarer til rettighederne i  

 stk. 1.«.
 5. Efter § 6 indsættes:
»§ 6 a.
Arbejdsministeren og ligestillingsministeren  

 udarbejder hvert tredje år en redegørelse for indsatsen for at  

 opnå lige løn mellem mænd og kvinder.
§ 6 b.
Overtrædelse af § 5 a, stk. 1, 1. pkt.,  

 og § 5 a, stk. 4, 2. pkt., straffes med bøde, medmindre  

 højere straf følger af anden lovgivning.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.«.
§ 2 Stk. 1. Loven træder i kraft den 1. juli 2001. Dog  

 træder § 1, nr. 3, nr. 4 og nr. 5, først i kraft den 1.  

 juni 2002.
 Stk. 2. § 1, nr. 1 og nr. 2, har virkning for  

 ansættelsesforhold, der er påbegyndt før den 1. juli  

 2001.
 Stk. 3. Redegørelsen i § 6 a, som affattet ved  

 denne lovs § 1, nr. 5, udarbejdes første gang i 2003.
