Nr BTL 204 Betænkning over Forslag til lov om ændring af realkreditloven og lov om  

 Dansk Landbrugs Realkreditfond (Finansielle datterselskaber, implementering  

 af kapitalkravsdirektivet, præcisering af pantesikkerhed m.v.)   

 Nr L 204 1994-95, 1. samling Afgivet af Boligudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til økonomiministeren, som denne har besvaret skriftligt.
 Endvidere har udvalget modtaget skriftlige henvendelser fra:
Dansk Ejendomsmæglerforening, Foreningen af Registrerede Revisorer og Realkreditrådet.
 Som bilag til betænkningen er optrykt justitsministerens besvarelser til  

 Erhvervsudvalget fra december og oktober 1993 vedrørende  

 tavshedspligtsbestemmelserne i bank- og sparekasseloven.
 Udvalget bemærker, for så vidt angår lovforslagets bestemmelser om  

 lempelse af tavshedspligten, at erhvervsministeren i forbindelse med  

 behandlingen af forslag til lov om en indskydergarantifond (L 160) over for  

 Erhvervsudvalget har oplyst, at hun i løbet af efteråret 1995 vil fremlægge  

 en analyse af de EU-retlige aspekter omkring tavshedspligt i den finansielle  

 sektor.
 På grundlag af denne analyse vil partierne tage stilling til spørgsmålet  

 om tavshedspligt i realkreditloven.
 Der er af økonomiministeren, af udvalget og af et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 økonomiministeren og de af udvalget stillede ændringsforslag.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller lovforslaget til  

vedtagelse med de stillede ændringsforslag.
Et mindretal inden for mindretallet (Socialistisk Folkepartis medlem af  

 udvalget) har med tilfredshed noteret sig, at økonomiministeren har erklæret,  

 at hun er enig med mindretallet i, at medlemsdemokratiet i realkreditten bør  

 styrkes.
Mindretallet har under behandlingen af lovforslaget foreslået  

 ministeren en række konkrete ændringer i Finanstilsynets bekendtgørelse om  

 valg og sammensætning af bestyrelsen for en fond eller forening, der ejer et  

 realkreditaktieselskab.
Ministeren har på den baggrund anmodet  

 Økonomiministeriet og Finanstilsynet om at udarbejde et beslutningsgrundlag  

 om ændring af denne bekendtgørelse, hvori SF's forslag vil indgå.
Ændringsforslag Til § 1Af et mindretal (SF, FP og EL):
 1) Nr. 3 udgår.
 Af økonomiministeren, tiltrådt af udvalget:
 2) I den under nr. 12 foreslåede affattelse af § 42,  

 stk. 1, indsættes efter 1. pkt. som nyt punktum:
»Samtlige adkomsthavere skal være påført pantebrevet som debitorer,  

 jf. dog stk. 2.« 3) I den under nr. 12 foreslåede affattelse af § 42  

 indsættes efter stk. 1 som nyt stykke:
»Stk. 2. Ved belåning af en ideel anpart af en ejendom, der  

 enten er lovligt opdelt i anparter før 15. juni 1995 eller alene består af to  

 selvstændige beboelseslejligheder, finder stk. 1, 2. pkt., ikke anvendelse.  

 Det er en betingelse herfor, at brugsretten ved tinglyst samejeoverenskomst  

 er begrænset til denne bestemte del af ejendommen.« Stk. 2-4 bliver herefter stk. 3-5.
 4) I nr. 26 indsættes efter »§ 56, stk.  

 2,»: » 1. og 2. pkt., ».
 5) I det under nr. 31 foreslåede § 63, stk. 2,  

 indsættes efter »øvrige dattervirksomheder«: », herunder om  

 krav til årsregnskabets oplysninger om de koncerninterne transaktioner«.
 6) I nr. 33 indsættes efter »§ 65 a, stk. 1  

 og«: »to steder i stk. », og efter »og«:  

 »i«.
 Af udvalget:
 7) Nr. 43 udgår.
 8) Nr. 44 udgår.
 9) Nr. 45 udgår.
 Af økonomiministeren, tiltrådt af udvalget:
 Til § 2 10) I den under nr. 1 foreslåede affattelse af §  

 1, stk. 2, indsættes efter 1. pkt. som nyt punktum:
»Samtlige ejere skal være påført pantebrevet som debitorer, jf. dog  

 stk. 3.« 11) Efter nr. 1 indsættes som nyt nummer:
 »01. I § 1 indsættes efter stk. 2 som nyt stykke:
»Stk. 3. Landbrugs- og fiskeriministeren kan fravige  

 bestemmelsen i stk. 2, 2. pkt., hvis lånet ydes i henhold til særlig  

 lovgivning.«» Til § 3 12) I stk. 1 ændres datoen »1. juni« til:  

 »15. juni«.
 Til § 4 13) I stk. 4 og 5 ændres datoen »1.  

 juni« til: »15. juni«.
Bemærkninger Til nr. 1 Forslagsstillerne er principielt imod finansielle supermarkeder.  

 Ændringsforslaget går ud på at fjerne realkreditinstitutternes mulighed for  

 også at drive bankvirksomhed.
Forslagsstillerne ønsker at skabe ligestilling  

 på området ved at fjerne bankernes mulighed for at drive  

 realkreditinstitutter.
Forslagsstillerne ønsker at gøre opmærksom på, at  

 lånerne ikke igen skal risikere at skulle betale kæmpe bidragsstigninger,  

 fordi institutterne får mulighed for igen at begive sig ud på risikable  

 eventyr, der ikke har noget at gøre med at drive realkreditinstitut.
 Forslagsstillerne ønsker at få genindført kreditforeninger, der kun  

 beskæftiger sig med at give lån mod pant i de faste ejendommes murstensværdi.  

 Forslagsstillerne ønsker også, at institutterne bliver demokratiseret, så de,  

 der skal betale, når det går galt, også er dem, der bestemmer.
 Til nr. 2 og 3 Med ændringsforslagene foreslås det, at belåning af ideelle  

 anparter i ejendomme, der enten er lovligt opdelt i anparter før den 15. juni  

 1995 eller alene består af to selvstændige beboelseslejligheder, undtages fra  

 den i bemærkningerne til lovforslagets § 1, nr. 12, anførte hovedregel om, at  

 hvis en ejendom ejes af flere ejere, skal samtlige adkomsthavere påføres  

 pantebrevet, dvs. hæfte for hele realkreditgælden i ejendommen.
Dette foreslås indført på baggrund af henvendelser fra Realkreditrådet og  

 Dansk Ejendomsmæglerforening, som anfører, at ideelle anparter i modsat fald  

 vil blive vanskeligt omsættelige, hvorved ejerne påføres værditab.
I nogle  

 områder af landet forekommer sådanne ideelle anparter og dermed  

 realkreditbelåning af disse i et vist omfang.
For at undgå sådanne konsekvenser undtager ændringsforslaget eksisterende  

 ideelle anparter fra hovedreglen.
Endvidere undtages to-families  

 beboelsesejendomme også, for så vidt angår fremtidig opdeling i ideelle  

 anparter.
 For at undtage fra hovedreglen om, at samtlige adkomsthavere skal være  

 påført pantebrevet som debitorer, er det nødvendigt i loven at indsætte et  

 nyt punktum i § 42, stk. 1, der beskriver hovedreglen, idet denne alene  

 fremgik af bemærkningerne til lovforslagets § 1, nr. 12.
Til nr. 4 Ændringsforslaget er af rent lovteknisk karakter.
Det  

 præciseres, at »ansvarlig indskudskapital« både i 1. og 2. pkt. i §  

 56, stk. 2, (lovforslagets § 1, nr. 26) skal ændres til »supplerende  

 kapital i form af værdipapirer med ubestemt løbetid og andre  

 kapitalindskud«.
Til nr. 5 Ændringsforslaget indebærer, at det i lovteksten præciseres, at  

 økonomiministeren kan fastsætte regler om krav til årsregnskabets oplysning  

 om koncerninterne transaktioner.
Dette fremgik alene af lovbemærkningerne til  

 lovforslagets § 1, nr. 31.
 Til nr. 6 Ændringsforslaget er af rent lovteknisk karakter.
 Det præciseres, at der efter »engagement« i realkreditlovens §  

 65 a, stk. 6, to steder skal indsættes »uden for  

 handelsbeholdningen«.
Til nr. 7-9 Et udvalg nedsat af erhvervsministeren undersøger for tiden  

 Finanstilsynets tilsynsmetoder.
På den baggrund er der i Erhvervsudvalget  

 stillet ændringsforslag om, at de i forslag til lov om en  

 indskydergarantifond (L 160) foreslåede bestemmelser vedrørende  

 Finanstilsynets rolle udgår.
På den baggrund ønsker Boligudvalget ligeledes,  

 at de foreslåede bestemmelser vedrørende Finanstilsynet udgår i dette  

 lovforslag.
Udvalget har ikke hermed taget stilling til de enkelte  

 bestemmelser.
 Til nr. 10 Ændringsforslaget er en konsekvens af det under nr. 2 stillede  

 ændringsforslag til affattelsen af realkreditlovens § 42, stk. 1.
Til nr. 11 Med ændringsforslag nr. 10 er ikke tiltænkt nogen ændring i  

 forhold til gældende praksis ved DLR-lån, der ydes på grundlag af særlig  

 lovgivning.
Som eksempel herpå kan nævnes lån til yngre jordbrugere, der ydes  

 i henhold til lov om statsgaranti og rentetilskud m.m. ved udlån til yngre  

 jordbrugere, jf. lovbekendtgørelse nr. 1186 af 23. december 1994. I disse  

 tilfælde vil det fortsat kun blive krævet, at medejere tiltræder pantebrevet  

 som medpantsættere.
 Til nr. 12 og 13 Da lovforslaget ikke kan nå at blive færdigbehandlet,  

 således at det kan træde i kraft den 1. juni 1995, foreslås ikrafttrædelsen  

 udskudt til den 15. juni 1995.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
Bilag Justitsministerens besvarelser til Erhvervsudvalget fra december og  

 oktober 1993 vedrørende tavshedspligtsbestemmelserne i bank- og  

 sparekasseloven Besvarelse af spørgsmål nr. 10 og 11 af 7. december 1993 fra  

 Folketingets Erhvervsudvalg (L 37 - bilag 14) Spørgsmål nr. 10:
»Udvalget anmoder justitsministeren om teknisk bistand til  

 udarbejdelse af ændringsforslag til bank- og sparekasselovens § 50 b, hvorved  

 den pågældende bestemmelse dels er i overensstemmelse med bestemmelserne i 2.  

 samordningsdirektiv, dels ikke afskærer Folketingsudvalg fra at få  

 oplysninger.« Svar:
 1. Efter bank- og sparekasselovens § 50 b, stk. 2, nr. 10, er  

 tavshedspligt ikke til hinder for, at fortrolige tilsynsoplysninger om  

 pengeinstitutters forhold videregives til Folketingets Ombudsmand eller til  

 en parlamentarisk kommission nedsat af Folketinget.
Bestemmelsen antages at indebære en begrænsning i forhold til den  

 almindelige adgang til at videregive fortrolige oplysninger til  

 folketingsudvalg.
Efter forarbejderne til bestemmelsen vil Folketingets  

 adgang til at få fortrolige tilsynsoplysninger om pengeinstitutter være  

 betinget af, at procedurerne i § 50 b, stk. 2, nr. 10, iværksættes.  

 Industriministeren vil således ikke i almindelighed kunne videregive  

 oplysninger, som ministeren eller Finanstilsynet er blevet bekendt med gennem  

 tilsynsvirksomheden, om bestemte pengeinstitutters drifts- og  

 forretningshemmeligheder eller i øvrigt om det enkelte instituts økonomiske  

 forhold til folketingsudvalg.
 Der henvises til Justitsministeriets besvarelse af 27. oktober 1993 af  

 spørgsmål nr. 3 fra Folketingets Erhvervsudvalg (Alm. del - bilag 9).
 Kopi af besvarelsen vedlægges.
2. I Justitsministeriets besvarelse af 23. september 1993 af spørgsmål nr.  

 S 1453 fra medlem af Folketinget Kirsten Jacobsen (FP) blev det anført, at en  

 videre adgang for ministre til at videregive den her omhandlede type  

 oplysninger i givet fald vil kunne etableres på flere måder.
En mulighed  

 kunne være - i det omfang det ligger inden for rammerne af den bagvedliggende  

 EF-bestemmelse - at udvide undtagelsesbestemmelsen i lovens § 50 b, stk. 2,  

 nr. 10, til ud over videregivelse af oplysninger til Folketingets Ombudsmand  

 eller til en parlamentarisk kommission nedsat af Folketinget også at omfatte  

 fortrolig videregivelse af oplysninger til Folketingets stående udvalg.
 Kopi af den nævnte besvarelse vedlægges.
 3. Den nugældende bestemmelse i bank- og sparekasselovens § 50 b, stk. 2,  

 nr. 10, blev indsat i loven ved lov nr. 306 af 16. maj 1990 i forbindelse med  

 gennemførelsen i dansk ret af det såkaldte 2. samordningsdirektiv (direktiv  

 af 15. december 1989 om samordning af lovgivningen om adgang til at optage og  

 udøve virksomhed som kreditinstitut og om ændring af direktiv 77/780/EØF).
Bestemmelsen i § 50 b har til formål at gennemføre direktivets art. 16,  

 der regulerer tavshedspligten og dens rækkevidde.
I direktivbestemmelsen er  

 spørgsmålet om videregivelse af fortrolige oplysninger til parlamentet  

 uomtalt.
 I det fremsatte lovforslag foresloges bestemmelsen i § 50 a, stk. 2, nr.  

 10, affattet således:
 »Stk. 2. Bestemmelsen i stk. 1 er ikke til hinder for, at  

 fortrolige oplysninger videregives: . . .
 10) til Folketinget som led i Folketingets parlamentariske kontrol med  

 forvaltningen, . . .«.
 I bemærkningerne til bestemmelsen anførtes bl.a. (Folketingstidende  

 1989-90, tillæg A, sp. 3428):
»Efter denne bestemmelse kan oplysninger videregives til Folketinget  

 som led i Folketingets parlamentariske kontrol med forvaltningen.  

 Kommissionen og Rådet har erklæret, at direktivet ikke berører de nationale  

 parlamentsudvalgs ret til at stille forespørgsler i medlemsstaterne for at  

 indhente oplysninger i henhold til forfatningen.
Direktivet forpligter på den  

 baggrund ikke medlemsstaterne til at fastsætte regler om tavshedspligt, der  

 udelukker, at der fra Finanstilsynet videregives oplysninger til Folketinget,  

 når Folketinget tager særligt skridt til at få en sag oplyst.
Videregivelse  

 af oplysninger til Folketinget kan således efter stk. 2, nr. 10, ske, hvis  

 Folketinget nedsætter en parlamentarisk kommission efter grundlovens § 51,  

 eller når der ved særlig lov eller i henhold til retsplejelovens § 21  

 nedsættes en kommissionsdomstol til at undersøge bestemte spørgsmål om  

 Finanstilsynets virksomhed.
Oplysninger kan også videregives til Folketingets  

 Ombudsmand efter ombudsmandslovens § 7.« I industriministerens besvarelse af spørgsmål nr. 10 til lovforslaget (L  

 127 - bilag 7) anførtes bl.a. efter indhentet udtalelse fra  

 Justitsministeriet:
»På baggrund af den nævnte rådserklæring og under hensyn til, at  

 formålet med 2. bankharmoniseringsdirektivs regler om tavshedspligt er at  

 sikre, at oplysninger, som stammer fra et EF-lands tilsynsmyndigheder, er  

 undergivet tavshedspligt i et andet EF-land, finder Justitsministeriet det  

 nærliggende at antage, at direktivet ud fra en formålsfortolkning ikke er til  

 hinder for, at der f.eks. til et af Folketingets stående udvalg videregives  

 fortrolige oplysninger vedrørende danske pengeinstitutter.
Bestemmelsen i  

 forslagets § 50 a, stk. 2, nr. 10, er i overensstemmelse hermed.« Under lovforslagets behandling i Erhvervsudvalget blev bestemmelsens  

 formulering ændret, således at det blev præciseret, at Folketingets adgang  

 til at få fortrolige oplysninger vedrørende danske pengeinstitutter er  

 betinget af iværksættelse af særlige procedurer (Folketingstidende 1989-90,  

 tillæg B, sp. 798). Denne ændrede formulering blev vedtaget.
 4. I forbindelse med lovforslagets behandling i 1990 har  

 Justitsministeriet således lagt til grund, at direktivet - selv om  

 spørgsmålet er uomtalt i direktivets tekst - ikke er til hinder for, at  

 fortrolige oplysninger vedrørende danske pengeinstitutter videregives til  

 Folketingets stående udvalg.
 5. På baggrund af det anførte må det antages, at der inden for rammerne af  

 direktivet vil kunne ske en vis udvidelse af adgangen til at videregive  

 oplysninger af den her omhandlede art.
 Såfremt en sådan udvidelse ønskes, kunne en bestemmelse herom f.eks.  

 formuleres ad modum det oprindelige lovforslag på følgende måde:
»10) til Folketingets Ombudsmand, til en parlamentatisk kommission  

 nedsat af Folketinget eller til Folketingets stående udvalg som led i den  

 parlamentariske kontrol med forvaltningen.« Det følger i så fald af bestemmelsen i § 50, stk. 4, at de pågældende  

 folketingsmedlemmer undergives den særlige tavshedspligt efter § 50 b, stk.  

 1, med hensyn til disse oplysninger.
 Spørgsmål nr. 11:
»Udvalget anmoder justitsministeren om teknisk bistand til  

 udarbejdelse af ændringsforslag til bank- og sparekasselovens § 50 b  

 vedrørende partsbegrebet, således at også henholdsvis obligationsejere og  

 aktionærer, jf.
Himmerlandsbanksagen og Lagtinget/Landsstyret og  

 Finansieringsfonden, jf. sagen om Færøerne, betragtes som parter.
 Svar:
 1. Efter bank- og sparekasselovens § 50 b, stk. 5, anses som part i  

 forholdet til Finanstilsynet alene det pengeinstitut, som undersøgelsen efter  

 § 50, stk. 1, vedrører.
 I forarbejderne til bestemmelsen er anført følgende (Folketingstidende  

 1989-90, tillæg A, sp. 3429):
»Stk. 5 fastsætter regler om, hvem der kan anses som part i forholdet  

 til Finanstilsynet, når tilsynet efter lovens § 50, stk. 1, undersøger  

 enkelte pengeinstitutters forhold.
Der foretages herved en præcisering af  

 forvaltningslovens partsbegreb, således at det alene er det pengeinstitut,  

 hvis forhold undersøges, der kan anses som part.
Dette betyder bl.a., at  

 andre end pengeinstituttet, selv om de pågældende måske har interesser i  

 sagen, ikke har mulighed for f.eks. aktindsigt.
Bestemmelsen er bl.a. foranlediget af, at der efter nogle afgørelser fra  

 Folketingets Ombudsmand og Erhvervsankenævnet er opstået tvivl om  

 partsbegrebets udstrækning i relation til bestemmelsen i lovens § 50, stk. 3.  

 Således har Ombudsmanden i en sag fra 1987, jf.
FOB 1987, s. 64 ff, fundet,  

 at en indlånerforening, der ikke var klageberettiget over for tilsynets  

 beslutninger, desuagtet måtte anses som part.
Efter Industriministeriets opfattelse følger det af reglerne i 2.  

 banksamordningsdirektiv, at der i meget vidt omfang skal sikres fortrolighed  

 omkring de oplysninger, som Finanstilsynet gennem sine undersøgelser kommer i  

 besiddelse af.
En sådan fortrolighed kan kun sikres, hvis forvaltningslovens  

 partsbegreb ikke resulterer i, at alle, der har en interesse i sagen, kan få  

 aktindsigt.« 2. Ønskes en bestemmelse med det i spørgsmålet angivne indhold udformet,  

 kan det ske ved en ændring af den nævnte bestemmelse i § 50 b, stk. 5.
 For så vidt angår spørgsmålet om at tillægge obligationsejere og  

 aktionærer partsstatus, vil dette imidlertid næppe kunne ske inden for  

 rammerne af 2. banksamordningsdirektiv, jf. det ovenfor i forarbejderne til  

 bestemmelsen anførte.
Hertil kommer, at en sådan ændring også vil indebære en væsentlig  

 udvidelse i forhold til forvaltningslovens partsbegreb.
Hvis hver enkelt  

 aktionær og obligationsejer skal have partsstatus, vil det i princippet  

 indebære, at Finanstilsynet over for hver enkelt skal iagttage  

 forvaltningslovens partsregler, herunder reglerne om partsaktindsigt,  

 partshøring, begrundelse og underretning.
Dette vil formentlig ikke kunne  

 administreres i praksis.
 Justitsministeriet har inden for den korte tid, der har været til rådighed  

 til udarbejdelse af denne besvarelse, ikke haft mulighed for nærmere at  

 overveje de retlige spørgsmål, der knytter sig til spørgsmålet om at tillægge  

 Lagtinget/Landsstyret og Finansieringsfonden partsstatus i forholdet til  

 Finanstilsynet.
Besvarelse af spørgsmål nr. 3 af 8. oktober 1993 fra Folketingets  

 Erhvervsudvalg (Alm. del - bilag 9) Spørgsmål:
»Justitsministeriets lovkontor bedes give en uddybende redegørelse  

 for rækkevidden af undtagelsen i § 50 b, skt. 2, nr. 10, i bank- og  

 sparekasseloven.
Herunder ønskes det oplyst, hvorvidt de oplysninger,  

 industriministeren har givet udvalget vedrørende Himmerlandsbanken, er  

 omfattet af undtagelsesbestemmelsen«.
 Svar:
 1. Bestemmelsen i § 50 b i bank- og sparekasseloven, jf. lovbekendtgørelse  

 nr. 57 af 2. februar 1993, vedrører tavshedspligt for Finanstilsynets ansatte  

 og eksperter, der handler eller har handlet på Finanstilsynets vegne, samt  

 disses adgang til at videregive oplysninger.
 Bestemmelsen (oprindelig § 50 a), der gennemfører art. 16 i EF's 2.  

 direktiv om samordning af lovgivningen om adgang til at optage og udøve  

 virksomhed som kreditinstitut og om ændring af direktiv 77/780/EØF (2.  

 samordningsdirektiv), blev indsat i loven ved lov nr. 306 af 16. maj 1990.
 Efter bestemmelsen i § 50 b, stk. 1, er Finanstilsynets ansatte og  

 eksperter under ansvar efter straffelovens §§ 152-152 e som udgangspunkt  

 forpligtede til at hemmeligholde, hvad de gennem deres virksomhed bliver  

 vidende om.
 I bestemmelsens stk. 2, nr. 1-12, er foretaget en opregning af  

 undtagelserne til denne hovedregel.
 Undtagelsen i § 50 b, stk. 2, nr. 10, har følgende ordlyd:
 »§ 50 b . . .
 Stk. 2. Bestemmelsen i stk. 1 er ikke til hinder for, at  

 fortrolige oplysninger videregives: . . .
 10) til Folketingets Ombudsmand eller til en parlamentarisk kommission  

 nedsat af Folketinget, . . .«.
 Bestemmelsen, der blev indsat mellem 1. og 2. behandling af lovforslaget,  

 er ledsaget af følgende bemærkninger, jf. betænkning afgivet af Folketingets  

 Erhvervsudvalg den 19. april 1990, Folketingstidende 1989-90, tillæg B, sp.  

 798:
»Ved den foreslåede ændring præciseres formuleringen af undtagelserne  

 til tavshedspligten for Finanstilsynet.
Folketingets adgang til at få  

 fortrolige oplysninger vedrørende danske pengeinstitutter er således betinget  

 af, at procedurerne, som omtalt i den nu foreslåede nr. 10,  

 iværksættes«.
 2. Realkreditlovens § 98 blev ved lov nr. 932 af 27. december 1991  

 affattet på tilsvarende måde som den omtalte bestemmelse i § 50 b i bank- og  

 sparekasseloven.
 Justitsministeriet udtalte i en skrivelse af 28. november 1991 i  

 forbindelse med besvarelse af et spørgsmål fra Folketingets Boligudvalg (L 65  

 - bilag 2) bl.a. følgende om denne bestemmelse:
 »Som det følger af bemærkningerne til lovforslaget, vil Folketingets  

 adgang til at få fortrolige oplysninger vedrørende bestemte danske  

 realkreditinstitutter efter forslaget være betinget af, at de særlige  

 procedurer i § 98, stk. 2, nr. 10 og 11, iværksættes.
 Den nu foreslåede tavshedspligtsbestemmelse svarer til den bestemmelse om  

 tavshedspligt, som ved lov nr. 306 af 16. maj 1990 blev indsat som § 50 a i  

 lov om banker og sparekasser.
 Der henvises i den forbindelse til betænkning afgivet af Folketingets  

 Erhvervsudvalg den 19. april 1990 over forslag til lov om banker og  

 sparekasser m.v. med flere love (L 127 i folketingssamlingen 1989-90). I  

 bemærkningerne til dette ændringsforslag anføres tilsvarende, at Folketingets  

 adgang til at få fortrolige oplysninger vedrørende danske pengeinstitutter er  

 betinget af, at procedurerne i bestemmelserne iværksættes.
 På den baggrund vil forslaget til den ny affattelse af  

 tavshedspligtsbestemmelsen i realkreditlovens § 98 efter Justitsministeriets  

 opfattelse indebære, at Folketinget afskærer sig fra at modtage fortrolige  

 oplysninger om såvel danske som udenlandske realkreditinstitutter, fra  

 Finanstilsynet og boligministeren bortset fra de tilfælde, som udtrykkeligt  

 nævnes i forslagets § 98, stk. 2, nr. 10 og 11.
Det vil efter forslaget ikke være muligt for boligministeren eller  

 Finanstilsynet at videregive konkrete, fortrolige oplysninger vedrørende  

 bestemte realkreditinstitutters forhold til Folketingets stående udvalg,  

 herunder Boligudvalget, som det ellers er praksis i forbindelse med  

 besvarelsen af spørgsmål fra udvalgene under almindelig del eller i  

 forbindelse med lovændringer.« 3. Lovgivningens almindelige regler om tavshedspligt er ikke til hinder  

 for, at en minister af egen drift, eller f.eks. fordi et folketingsudvalg  

 anmoder om det, videregiver fortrolige oplysninger til folketingsudvalget,  

 når oplysningerne efter ministerens skøn må antages at være af betydning for  

 udvalgets behandling af en sag.
Sådan videregivelse bør ske med fremhævelse  

 af oplysningernes fortrolige karakter.
 Muligheden for at vidergive fortrolige oplysninger til et folketingsudvalg  

 gælder i almindelighed også, selv om oplysningerne er omfattet af særlige  

 tavshedspligtsbestemmelser.
Videregivelse vil imidlertid i princippet være udelukket, hvis  

 tavshedspligtsbestemmelsen efter sit indhold på baggrund af klare  

 motivudtalelser eller lignende giver sikre holdepunkter for, at også  

 Folketinget skal være afskåret fra at modtage fortrolige oplysninger.
Et  

 eksempel herpå er bank- og sparekasselovens § 50 b.
Bestemmelsen i bank- og sparekasselovens § 50 b indebærer således en  

 begrænsning i forhold til den almindelige adgang til at videregive fortrolige  

 oplysninger til folketingsudvalg.
Industriministeren vil således ikke i  

 almindelighed kunne videregive oplysningerne, som ministeren eller  

 Finanstilsynet er blevet bekendt med gennem tilsynsvirksomheden, om bestemte  

 realkreditinstitutters drifts- og forretningshemmeligheder eller i øvrigt om  

 det enkelte instituts økonomiske forhold.
Bestemmelsen kan dog ikke antages at indeholde et absolut forbud mod  

 videregivelse af sådanne oplysninger til et folketingsudvalg.
Er der tale om  

 oplysninger, der er offentligt tilgængelige, f.eks fordi et pengeinstitut  

 selv har stillet disse til rådighed for pressen eller andre, eller fremgår  

 oplysninger af indleverede og offentliggjorte regnskaber eller andre på  

 tilsvarende måde offentliggjorte oplysninger, vil en minister ikke være  

 afskåret fra at give oplysningerne til Folketinget.
Oplysningerne kan i den  

 forbindelse ikke anses for fortrolige.
Det samme må formentlig antages at  

 gælde, hvis et pengeinstitut har givet sit samtykke hertil.
Efter bestemmelsen i § 50 b, stk. 1, gælder tavshedspligten »under  

 ansvar efter straffelovens §§ 152-152 e«.
Efter straffelovens § 152 e  

 omfatter bestemmelserne i straffelovens §§ 152-152 d ikke tilfælde, hvor den  

 pågældende er forpligtet til at videregive oplysningen eller handler i  

 berettiget varetagelse af åbenbar almeninteresse eller af eget eller andres  

 tarv.
Det må bl.a. på den bagggund antages, at der vil kunne forekomme ganske  

 særlige tilfælde, hvor en ministers videregivelse af fortrolige oplysninger  

 vedrørende et nærmere angivet pengeinstitut til et folketingsudvalg ikke vil  

 være retsstridig og videregivelsen således vil være lovlig.
 4. Hvad angår spørgsmålets anden del, kan det oplyses, at  

 Justitsministeriet ikke har bemærkninger til industriministerens besvarelse  

 af 23. september 1993 af spørgsmål S 1454 vedrørende spørgsmålet om, hvorvidt  

 de meddelte oplysninger om Himmerlandsbanken er omfattet af  

 undtagelsesbestemmelsen i § 50 b, stk. 2.
 Kopi af besvarelsen vedlægges.
Justitsministeriet Besvarelse af spørgsmål nr.
S 1453 fra medlem af Folketinget Kirsten  

 Jacobsen Spørgsmål:
»Vil ministeren oplyse, hvilke lovændringer der skal foretages, for  

 at industriministerens oplysninger om Himmerlandsbanken, jf. bilag fra  

 Erhvervsudvalgets alm. del - bilag 293, ikke er en overskridelse af  

 tavshedspligtsbestemmelserne i bank- og sparekasseloven?» Svar:
 Industriministeriet har i en samtidig besvarelse af spørgsmål S 1454  

 redegjort nærmere for den konkrete sag.
 Justitsministeriet finder herefter alene at burde udtale sig generelt -  

 dvs. uafhængigt af den konkrete sag - om, hvilke lovændringer der skal  

 foretages for at tilvejebringe en videre adgang for ministre til at  

 videregive fortrolige oplysninger vedrørende pengeinstitutters forhold til  

 Folketinget og dets stående udvalg end den, der følger af de gældende  

 bestemmelser i bank- og sparekasseloven.
Hvis der ønskes en videre adgang for ministre til at videregive sådanne  

 oplysninger til Folketinget, vil en sådan adgang i givet fald kunne tænkes  

 etableret på flere måder.
En mulighed kunne være - i det omfang, det ligger  

 inden for rammerne af den bagvedliggende EF-bestemmelse - at udvide  

 undtagelsesbestemmelsen i lovens § 50 b, stk. 2, nr. 10, til ud over  

 videregivelse af oplysninger til Folketingets Ombudsmand eller til en  

 parlamentarisk kommission nedsat af Folketinget også at omfatte fortrolig  

 videregivelse af oplysninger til Folketingets stående udvalg.
 En sådan ændring vil indebære, at fortrolig videregivelse af oplysninger  

 vedrørende pengeinstitutters forhold til Folketingets stående udvalg bl.a.  

 vil kunne ske i tilfælde, hvor det pågældende pengeinstitut ikke selv  

 forinden har stillet oplysningerne til rådighed for offentligheden.
Industriministeren Skriftlig besvarelse af spørgsmål nr.
S 1454 stillet af Kirsten  

 Jacobsen (FP) den 14. september 1994 Spørgsmål:
»Vil ministeren give en redegørelse omkring Bornholmerbankens fusion  

 med Bikuben - før, under og efter fusionen samt Finanstilsynets rolle heri -  

 svarende til ministerens redegørelse om forholdene omkring  

 Himmerlandsbanken?» Svar:
Det følger af § 50 b, stk. 2, nr. 10, i Industriministeriets  

 lovbekendtgørelse nr. 57 af 2. februar 1993 af lov om banker og sparekasser  

 m.v., at det ikke er muligt for industriministeren at videregive konkrete,  

 fortrolige oplysninger til Folketinget vedførende bestemte pengeinstitutters  

 forhold.
Der henvises herved også til boligministerens besvarelse af  

 spørgsmål nr. 6 fra Folketingets Boligudvalg (L 65 - bilag 2) i 1991.
 Det indebærer, at ministeren ikke lovligt kan videregive oplysninger, som  

 man er blevet bekendt med, om bestemte pengeinstitutters drifts- og  

 forretningshemmeligheder eller i øvrigt om det enkelte instituts økonomiske  

 forhold, som ikke i forvejen er offentligt tilgængelige, f.eks. gennem  

 offentliggjorte regnskaber.
Det følger endvidere af fortolkningen af § 50 b, stk. 2, nr. 10, i bank-  

 og sparekasseloven, at hvis der er tale om oplysninger, der i forvejen er  

 offentligt tilgængelige, f.eks. oplysninger, som et pengeinstitut selv har  

 stillet til rådighed for pressen, eller andre på tilsvarende måde  

 offentliggjorte oplysninger, f.eks. offentliggjorte regnskaber, vil  

 industriministeren ikke være afskåret fra at give oplysningerne til  

 Folketinget.
Oplysningerne kan i den forbindelse ikke længere anses for  

 fortrolige.
 Den 30. august 1993 udsendte Himmerlandsbankens bestyrelse en redegørelse.  

 Redegørelsen var en meget detaljeret gennemgang af bankens og Finanstilsynets  

 dispositioner fra tidspunktet omkring offentliggørelsen af bankens  

 årsregnskab for 1992 til bankens konkurs.
 Industriministerens redegørelse til Folketingets Erhvervsudvalg efter  

 dettes anmodning angår oplysningerne fra redegørelsen fra bestyrelsen.  

 Oplysningerne i redegørelsen var således på nær enkelte opklarende  

 ikketavshedspligtbelagte oplysninger allerede offentligt tilgængelige på  

 tidspunktet for udsendelsen af redegørelsen.
 Redegørelsen er generelt blevet modtaget meget positivt, og jeg finder, at  

 den har været med til at fremme forståelsen for de vanskelige spørgsmål, som  

 må afklares, når en bank går konkurs.
For så vidt angår spørgsmålet omkring Bornholmerbankens fusion med  

 Bikuben, kan jeg oplyse, at bestyrelsen ikke på samme måde som tilfældet  

 Himmerlandsbanken er fremkommet med en redegørelse.
Jeg kan endvidere oplyse,  

 at Bornholmerbankens bestyrelse har anket Finanstilsynets vurderinger af  

 bankens engagementer til Industriministeriets Erhvervsankenævn, hvor sager  

 for øjeblikket verserer.
Jeg kan derfor alene henvise til vedlagte skriftlige  

 besvarelse af spørgsmål nr. 34 (Alm. del - bilag 132) stillet af Folketingets  

 Erhvervsudvalg den 12. marts 1992.
