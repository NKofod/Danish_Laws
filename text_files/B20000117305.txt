Bekendtgørelse om veterinære  

 grænsekontrolsteder I medfør af § 23, § 24 og § 43, stk. 2, i lov nr. 351 af 2. juni  

 1999 om sygdomme og infektioner hos dyr og § 55a, § 55b og § 78, stk. 3, i  

 lov nr. 471 af 1. juli 1998 om fødevarer m.m., som ændret ved  

 lov nr. 351 af 2. juni 1999 fastsættes:
Område og definitioner § 1. Bekendtgørelsen fastsætter  

 bestemmelser for operatørers etablering og indretning af  

 veterinære grænsekontrolsteder med henblik på kontrol med  

 indførsel fra lande, der ikke er medlem af EU, og som ikke har  

 indgået aftale med EU om grænsekontrol af dyr, dele heraf eller  

 animalske fødevarer, sæd, æg, embryoner af dyr samt  

 gødning, hø, halm, dyrefoder og andre produkter og genstande,  

 hvormed sygdomme og zoonotiske smitstoffer kan spredes.
 Stk. 2. Ved grænsekontrolsted forstås et  

 kontrolsted med tilknyttede inspektionscentre, der er udpeget og godkendt af  

 EU-Kommissionen til at foretage veterinærkontrol af levende dyr og  

 produkter som nævnt i stk. 1 ved ankomst fra tredjelande til en dansk  

 grænse.
 Stk. 3. Ved operatører forstås havne,  

 lufthavne, erhvervsorganisationer, handelstandsforeninger,  

 enkeltvirksomheder, færgeruter eller andre private interessenter.
Etablering og finansiering § 2. Et grænsekontrolsted må  

 først tages i anvendelse, når stedet er optaget på  

 Fællesskabs-listen over grænsekontrolsteder, der er godkendt til  

 at føre veterinærkontrol.
 Stk. 2. Ansøgning om etablering af et  

 grænsekontrolsted indsendes til den fødevareregion, hvor  

 grænsekontrolstedet er hjemmehørende.
 Stk. 3. Fødevareregionen vurderer  

 ansøgningen og indstiller til Fødevaredirektoratet, om  

 grænsekontrolstedet kan optages på listen.  

 Fødevaredirektoratet videresender indstillingen til  

 EU-Kommissionen.
 § 3. Operatøren foretager selv de  

 fornødne investeringer.
 Stk. 2. Det påhviler operatøren for egen  

 regning at sørge for, at grænsekontrolstedet til enhver tid  

 opfylder Fællesskabets betingelser1)  

  om grænsekontrolsteder.
 Stk. 3. Operatøren stiller vederlagsfrit  

 faciliteterne til rådighed for fødevareregionen samt afholder  

 merudgifter til kontrolpersonale, som skyldes en vagtordning.
Tilsyn og tilbagekaldelse § 4. Fødevareregionen fører tilsyn  

 med, at operatøren overholder de i § 3, stk. 2, nævnte  

 betingelser.
 § 5. Fødevaredirektoratet kan i  

 særlige tilfælde og navnlig for at beskytte folke- og  

 dyresundheden suspendere godkendelsen af et grænsekontrolsted.
 Stk. 2. Fødevaredirektoratet kan indstille til  

 EU-Kommissionen, at en godkendelse tilbagekaldes, såfremt  

 fællesskabsbetingelserne ikke er opfyldt, samt hvis  

 grænsekontrolstedet alene benyttes i meget begrænset omfang.
 Stk. 3. Fødevaredirektoratet yder ikke  

 operatøren kompensation i forbindelse med suspendering eller  

 tilbagekaldelse i henhold til stk. 1 eller 2.
 Stk. 4. Ved tilbagekaldelse i henhold til stk. 1 eller 2  

 kan grænsekontrolstedet kun genopføres på EU-Kommissionens  

 liste over godkendte grænsekontrolsteder efter proceduren i §§ 2 og 3.
Bestemmelser om straf, overgang og ikrafttræden § 6. Med bøde straffes den, der  

 overtræder § 2, stk. 1.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 7. Fødevaredirektoratet indstiller til  

 EU-Kommissionen, at et grænsekontrolsted, der er etableret før  

 denne bekendtgørelses ikrafttræden, bliver slettet af listen  

 over Fællesskabets grænsekontrolsteder, medmindre en  

 operatør senest den 1. februar 2001 tilkendegiver at ville  

 videreføre stedet på de i denne bekendtgørelse opstillede  

 vilkår.
 § 8. Bekendtgørelsen træder i kraft  

 den 1. januar 2001.
Fødevaredirektoratet, den 15. december  

 2000 P.D.V.Preben Willeberg /Pernille Birk 1)   Rådets  

 direktiv nr. 91/496/EØF af 15. juli 1991 om fastsættelse af  

 principperne for tilrettelæggelse af veterinærkontrollen for dyr,  

 der føres ind i Fællesskabet fra tredjelande, og om  

 ændring af direktiv 89/662/EØF, 90/425/EØF og  

 90/675/EØF (EF-tidende 1991 L 268 s. 56), Kommissionens beslutning nr.  

 92/525/EØF af 3. november 1992 om betingelserne for godkendelse af  

 EF-grænsekontrolsteder af tredjelandsprodukter (EF-tidende 1992 L 331  

 s. 16), samt Rådets direktiv nr. 97/78/EF af 18. december 1997 om  

 fastsættelse af principperne for tilrettelæggelse af  

 veterinærkontrollen for tredjelandsprodukter, der føres ind i  

 Fællesskabet (EF-tidende 1998 L 24 s. 9).
