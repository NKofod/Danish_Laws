 I anledning af en sognepræst opsigelse af sognebåndsforholdet til to  

 sognebåndsløsere fandtes opsigelsen sket med for kort opsigelsesvarsel  

 hvorfor opsigelsen ikke var af betydning for de to sognebåndsløseres valgret  

 og valgbarhed ved det ordinære valg til menighedsråd.
 Kirkeministeriets skrivelse af 9. september 1988 til biskoppen over  

 Helsingør stift.
Af den med biskoppens erklæring af 6. september 1988 hertil indsendte sag  

 fremgår det, at sognepræst i Tikøb-Gurre pastorat Jørgen Fabricius i  

 skrivelse af 22. august 1988 har meddelt domprovsten i Helsingør, at  

 sognepræst Fabricius »med virkning fra dags dato« opsiger  

 sognebåndsløsning til sognepræst Fabricius for Dagny A.K.
Henriksen, der har  

 bopæl i Hellebæk sogn, og Preben Munch Nielsen, der har bopæl i Egebæksvang  

 sogn.
Det er oplyst, at de pågældende sognebåndsløsere fortsat ønsker optagelse  

 på Gurre kirkedistrikts valgliste.
De er begge for tiden medlemmer af Gurre  

 kirkedistrikts menighedsråd, Preben Munch Nielsen som formand for rådet og  

 for rådets valgbestyrelse.
 Preben Munch Nielsen har anmodet om, at betimeligheden af sognepræstens  

 opsigelse af sognebåndsløsningen bliver nøjere vurderet af ministeriet.
Sognepræst Fabricius har, efter at have modtaget underretning om, at sagen  

 er forelagt ministeriet, i skrivelse af 31. august 1988 til ministeriet gjort  

 rede for de forhold, der har ført til opsigelse fra hans side af  

 sognebåndsløsningen.
I skrivelsen anfører sognepræsten bl.a., at han  

 »næppe vil prostestere mod en afgørelse, hvorefter Dagny Henriksen  

 optages på valglisten for Gurre kirkedistrikt til menighedsrådsvalget i 1988  

 ...«, og senere i brevet: »En kirkeministeriel afgørelse, hvorefter  

 Preben Munch Nielsen skulle være berettiget til at være optaget på Gurre  

 kirkedistrikts valgliste for menighedsrådsvalget 1988, vil jeg øjeblikkelig  

 indbringe for Folketingets Ombudsmand .:».
 I denne anledning skal ministeriet udtale følgende:
 Sognebåndsløsning blev gennemført ved lov af 4. april 1855. I denne  

 oprindelige lov om sognebåndsløsning fandtes ikke regler om opsigelse af  

 sognebåndsløsningen fra præstens side, omend en sådan mulighed kunne siges at  

 være forudsat i formuleringen af lovens § 2: »Den pågældende bør træffe  

 fornøden aftale om sagen med den for en vis menighed beskikkede præst  

 .«.
De nugældende regler om ophør af sognebåndsløsning findes i den  

 opretholdte bestemmelse i § 11 i lov om kirkers brug, sognebåndsløsning m.m.,  

 jf. lovbekendtgørelse nr. 151 af 30. maj 1961 (opretholdt ved lov nr. 218 af  

 23. april 1986 § 25, stk. 2, nr. 1). Ifølge denne bestemmelse sker anmeldelse  

 om ophør af sognebåndsløsning til provsten og fra denne til de vedkommende  

 præster.
Der er ikke i loven anført noget om, hvem der kan opsige  

 sognebåndsløsningen eller om frister for opsigelsens retsvirkninger.
 Det er i ministeriets praksis antaget, at en sognebåndsløsning kan bringes  

 til ophør ved aftale mellem parterne eller ved opsigelse fra en af siderne  

 (skrivelse af 27. marts 1944, trykt i Gejstlig Reskriptsamling).
Om en frist for retsvirkningen af en opsigelse fra præstens side i  

 henseende til sognebåndsløserens valgret/valgbarhed til menighedsråd er det i  

 ministeriets skrivelse af 20. maj 1977 (ligeledes trykt i Gejstlig  

 Reskriptsamling) udtalt, at såfremt en præst ønsker at opsige forholdet i et  

 år, hvor der skal holdes ordinært valg til menighedsråd, bør opsigelsen ske  

 så betids, at opsagte sognebåndsløsere får mulighed for at engagere sig i  

 menighedsrådsvalget i deres hjemsogne.
Det blev i skrivelsen af 20. maj 1977  

 (ordinært menighedsrådsvalg i november 1977) tilføjet, at ministeriet måtte  

 finde det rigtigst, at vedkommende sognepræst »straks«, altså knap  

 6 måneder før det ordinære valg, gav den eller de pågældende meddelelse om  

 opsigelsen.
 Det fremgår af sognepræst Fabricius' ovenfor omtalte skrivelse af 31.  

 august 1988 at hans opsigelse af sognebåndsløsningen direkte havde til  

 hensigt at forhindre de pågældende - og særligt den ene af de opsagte - i at  

 deltage i menighedsrådsvalget i Gurre kirkedistrikt i 1988. Fristen for  

 sognebåndsløseres tilmelding til valglisten i den menighedsrådskreds, til  

 hvis præst de har løst sognebånd, udløber den 13. september 1988.
 Det er ministeriets opfattelse, at der ikke på det foreliggende grundlag  

 kan tillægges sognepræst Fabricius' opsigelse af sognebåndet, dateret den 22.  

 august 1988, retsvirkning for så vidt angår de opsagtes valgret og valgbarhed  

 ved det forestående valg i 1988 til Gurre kirkedistrikts menighedsråd.  

 Ministeriet finder derfor, at Gurre menighedsråds valgbestyrelse uanset den  

 stedfundne opsigelse af sognebåndsløsningen bør acceptere en eventuel  

 tilmelding af såvel Dagny Henriksen som Preben Munch Nielsen.
