 Den i en gaveanmeldelse angivne værdi af en gave, som var efterprøvet  

 af amtsskatteinspektoratet, kunne ikke nedsættes, idet værdiansættelsen måtte  

 anses for bindende for gavemodtager.
 Gårdejer A klagede over, at amtsskatteinspektoratet havde ansat værdien af  

 en gave - ydet ham i form af ophævelse af en boligret - til 69.000 kr.
Det var oplyst, at klageren den 31. december 1977 havde købt halvparten af  

 sine forældres landbrugsejendom, og at der i forbindelse hermed var ydet  

 forældrene en livsvarig, fri boligret.
Den årlige værdi af boligretten var  

 fastsat til 50% af 20.000 kr., eller til 10.000 kr., og kapitalværdien ved  

 anvendelse af en kapitaliseringsfaktor på 6,90 var herefter 69.000 kr.
 Den 1. december 1983 havde klageren overtaget den resterende del af  

 ejendommen, idet forældrene i forbindelse hermed havde givet den i 1977  

 indrømmede bopælsret til klageren.
 Ved indgivelse af gaveanmeldelse i august 1983 var det i forbindelse med  

 ophævelsen af friboligretten fastsatte gavebeløb af gavegiver og gavemodtager  

 medregnet med 69.000 kr.
 Amtsskatteinspektoratet havde ved gaveafgiftsberegningen under hensyn til  

 aftægtsmodtagernes alder ved bortgivelsen af bopælsretten ansat gavens værdi  

 til en årlig værdi på 12.500 kr., kapitaliseret med 5,53, eller til 69.125  

 kr., afrundet til 69.000 kr.
 Efter de for Landsskatteretten foreliggende oplysninger - herunder at  

 amtsskatteinspektoratet havde foretaget en regulær efterprøvelse af værdien  

 af gaveydelsen og således beregnet værdien af denne som værende i  

 overensstemmelse med den i gaveanmeldelsen af parterne medregnede  

 værdiansættelse - fandt retten i medfør af kildeskattelovens § 16, stk. 3 og  

 4, jf. arveafgiftslovens § 48, stk. 1, og § 19, at den af parterne i  

 gaveanmeldelsen foretagne værdiansættelse af ophævelsen af bopælsretten måtte  

 anses for bindende for klageren.
 Da retten herefter ikke fandt hjemmel til at ændre den påklagede  

 værdiansættelse, blev denne stadfæstet.
 LV 1987, E 4.2.
