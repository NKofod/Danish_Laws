Skriftlig fremsættelse (1. marts 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om visse  

 forbrugeraftaler, markedsføringsloven og visse andre love.  

 (Gennemførelse af EU-regler om fjernsalg, uanmodet  

 markedsføring m.v. og metoden til beregning af årlige  

 omkostninger i procent samt gennemførelse af protokoller om Domstolens  

 fortolkningskompetence vedrørende konventionen om, hvilken lov der  

 skal anvendes på kontraktlige forpligtelser m.v.).
(Lovforslag nr.
L 213).
Med lovforslaget gennemføres en række  

 EU-regler på det formueretlige og markedsføringsretlige  

 område.
Hovedformålet med forslaget er at øge  

 forbrugerbeskyttelsen, navnlig ved fjernsalg og uanmodet direkte  

 markedsføring, der sker ved brug af fjernkommunikation.
 Lovforslaget falder i fire dele.
 Den første del (lovforslagets § 1)  

 indeholder en række ændringer af lov om visse forbrugeraftaler  

 (forbrugeraftaleloven). Ændringerne har navnlig til formål at  

 gennemføre de civilretlige dele af et direktiv om forbrugerbeskyttelse  

 i forbindelse med aftaler om fjernsalg (direktiv 97/7/EF).
Med lovforslaget udbygges de gældende regler i  

 forbrugeraftaleloven om fortrydelsesret ved fjernsalg.
For det første  

 udvides reglernes anvendelsesområde væsentligt, for det andet  

 foreslås der ud over ændrede regler om fortrydelsesret også  

 regler om den erhvervsdrivendes oplysningspligt og opfyldelse af aftalen.
Efter den gældende lov forstås ved fjernsalg  

 navnlig traditionelt postordresalg og lignende varesalg, hvor varen sendes  

 til forbrugeren.
Efter lovforslaget udvides dette anvendelsesområde til  

 som udgangspunkt at omfatte alle aftaler om varer samt aftaler om  

 tjenesteydelser.
Endvidere skal reglerne efter forslaget gælde,  

 når aftalen indgås ved brug af fjernkommunikation og uden, at  

 parterne mødes, og desuden indgås som led i et system for  

 fjernsalg, der drives af den erhvervsdrivende.
Som et væsentligt område for de  

 foreslåede regler kan - udover f.eks. postordresalg og såkaldt  

 teleshopping m.v. - fremhæves internethandel, som forventes at ville  

 blive stadig mere udbredt i de kommende år.
De foreslåede regler  

 vil kunne medvirke til at øge forbrugernes tillid til denne og andre  

 nye handelsformer, hvor parterne ikke mødes.
 Der foreslås nogle undtagelser fra  

 anvendelsesområdet.
De foreslåede regler finder således ikke  

 anvendelse på finansielle tjenesteydelser.
Det skyldes, at Kommissionen  

 har fremlagt et direktivforslag, der særligt regulerer fjernsalg af  

 disse tjenesteydelser.
Undtaget fra anvendelsesområdet er bl.a. også  

 visse aftaler vedrørende fast ejendom.
Lejeaftaler er dog som  

 hovedregel omfattet.
Det foreslås bl.a. også at undtage aftaler,  

 der indgås ved brug af vareautomater eller fra automatiserede  

 forretningslokaler.
 Reglerne om oplysningspligt og fortrydelsesret  

 gælder efter forslaget bl.a. ikke for visse aftaler om køb af  

 levnedsmidler m.v., der skal leveres til forbrugeren, samt for aftaler om  

 indkvartering, transport, forplejning og rekreative fritidsaktiviteter,  

 når det fremgår af aftalen, hvornår den  

 pågældende tjenesteydelse skal udføres.
 Undtaget fra reglerne om fortrydelsesret - men ikke fra  

 reglerne om oplysningspligt - er desuden aftaler om spil og lotteri og  

 aftaler om avisabonnement m.v., medmindre aftalen indgås ved en  

 uanmodet telefonisk henvendelse til forbrugeren.
 De foreslåede regler indeholder følgende  

 hovedelementer:
For det første skal den erhvervsdrivende  

 forud for aftalens indgåelse give forbrugeren en række  

 oplysninger, herunder om den erhvervsdrivende selv, den  

 pågældende vare eller tjenesteydelse, aftalevilkårene og  

 visse rettigheder, som forbrugeren har efter loven.
Oplysningerne skal  

 være klare, tydelige og forståelige, og de skal bl.a. gives  

 på en måde, som tager særligt hensyn til umyndige personer.  

 Indgås der en aftale, skal den erhvervsdrivende bekræfte de  

 pågældende oplysninger og give nogle yderligere oplysninger om  

 bl.a. klageadgang, garantibetingelser og fortrydelsesret.
Denne  

 bekræftelse m.v. skal gives læsbart på papir eller et andet  

 varigt medium, som forbrugeren råder over og har adgang til.  

 Bekræftelsen m.v. kan undlades, hvis forbrugeren allerede inden  

 aftalens indgåelse har modtaget de pågældende oplysninger  

 skriftligt eller på et andet varigt medium.
For det andet skal der - ligesom efter den  

 nuværende lov - gælde en generel fortrydelsesret for forbrugeren.  

 Fortrydelsesfristen foreslås udvidet i forhold til den gældende  

 lov til som hovedregel 14 dage.
I stedet for de gældende regler om, at  

 aftalen er ugyldig, hvis forbrugeren ikke har fået skriftlig oplysning  

 om fortrydelsesretten, foreslås det at gennemføre  

 fjernsalgsdirektivets bestemmelse om, at 14-dages fristen ikke kan begynde at  

 løbe, før den erhvervsdrivende har opfyldt sin oplysningspligt  

 efter loven.
I overensstemmelse med direktivet foreslås det, at  

 fortrydelsesfristen på denne måde kan forlænges til  

 højst 3 måneder.
Herudover foreslås der navnlig nogle nye  

 bestemmelser om den erhvervsdrivendes opfyldelse af aftalen.
Medmindre andet  

 er aftalt, skal den erhvervsdrivende efter forslaget levere sin ydelse inden  

 30 dage.
Ved misligholdelse på grund af forsinkelse, som skyldes, at  

 den erhvervsdrivendes ydelse som helhed ikke kan leveres, kan forbrugeren  

 hæve aftalen, uanset om forsinkelsen er væsentlig for ham.
Lovforslagets anden del (forslagets § 2) har til  

 formål at gennemføre nogle direktivbestemmelser om uanmodet  

 markedsføring og beskyttelse af privatlivets fred m.v. ved brug af  

 fjernkommunikation.
Fjernsalgsdirektivet og det såkaldte ISDN-direktiv  

 (97/66/EF) - samt i et vist omfang direktivet om behandling af  

 personoplysninger (95/46/EF) - indeholder regler herom.
Reglerne  

 foreslås gennemført ved en ændring af  

 markedsføringsloven, således at der indsættes en ny  

 bestemmelse om henvendelser ved brug af fjernkommunikation til bestemte  

 aftagere med henblik på afsætning af varer, fast ejendom og andre  

 formuegoder samt arbejds- og tjenesteydelser.
 Der foreslås forskellige regler, afhængigt af  

 hvilken fjernkommunikationsteknik den erhvervsdrivende anvender.
Det foreslås, at der ikke må rettes  

 henvendelse som nævnt ovenfor ved brug af elektronisk post, telefax  

 eller automatisk telefonopkaldssystem, medmindre den pågældende  

 forudgående har anmodet om det.
Forbudet gælder ved henvendelser  

 til både fysiske og juridiske personer.
 Ved andre andre former for fjernkommunikation - i praksis  

 navnlig adresserede breve m.v. - skal modtagere, der er fysiske personer,  

 have en effektiv mulighed for at frabede sig markedsføringen.
Regeringen foreslår, at der etableres en ordning,  

 hvorefter fysiske personer kan få indsat en markering i Det Centrale  

 Personregister (CPR) om, at de frabeder sig direkte markedsføring.
CPR  

 vil kvartalsvis udarbejde fortegnelser over dem, der har en sådan  

 markering.
 Efter den foreslåede bestemmelse i  

 markedsføringsloven forbydes det at foretage direkte  

 markedsføring i den anførte forstand over for en person, som  

 står på fortegnelsen, medmindre modtageren har givet samtykke til  

 den pågældende erhvervsdrivende.
Første gang en erhvervsdrivende vil foretage  

 direkte markedsføring over for en person, som ikke står på  

 fortegnelsen fra CPR, skal den erhvervsdrivende orientere om retten til at  

 frabede sig sådanne henvendelser.
Den erhvervsdrivende skal desuden  

 give den pågældende mulighed for på en nem måde at  

 frabede sig markedsføringen (f.eks. ved en simpel afkrydsning eller  

 lignende).
 Lovforslaget ændrer ikke ved de gældende  

 regler i forbrugeraftaleloven om forbud mod bl.a. uanmodet telefonisk  

 henvendelse til forbrugere med henblik på indgåelse af  

 aftale.
Lovforslagets tredje del (forslagets § 3)  

 gennemfører direktiv 98/7/EF om ændring af  

 forbrugerkreditdirektivet.
Der er tale om nogle rent tekniske justeringer af  

 metoden til beregning af de årlige omkostninger i procent ved  

 kreditaftaler i forbrugerforhold. Ændringsdirektivet indebærer,  

 at der fremover vil gælde den samme beregningsmetode i alle  

 EU-lande.
I lovforslagets fjerde del (forslagets § 4)  

 foreslås det at gennemføre to protokoller, som er knyttet til  

 den såkaldte Rom-konvention om lovvalget i kontraktforhold.
Ved  

 protokollerne tillægges EF-Domstolen kompetence til at afgive  

 udtalelser om fortolkningen af Rom-konventionen, som er indgået mellem  

 EU-landene, og som også gælder her i landet.
Med den  

 foreslåede lovændring giver Folketinget sit samtykke til, at  

 Danmark ratificerer de to fortolkningsprotokoller.
 Idet jeg tillader mig i øvrigt at henvise til  

 lovforslaget og bemærkningerne hertil, skal jeg anbefale lovforslaget  

 til det høje Tings velvillige behandling.
