Skriftlig fremsættelse (29. oktober 2015) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om mæglings- og klageinstitutionen for ansvarlig virksomhedsadfærd (Ophævelse af revisionsbestemmelse) (Lovforslag nr.
L 39) Formålet med lovforslaget er at ophæve lovens revisionsbestemmelse.
Mæglings- og klageinstitutionen for ansvarlig virksomhedsadfærd er nationalt kontaktpunkt for OECDs retningslinjer for multinationale virksomheder og har til formål at udbrede kendskabet til retningslinjerne samt behandle klager om overtrædelse heraf.
Institutionen blev oprettet ved lov om mæglings- og klageinstitutionen for ansvarlig virksomhedsadfærd pr. 1. november 2012. Loven indeholder en revisionsbestemmelse om, at der i folketingsåret 2015/2016 skal fremsættes forslag om hel eller delvis revision af loven.
Mæglings- og klageinstitutionen deltog i foråret 2015 i et OECD peer review af institutionens arbejde og rolle.
Peer review rapporten anbefaler en række tiltag særligt i relation til institutionens oplysnings- og informationsindsats.
Implementeringen af anbefalingerne vil blive indeholdt i institutionens strategiske arbejde, der påbegyndes i efteråret 2015. Der vurderes ikke at være behov for at foretage ændringer i loven.
 Da lovens revisionsbestemmelse således har mistet sin betydning, fremsættes der forslag om ophævelse heraf.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
