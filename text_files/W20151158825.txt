Erstatningsansvarslovens § 26 - forbrydelser mod kønssædeligheden mv., nævnets j.nr. 14-520-05808 Ansøger tog efter aftale med skadevolder A hen til en bekendts lejlighed.
Ansøger blev efterfølgende presset op i lejligheden og udsat for vold af både A og skadevolder B.
Ansøger fik af A og B at vide, at hun skulle have sex med dem begge, og at de bestemte, hvornår hun måtte forlade lejligheden.
Ansøger forsøgte at forlade lejligheden, men blev stoppet og tildelt flere slag.
Skadevolderne forsøgte på skift og under udøvelse af vold at få tøjet af ansøger.
Ansøger fik på et tidspunkt lov at gå på toilettet og fik i den forbindelse tilkaldt politiet.
Begge skadevoldere blev dømt for overtrædelse af straffelovens § 216, jf. § 21.
Nævnte tilkendte ansøger, som ansøgt, 35.000 kr. i godtgørelse for tort.
Nævnet lagde ved afgørelsen vægt på, at der var tale om to skadevoldere, at forsøget var fremskredent, og forholdets grovhed i øvrigt.
