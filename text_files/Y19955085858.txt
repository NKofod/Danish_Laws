 Med skrivelse af 15. november 1995 præciserede Finanstilsynet  

 markedslejebegrebet i værdiansættelsesbekendtgørelsen.
15.11.95 - 582-0009 I henhold til værdiansættelsesbekendtgørelsens § 6, 2. pkt., § 8, stk. 2,  

 og § 15, stk. 3, skal der ved belåning af kontor- og forretningsejendomme  

 samt industri- og håndværksejendomme, der ikke mindst for 50% af  

 bygningsarealets vedkommende anvendes af ejeren eller et med denne  

 koncernforbundet selskab, ved værdiansættelsen ansættes en markedsleje.  

 Herved forstås den leje, som de pågældende lokaler aktuelt vil kunne  

 (gen)udlejes til, idet der herved tages hensyn til de senest indgåede  

 kontrakter med hensyn til beliggenhed, art, størrelse, kvalitet, udstyr og  

 vedligeholdelsestilstand.
 Er de lokaler, der skal belånes, væsentligt dårligere eller væsentligt  

 bedre end de lokaler, der udbydes eller netop har været udbudt i området,  

 eller kan der af andre grunde ikke findes sammenlignelige ejendomme i  

 lokalområdet, ansættes markedsværdien under hensyntagen til  

 markedslejeniveauet for tilsvarende lokaler i tilsvarende lokalområder.
For en række ejendomme vil der være tale om, at der på grund af  

 beliggenhed og/eller særindretning vil kunne ansættes en markedsleje ved  

 genudleje til samme anvendelse og en anden, lavere markedsleje ved genudleje  

 til alternativ anvendelse inden for ejendomskategorien.
Eksempelvis vil der  

 typisk være tale om, at en dagligvarebutik i et mindre bysamfund vil kunne  

 udlejes til samme formål til en højere (m2)-leje end til anden anvendelse,  

 herunder til anden detailhandelsvirksomhed.
Ligeledes vil en specialindrettet  

 kontor- og forretningsejendom, som f.eks. en klinik eller et laboratorie,  

 eller en specialindrettet industriejendom, som f.eks. et slagteri, i visse  

 tilfælde kunne udlejes til en leje, der i et vist omfang afspejler  

 meromkostningerne ved særindretningerne.
 Værdiansættelse af specialindrettede ejendomme ved uændret anvendelse kan  

 typisk ske for hotellers og landbrugsejendommes vedkommende, og efter  

 Finanstilsynets opfattelse er det tilsvarende en forudsætning for, at der i  

 ovennævnte tilfælde vil kunne lægges en markedsværdi ved uændret anvendelse  

 til grund ved værdiansættelsen, at uændret anvendelse er meget sandsynlig.
Det skal således kunne sandsynliggøres, at aktuel genudleje kan påregnes  

 at ske til uændret anvendelse.
Der skal således være tale om et større antal  

 potentielle efterspørgere efter de pågældende lokaler/særindretninger til det  

 ansatte lejeniveau.
Jo mere speciel særindretningen er, jo mindre  

 efterspørgsel vil der alt andet lige være efter den, og jo mindre værdi kan  

 den derfor tillægges ved realkreditbelåning.
Den markedsleje ved uændret anvendelse, der i givet fald kan lægges til  

 grund, skal afspejle alternative etableringsomkostninger og  

 særindretningernes stand.
Den anvendte markedsleje skal således være  

 væsentligt mindre end udgiften til leje af egnede lokaler og  

 finansieringsomkostningerne ved særindretning af disse.
 Ved låneudmåling bør der i sådanne tilfælde i særlig grad tages hensyn til  

 særindretningernes levetid.
