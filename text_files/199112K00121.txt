Nr LSF 121 Forslag til Lov om ændring af lov om social bistand (Ophævelse af  

 bestemmelsen om at forældrebetalingen for ophold i daginstitutioner skal  

 fastsættes for et regnskabsår ad gangen) Fremsat af socialministeren (Else Winther Andersen) den 20. november 1991 § 1 I lov om social bistand, jf. lovbekendtgørelse nr. 817 af 6. december  

 1990 som senest ændret ved lov nr. 406 af 6. juni 1991, foretages følgende  

 ændring:
 1. I § 73, stk. 4, udgår: »for et regnskabsår ad  

 gangen«.
§ 2 1. Loven træder i kraft den 1. januar 1992.
Bemærkninger til lovforslaget I bistandslovens § 73, stk. 4 er det fastsat, at forældrebetalingen  

 fastsættes for et regnskabsår ad gangen på grundlag af institutionens  

 budgetter.
 Denne bestemmelse har bl.a. til formål at forenkle administrationen af  

 betalingsreglerne, bl.a. således at utilsigtede afvigelser fra budgettet ikke  

 bevirker, at forældrene med henvisning til »32 pct's reglen« i §  

 73, stk. 1, kan kræve for meget betalt forældrebetaling tilbage.
Bestemmelsen kan imidlertid hindre, at der løbende sker en justering af  

 institutionernes drift.
For eksempel betyder det, at forældrene ikke har  

 mulighed for at opnå fordelene ved, at institutionsudgifterne i løbet af  

 budgetåret justeres nedad.
Tilsvarende gælder, at hvis omkostningerne forøges  

 - f.eks. hvis forældre ønsker længere åbningstid - kan kommunen ikke  

 umiddelbart regulere forældrebetalingen på baggrund af de øgede omkostninger.
 Dette reducerer muligheden for løbende at opnå sammenhæng mellem  

 forældrebetalingen og udgifterne ved drift af pasningsordningen.
 For at understøtte ønsket om en øget forældreindflydelse - også på  

 daginstitutionernes økonomi - og ønsket om at øge fleksibiliteten indenfor  

 daginstitutionsområdet blev det ved drøftelserne den 1. juni 1991 mellem  

 regeringen og Kommunernes Landsforening om kommunernes økonomi aftalt, at  

 kommunerne bør have mulighed for at ændre taksterne i løbet af året.
 Det foreslås derfor, at bistandslovens § 73 stk. 4 ændres, således at  

 kommunerne i løbet af året kan ændre forældrebetalingen på grundlag af  

 reviderede budgetter.
 Økonomiske konsekvenser.
Forslaget er økonomisk neutralt og har derfor ingen konsekvenser for de  

 økonomiske forhold mellem staten og kommunerne.
De økonomiske konsekvenser  

 vil blive drøftet med de berørte kommunale parter.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget I 73, stk. 4, udgår: »for et regnskabsår ad gangen«.
 § 73. Børnenes forældre betaler for opholdet med et beløb, der  

 svarer til 32 pct. af udgifterne ved ophold i institutionen, bortset fra  

 ejendomsudgifter, herunder husleje og vedligeholdelse, jf. dog stk. 2.  

 Kommunalbestyrelsen afgør, om betalingen skal beregnes på grundlag af  

 udgifterne ved driften af den enkelte institution eller på grundlag af de  

 gennemsnitlige udgifter ved driften af institutioner af samme type i  

 kommunen.
Stk. 2. Socialministeren fastsætter nærmere regler om betalingen  

 efter stk. 1 og kan herunder bestemme, at der skal ske nedsættelse eller  

 bortfald af betalingen under hensyn til forældrenes økonomiske forhold og  

 børnenes særlige behov for ophold i daginstitution.
Der kan endvidere  

 fastsættes en lavere betaling for særlige grupper af institutioner.
 Stk. 3. Særlige indtægter for institutionerne anvendes til  

 nedsættelse af forældrenes betaling.
 Stk. 4. Betalingen fastsættes for et regnskabsår ad gangen på  

 grundlag af institutionernes budgetter.
