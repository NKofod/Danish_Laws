Nr LSF 135 Forslag til Lov om ændring af færdselsloven (Kommunal parkeringskontrol) Fremsat af justitsministeren (Engell) den 27. november 1991 Vedtaget ved tredjebehandling den 19. december 1991 Lov nr. 942 af 27/12/1991 § 1 I færdselsloven, jf. lovbekendtgørelse nr. 765 af 16. november 1990, som  

 senest ændret ved § 3 i lov nr. 351 af 6. juni 1991, foretages følgende  

 ændring:
 Efter § 122 indsættes:
»§ 122 a.
Justitsministeren kan bestemme, at kontrollen med  

 overholdelsen af de bestemmelser, der nævnes i § 121, stk. 1, helt eller  

 delvis overlades til kommunalbestyrelsen.
Justitsministeren fastsætter  

 nærmere regler om den kommunale parkeringskontrols virksomhed.
Stk. 2. Parkeringsafgift pålagt i medfør af stk. 1 for en  

 overtrædelse, der i den pågældende kommune alene kontrolleres af  

 kommunalbestyrelsen, tilfalder kommunen.
Anden parkeringsafgift tilfalder  

 statskassen.
Reglerne i § 121, stk. 2, 1. pkt., og stk. 3-5, finder  

 tilsvarende anvendelse.« § 2 Loven træder i kraft den 1. januar 1992.
Oprindeligt fremsat forslag § 1 I færdselsloven, jf. lovbekendtgørelse nr. 765 af 16. november 1990,  

 foretages følgende ændring:
 Efter § 122 indsættes:
» § 122a.
Justitsministeren kan bestemme, at kontrollen med  

 overholdelsen af de bestemmelser, der nævnes i § 121, stk. 1, helt eller  

 delvis overlades til kommunalbestyrelsen.
Justitsministeren fastsætter  

 nærmere regler om den kommunale parkeringskontrols virksomhed.
Stk. 2. Parkeringsafgift pålagt i medfør af stk. 1 for en  

 overtrædelse, der i den pågældende kommune alene kontrolleres af  

 kommunalbestyrelsen, tilfalder kommunen.
Anden parkeringsafgift tilfalder  

 statskassen.
Reglerne i § 121, stk. 2, 1. pkt. og stk. 3-5 finder tilsvarende  

 anvendelse.« § 2 Loven træder i kraft den 1. januar 1992.
Bemærkninger til lovforslaget Almindelige bemærkninger 1. Indledning Formålet med lovforslaget er at skabe mulighed for en delvis overførsel  

 af parkeringskontrollen fra politiet til kommunalbestyrelsen.
Forslaget tager  

 i første række sigte på at tilvejebringe hjemmel for etablering af en  

 kommunal parkeringskontrol i Københavns og Frederiksberg kommuner.
2. Gældende regler Reglerne om standsnings- og parkeringsafgifter er fastsat i  

 færdselslovens § 121, og reglerne om parkeringskontrollører findes i § 122.  

 Bestemmelserne er optaget som bilag til lovforslaget.
 Efter færdselslovens § 121, stk. 1, kan politiet pålægge en afgift for  

 overtrædelse af reglerne om standsning og parkering.
Bestemmelserne er fastsat ud fra - færdselssikkerhedsmæssige og ordensmæssige hensyn (§ 121, stk. 1, nr. 1,  

 2, 3, 4, 5, 7 og 8).
 - byplanmæssige hensyn (§ 121, stk. 1, nr. 6).
 - afgiftsmæssige hensyn (§ 121, stk. 1, nr. 9).
For samtlige bestemmelser i færdselslovens § 121, stk. 1, bortset fra nr.  

 9, gælder, at parkering eller standsning i strid med disse bestemmelser vil  

 kunne være til fare for andre eller volde unødig ulempe for færdslen.
I disse  

 tilfælde sanktioneres forholdet efter færdselslovens § 118, stk. 2, jf. stk.  

 1, med en bøde.
I praksis anvendes bødehjemmelen sjældent.
Færdselslovens § 121, stk. 2-4, indeholder forskellige regler om  

 standsnings- og parkeringsafgifter.
Det skal fremhæves, at afgørelse om  

 pålæggelse af afgift ikke kan indbringes for højere administrativ myndighed,  

 jf. § 121, stk. 2, 1. pkt.
Afgiften tilfalder statskassen, jf. § 121, stk. 2,  

 2. pkt., og kan inddrives ved udpantning, jf. § 121, stk. 4, sidste pkt.
Afgiften for standsnings- og parkeringsovertrædelser er ved  

 Justitsministeriets bekendtgørelse nr. 144 af 11. marts 1991, som er udstedt  

 i medfør af færdselslovens § 121, stk. 5, nr. 1, fastsat til 400 kr.
De  

 nærmere regler om fremgangsmåden ved pålæggelse og opkrævning af afgiften er  

 fastsat i den nævnte bekendtgørelse samt i Justitsministeriets cirkulære nr.  

 76 af 29. marts 1977.
Efter færdselslovens § 122 kan parkeringskontrollen inden for bestemte  

 områder overdrages til særlige parkeringskontrollører, der ansættes under  

 politiet.
Denne bestemmelse er udnyttet ved Justitsministeriets  

 bekendtgørelse nr. 319 af 16. juni 1981 om parkeringskontrollører.
En sådan  

 særlig parkeringskontrol, som supplerer den kontrol, som foretages af det  

 politimæssigt uddannede personale, er for hovedstadsområdets vedkommende  

 etableret som et samlet parkeringskorps for Københavns og Frederiksberg  

 kommuner samt omegnspolitikredsene.
3. Forslaget om kommunale parkeringskontrol 3.1. Baggrunden Efter drøftelse med Københavns kommune nedsatte Justitsministeriet i  

 februar 1991 en arbejdsgruppe, der skulle vurdere de retlige,  

 bevillingsmæssige og praktiske spørgmål, der knytter sig til en eventuel  

 overflytning af parkeringskontrollen til kommunalt regi.
 Arbejdsgruppen var sammensat af repræsentanter for Justitsministeriet,  

 Rigspolitichefen, Politidirektøren i København, Københavns kommune,  

 Frederiksberg kommune og Indenrigsministeriet.
 Arbejdsgruppen afgav i august 1991 en beretning, hvori det er skitseret,  

 hvordan en delvis overførsel af parkeringskontrollen til Københavns og  

 Frederiksberg kommuner kan tilrettelægges.
Baggrunden for arbejdsgruppens nedsættelse var et ønske fra Københavns  

 kommune om en styrkelse af parkeringskontrollen i København.
Kommunen havde  

 med hjemmel i lov om offentlige veje § 107 afgiftsbelagt alle offentlige  

 parkeringsmuligheder i den indre by og Christianshavn, hvilket indebar en  

 forøgelse af de afgiftsbelagte pladser fra 2.500 til 13.800. Beslutningen var  

 blevet fulgt op af en ændring af 28. juni 1990 i Københavns politis  

 bekendtgørelse om parkering.
 Lovforslaget bygger i det væsentlige på arbejdsgruppens anbefalinger.
3.2. Justitsministeriets overvejelser 3.2.1. Efter Justitsministeriets opfattelse taler flere forhold for en  

 delvis overførsel af parkeringskontrollen til kommunen.
Justitsministeriet  

 skal herved navnlig henvise til, at den parkeringsordning, der er etableret i  

 København med betalingsautomater i den indre by og Christianshavn, ikke kan  

 begrundes i færdselssikkerhedsmæssige eller andre politimæssige hensyn.  

 Ordningen er derimod indført som led i Københavns kommunes trafikpolitik og  

 ud fra ønsket om at sikre kommunen indtægter ved udlejning af offentligt  

 gadeareal.
3.2.2. Det er Justitsministeriets opfattelse, at der er en række  

 parkeringsbestemmelser, hvor kontrollen helt vil kunne overlades til et  

 kommunalt parkeringskorps.
Det drejer sig om kontrollen med de afgiftsbelagte  

 parkeringspladser og reglerne om anvendelse af parkeringsskiver.
Kontrollen med visse standsnings- og parkeringsbestemmelser forudsætter  

 udøvelse af et særligt skøn over den konkrete parkerings eller standsnings  

 lovlighed.
Det drejer sig bl.a. om, hvorvidt parkering kan ske i venstre side  

 af vejen.
Kontrollen med sådanne bestemmelser er efter Justitsministeriets  

 opfattelse en politimæssig opgave, hvorfor alene politiet bør varetage  

 kontrollen.
Justitsministeriet finder, at kontrollen med de øvrige standsnings- og  

 parkeringsbestemmelser bør kunne udøves af såvel politiet som af et kommunalt  

 parkeringskorps.
Det drejer sig i første række om standsnings- og  

 parkeringsforbud, der er angivet ved afmærkning.
Herudover drejer det sig  

 bl.a. om standsning og parkering ved fodgængerfelter, ved vejkryds og på  

 fortove, cykelstier, helleanlæg og lignende.
 3.2.3. De nærmere administrative regler om parkeringskontrollen i  

 kommunalt regi skal fastsættes af justitsministeren.
 Fordelingen af de enkelte kontrolopgaver fastsættes af justitsministeren  

 efter forhandling med politiet og den eller de berørte kommunalbestyrelser.
I en politikreds, hvor kommunen overtager parkeringskontrollen, ansætter  

 og instruerer kommunen personalet.
Det praktiske arbejde med opkrævning og  

 inddrivelse af afgifterne forudsættes i den forbindelse varetaget af  

 kommunen.
Afgørelsen om afgift skal på linie med den nuværende ordning ikke kunne  

 påklages til en højere administrativ myndighed.
Afgiften skal - ligeledes på  

 linie med den nuværende ordning - kunne inddrives ved udpantning.
Forudsætningen for, at en kommunal parkeringsordning kan varetages på en  

 administrativt hensigtsmæssig måde er, at kommunen får terminaladgang til  

 Centralregisteret for Motorkøretøjer.
En sådan adgang vil kræve ændringer i  

 centralregisterets registerforskrifter.
Adgangen vil teknisk kunne begrænses  

 til alene at vedrøre oplysninger til brug ved inddrivelse af  

 parkeringsafgifter og vil kunne ske under kontrol af Rigspolitichefen.
De  

 nærmere regler om kommunal adgang til Centralregisteret for Motorkøretøjer  

 fastsættes af Rigspolitichefen efter drøftelse med Registertilsynet og  

 Justitsministeriet.
 Reglerne i § 122 om parkeringskontrollører ansat under politiet skal gælde  

 uændret, hvor der ikke sker en overførsel af parkeringskontrollen til  

 kommunen.
 3.2.4. Det er hensigten med lovforslaget i første omgang at åbne  

 mulighed for at overføre parkeringskontrollen til Københavns og Frederiksberg  

 kommuner.
Efter en passende prøveperiode, der efter Justitsministeriets opfattelse  

 bør være på mindst 2 år, kan det tages op til overvejelse, om ordningen skal  

 udvides til at gælde også for andre kommuner.
Endvidere vil fordelingen af de  

 enkelte kontrolopgaver mellem politi og kommune kunne tages op til fornyet  

 overvejelse i lyset af de erfaringer, som indvindes fra ordningen i  

 Københavns og Frederiksberg kommuner.
4. Lovforslagets økonomiske og administrative konsekvenser Efter forslaget tilfalder parkeringsafgift for en overtrædelse, der alene  

 kontrolleres af kommunale parkeringskontrollører, vedkommende kommune.
Anden  

 parkeringsafgift tilfalder staten.
De nærmere vilkår i forbindelse med en overførsel af parkeringskontrollen  

 til kommunalt regi forudsættes i hvert enkelt tilfælde aftalt mellem staten  

 og vedkommende kommune.
Det vil i den forbindelse bl.a. være en forudsætning  

 for staten, at allerede ansatte parkeringskontrollører kan fortsætte deres  

 arbejde under vedkommende kommune på uændrede ansættelsesvilkår.
 De økonomiske og administrative konsekvenser for staten forudsættes  

 indbudgetteret på de årlige bevillingslove.
Bemærkninger til de enkelte bestemmelser Til § 1 Til stk. 1 Mens færdselsloven i § 122 indeholder hjemmel til at overdrage kontrollen  

 med parkeringsreglerne til kontrollører ansat under politiet, åbner den  

 foreslåede bestemmelse mulighed for, at parkeringskontrollen kan overdrages  

 til en kommune.
 Med udtrykket helt eller delvis menes dels, at der er kontrolopgaver, der  

 er nævnt i § 121, der ikke kan overlades til kommunalbestyrelsen, dels at der  

 er kontroloppgaver, der kan overlades til kommunalbestyrelsen samtidig med,  

 at de fortsat kan udøves af politiet, jf. de almindelige bemærkninger, pkt.  

 3.2.2.
Til stk. 2 Der henvises til lovforslagets almindelige bemærkninger, pkt. 4.
Til § 2 Bestemmelsen indeholder ikrafttrædelsesregler.
Det foreslås, at reglen  

 træder i kraft den 1. januar 1992.
Bilag Standsnings- og parkeringsafgifter § 121. Politiet kan pålægge en afgift for overtrædelse af:
 1) § 28, stk. 2, 1. pkt.
2) § 28, stk. 3, for så vidt angår standsning eller parkering på cykelsti,  

 gangsti, midterrabat og helleanlæg samt standsning eller parkering med hele  

 køretøjet på fortov, 3) § 29, stk. 1, nr. 1, 2, 3, 5, 7, 8, 9 og 10, og stk. 2, 4) § 29, stk. 3, nr. 1, nr. 2 for så vidt angår parkering ud for ind- og  

 udkørsel til og fra ejendom og nr. 3, 5) standsnings- eller parkeringsforbud, der angives ved afmærkning, 6) de bestemmelser om parkering i opholds- og legeområder, der udfærdiges  

 i medfør af § 40, 7) standsnings- eller parkeringsforbud, der fastsættes efter § 92, selv om  

 forbuddet ikke angives ved afmærkning, 8) andre bestemmelser om standsning eller parkering, der fastsættes i  

 medfør af §§ 92 og 93, og 9) de bestemmelser om benyttelse af parkometre, parkeringsautomater eller  

 lignende, der udfærdiges i medfør af § 107, stk. 2, i lov om offentlige veje.
Stk. 2. Afgørelse om pålæggelse af afgift kan ikke indbringes for  

 højere administrativ myndighed.
Afgiften tilfalder statskassen.
 Stk. 3. Afgiften pålægges ved en skriftlig meddelelse, der  

 anbringes på køretøjet eller overgives til føreren.
Stk. 4. Afgiften påhviler den, der har foretaget den uretmæssige  

 standsning eller parkering.
Betales afgiften ikke inden den fastsatte frist,  

 hæfter tillige ejeren (brugeren) for betalingen, medmindre det godtgøres, at  

 føreren uberettiget var i besiddelse af køretøjet.
Afgiften kan inddrives ved  

 udpantning.
 Stk. 5. Justitsministeren fastsætter bestemmelser om:
1) størrelsen af den nævnte afgift og 2) fremgangsmåden ved pålæggelse af afgiften og opkrævningen af denne.
Parkeringskontrollører § 122. Justitsministeren kan bestemme, at det inden for bestemte  

 områder overdrages særlige parkeringskontrollører, der ansættes under  

 politiet, helt eller delvis at varetage kontrollen med overholdelse af de  

 bestemmelser, der nævnes i § 121, stk. 1. Justitsministeren fastsætter  

 nærmere regler om parkeringskontrollørernes virksomhed.
