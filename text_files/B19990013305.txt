Bekendtgørelse om forretningsorden for  

 Patientskadeankenævnet I medfør af § 14, stk. 7, i lov om patientforsikring, jf.  

 lovbekendtgørelse nr. 228 af 24. marts 1997, og efter forhandling med  

 Patientskadeankenævnet fastsættes:
Kapitel 1 Patientskadeankenævnet § 1. Patientskadeankenævnet er klageinstans  

 for afgørelser truffet af den Patientforsikringsforening, der er  

 oprettet i medfør af lov om patientforsikring.
 Stk. 2. Skadelidte, vedkommende forsikringsselskab eller  

 selvforsikrede driftsansvarlige myndighed eller anden med retlig interesse i  

 sagen kan indbringe en klage for ankenævnet efter stk. 1.
 § 2. Patientskadeankenævnet kan virke i  

 flere sideordnede afdelinger, jf. § 14, stk. 1 i lov om  

 patientforsikring.
 Stk. 2. Ved afgørelsen af den enkelte sag  

 består en nævnsafdeling af en af sundhedsministeren udpeget  

 formand eller næstformand og 8 andre beskikkede medlemmer, jf.  

 § 14, stk. 2 og 3 i lov om patientforsikring.
 Stk. 3. Der udpeges efter indstilling fra de i § 14,  

 stk. 3, nr. 2-6 i lov om patientforsikring nævnte myndigheder m.v.  

 en suppleant for hver af de 5 grupper, der er repræsenteret i  

 Patientskadeankenævnet.
Kapitel 2 Sagernes forberedelse og afgørelse § 3. De i § 1 nævnte klager sendes til  

 Patientskadeankenævnet.
Stk. 2. Ved modtagelsen af en klage, påser  

 formanden/næstformanden, at den i § 15, stk. 2 i  

 patientforsikringsloven nævnte frist på 3 måneder er  

 overholdt.
Er fristen overskredet, og er der ikke grundlag for at se bort fra  

 overskridelsen, kan klagen afvises.
 § 4. Når en klage antages til behandling,  

 sendes en bekræftelse herom til klageren med oplysning om den  

 forventede sagsbehandlingsprocedure.
 Stk. 2. Klagen sendes inden forelæggelsen for  

 nævnet til Patientforsikringsforeningen, som sender nævnet sagens  

 akter, tillige med en udtalelse over den indsendte klage.
Stk. 3. Når særlige hensyn taler herfor, kan  

 formanden/næstformanden efter begrundet anmodning fra en  

 klageberettiget part beslutte, at klagen helt eller delvist skal have  

 opsættende virkning med hensyn til udbetaling af eventuelt  

 erstatningsbeløb.
Beslutning skal være truffet inden 14 dage fra  

 modtagelsen af anmodningen.
 § 5. Nævnet bistås af et  

 sekretariat.
 Stk. 2. Sekretariatet oplyser sagen og indhenter sagkyndig  

 vurdering.
 Stk. 3. Sekretariatet udarbejder udkast til  

 afgørelse.
 Stk. 4. Sekretariatet bestemmer i hvilken  

 rækkefølge de indkomne klager behandles.
 § 6. Nævnet udøver sin virksomhed i  

 møder, jf. dog § 7 og § 8.
 Stk. 2. Dagsorden og sagsmateriale til mødet udsendes  

 til medlemmerne med et rimeligt varsel.
Stk. 3. Formanden/næstformanden leder  

 nævnsmødet.
Nævnet er kun beslutningsdygtigt, når  

 formanden/ næstformanden og mindst et medlem fra hver af de i  

 § 14, stk. 3, nr. 2-6 i lov om patientforsikring nævnte  

 persongrupper er tilstede.
Stk. 4. Nævnets afgørelser træffes ved  

 stemmeflerhed.
Ved stemmelighed er formandens/næstformandens stemme  

 afgørende.
 Stk. 5. Nævnets afgørelser indføres i en  

 beslutningsprotokol, som underskrives af formanden /næstformanden.
 Stk. 6. I tilfælde, hvor en afgørelse ikke kan  

 træffes ved enstemmighed, kan medlemmerne forlange, at deres  

 særstandpunkter kort anføres i beslutningsprotokollen.
 Stk. 7. En repræsentant fra Patientforsikringsforeningen  

 kan deltage uden stemmeret ved nævnets behandling af sager.
 Stk. 8. Nævnets møder er ikke offentlige.
 § 7. Formand og næstformænd kan  

 træffe afgørelse i sager, der ikke skønnes at frembyde  

 tvivl, jf. § 14, stk. 4 i lov om patientforsikring.
 Stk. 2. Følgende sagskategorier falder typisk inden for  

 bemyndigelsen i stk. 1:
 1)	Sager der alene vedrører erstatningsberegning.
 2)	Sager, hvor patientens skade er forårsaget før  

 patientforsikringslovens ikrafttræden.
 3)	Sager, hvor skaden falder uden for lovens  

 dækningsområde.
 4)	Sager vedrørende anmodning om genoptagelse af afgjorte sager,  

 hvor der ikke foreligger nye og for sagens afgørelse  

 væsentlige oplysninger.
 5)	Sager, hvor klagen er indgivet af en ikke klageberettiget  

 person.
 6)	Sager vedrørende klage over  

 aktindsigtsspørgsmål.
 7)	Sager, hvor betingelserne for erstatningsansvar efter  

 patientforsikringsloven i den konkrete sag anses for helt klart opfyldte og i  

 øvrigt er ukomplicerede.
 8)	Sager vedrørende overskridelse af ankefristen.
 Stk. 3. Afgørelser truffet af formand eller  

 næstformænd vil i lighed med afgørelser truffet af  

 nævnet kunne indbringes for domstolene.
 Stk. 4. Nævnets øvrige medlemmer orienteres om de  

 afgørelser, der træffes af formand og  

 næstformænd.
§ 8. Sager, som formanden / næstformanden  

 skønner egnet til skriftlig votering, kan udsendes til medlemmerne med  

 indstilling om afgørelse.
Såfremt et medlem anmoder herom, skal  

 disse sager dog drøftes på et møde.
 § 9. Nævnets afgørelse kan have  

 følgende indhold:
1)	at nævnet tiltræder, ændrer eller ophæver  

 Patientforsikringsforeningens afgørelse, 2)	at nævnet hjemviser sagen til fornyet afgørelse i  

 Patientforsikringsforeningen, 3)	at nævnet tager stilling til klager over  

 aktindsigtsspørgsmål vedrørende sager, som behandles i  

 Patientforsikringsforeningen.
 § 10. Nævnet er i sin virksomhed  

 uafhængigt af instruktioner om den enkelte sags behandling og  

 afgørelse.
 Stk. 2. Nævnets afgørelser kan ikke indbringes  

 for anden administrativ myndighed.
 § 11. Nævnets afgørelser meddeles  

 skadelidte, Patientforsikringsforeningen og vedkommende forsikringsselskab og  

 driftsansvarlige myndighed samt efter omstændighederne andre med  

 berettiget interesse i sagen.
 § 12. Fremkommer der i en sag, som nævnet  

 har afgjort, nye og for sagens afgørelse væsentlige oplysninger,  

 kan nævnet beslutte at tage sagen op til fornyet behandling og  

 afgørelse.
 § 13. Spørgsmål af almindelig  

 interesse for nævnets virksomhed drøftes og besluttes efter  

 formandens bestemmelse på et fællesmøde.
 Stk. 2. Fællesmøder består af formanden og  

 næstformændene samt et af formanden besluttet antal medlemmer fra  

 hver af de 5 grupper, der ud over formandsskabet er repræsenteret i  

 nævnet.
 Stk. 3. Formanden/næstformanden eller mindst to af en  

 nævnsafdelings medlemmer kan i øvrigt bestemme, at  

 spørgsmål af almindelig interesse for nævnets virksomhed  

 drøftes i en nævnsafdeling.
Kapitel 3 Nævnets økonomi m.v.
§ 14. Sundhedsministeren stiller  

 sekretariatsbistand til rådighed for nævnet.
Sundhedsministeren  

 udnævner en sekretariatschef for nævnets sekretariat.
 § 15. Samtlige udgifter vedrørende  

 nævnets virksomhed afholdes gennem Patientforsikringsforeningen og de  

 forsikringsselskaber og selvforsikrede myndigheder, der er omfattet af  

 patientforsikringsordningen, jf. § 14, stk. 8 i lov om  

 patientforsikring.
 Stk. 2. Nævnets sekretariatschef meddeler senest 1. juli  

 forud for det kommende regnskabsår Sundhedsministeriet, hvilke udgifter  

 nævnet forventes at have i regnskabsåret.
 Stk. 3. Sundhedsministeriet meddeler senest 1. september forud  

 for det kommende regnskabsår Patientskadeankenævnet og  

 Patientforsikringsforeningen, hvilke udgifter nævnet kan forventes at  

 afholde.
 Stk. 4. Nævnet afgiver årligt regnskab til  

 Sundhedsministeriet.
 § 16. Vederlæggelse af nævnets  

 medlemmer sker efter Finansministeriets regler om særskilt  

 vederlæggelser m.v.
 § 17. Der påhviler nævnets medlemmer  

 samt andre, der deltager i nævnets møder, tavshedspligt.
 § 18. Nævnet afgiver en årlig  

 redegørelse til sundhedsministeren om sin virksomhed.  

 Redegørelsen forberedes af nævnets sekretariat.
 Stk. 2. Nævnet orienterer sundhedsministeren og  

 bestyrelsen for Patientforsikringsforeningen om sin praksis og sine  

 afgørelser af principiel betydning.
 Stk. 3. Afgørelser, der er af principiel  

 betydning og egnet som vejledning om nævnets praksis,  

 offentliggøres i anonymiseret og eventuelt resumeret form.
 § 19. Bekendtgørelsen træder i kraft  

 den 1. april 1999.
 Stk. 2. Samtidig ophæves bekendtgørelse nr. 571  

 af 2. juli 1993 om forretningsorden for Patientskadeankenævnet.
