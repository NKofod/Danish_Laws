Betænkning afgivet af Skatteudvalget den 4. marts 2021 Betænkning over Forslag til lov om ændring af lov om beskatning af medlemmer af kontoførende investeringsforeninger og selskabsskatteloven (Udbyttebeskatning af visse udbetalinger fra kontoførende investeringsforeninger, som medfører ændringer i modtagernes ejerandele, beskatning ved et selskabs skift af status til investeringsselskab og skattepligt for investeringsselskaber af visse renter og kursgevinster) [af skatteministeren (Morten Bødskov)]:
1. Ændringsforslag Skatteministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af Simon Emil Ammitzbøll-Bille (UFG)) indstiller lovforslaget til vedtagelse med de stillede ændringsforslag.
 Et mindretal i udvalget (Simon Emil Ammitzbøll-Bille (UFG)) vil ved 2. behandling redegøre for sin stilling til lovforslaget og ændringsforslagene.
 Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at lovforslaget skal lukke for nogle omgåelsesmuligheder, som Skattestyrelsen har gjort opmærksom på.
Venstre kan tilslutte sig, at skattesystemet ikke åbner for misbrugsmuligheder.
4. Ændringsforslag med bemærkninger Ændringsforslag Til § 2 Af skatteministeren, tiltrådt af et flertal (udvalget med undtagelse af Simon Emil Ammitzbøll-Bille (UFG)):
 1) I det under nr. 1 foreslåede § 3, stk. 1, nr. 19, 6. pkt., indsættes efter »1. pkt.,«: »med den i § 17, stk. 1, fastsatte sats«.
[Investeringsselskaber skal beskattes af renter og kursgevinster vedrørende kontrolleret gæld med den almindelige selskabsskattesats] Til § 3 2) I stk. 3 ændres »erhverves,« til: »erhverves den 11. november 2020 eller senere«, og »oppebæres,« ændres til: »oppebæres«.
[Sproglig justering] Bemærkninger Til nr. 1 Investeringsselskaber omfattet af selskabsskattelovens § 3, stk. 1, nr. 19, er som udgangspunkt skattefrie, men er dog pålagt en skattepligt af udbytter fra danske aktier.
Det er i selskabsskattelovens § 3, stk. 1, nr. 19, fastsat, at de danske aktieudbytter beskattes med 15 pct.
 Det er foreslået at udvide investeringsselskabernes skattepligt, således at investeringsselskaberne tillige skal være skattepligtige af visse renter og kursgevinster vedrørende kontrolleret gæld.
 Hensigten er, at de skattepligtige renter og kursgevinster skal beskattes med 22 pct. svarende til den almindelige selskabsskattesats som fastlagt i selskabsskattelovens § 17, stk. 1. Bestemmelsen i selskabsskattelovens § 17, stk. 1, omhandler imidlertid kun selskaber, der er skattepligtige efter selskabsskattelovens § 1, og kommuner, der efter selskabsskattelovens § 3, stk. 7, er skattepligtige af indtægter fra produktion af el.
 Det foreslås på den baggrund, at det i selskabsskattelovens § 3, stk. 1, nr. 19, fastsættes, at skattepligtige renter og kursgevinster vedrørende kontrolleret gæld skal beskattes med den skattesats, der er fastsat i selskabsskattelovens § 17, stk. 1. Den gældende sats er 22 pct.
Til nr. 2 Der er tale om en sproglig justering, så det tydeligt fremgår, at § 2, nr. 1, har virkning for renter, der erhverves den 11. november 2020 eller senere, og for kursgevinster, der oppebæres den 11. november 2020 eller senere.
5. Udvalgsarbejdet Lovforslaget blev fremsat den 11. november 2020 og var til 1. behandling den 15. januar 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Lovforslaget blev sendt i høring samtidig med fremsættelsen, jf. bilag 1. Den 14. december 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) nfmd.
Morten Dahlin (V) Dennis Flydtkjær (DF) Hans Kristian Skibby (DF) René Christensen (DF) Merete Scheelsbeck (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
