 Herved bekendtgøres lov nr. 443 af 16. september 1975 om  

 midlertidigt investeringsfradrag for maskiner, inventar og lignende  

 driftsmidler med de ændringer, der følger af lov nr. 610 af 17. december 1976  

 og lov nr. 468 af 14. september 1977 om ændring af lov om midlertidigt  

 investeringsfradrag for maskiner, inventar og lignende driftsmidler.  

 (Forlængelsen af loven for henholdsvis 1977 og 1978).
 § 1.  Investeringsfradrag efter denne lov kan  

 foretages i anledning af investering i maskiner, inventar og lignende  

 driftsmidler, som afskrives under et efter afskrivningslovens afsnit I.  

 Investeringsfradrag kan dog ikke foretages ved anskaffelse af automobiler,  

 der er indregistreret som nævnt i afskrivningslovens § 6A.
 Stk. 2.  Investeringsfradraget kan foretages, når  

 anskaffelsen af maskiner, inventar og andre driftsmidler har fundet sted i  

 perioden fra den 20. september 1975 til 31. december 1978.
§ 2.  For maskiner, inventar og andre driftsmidler  

 anskaffet i perioden fra den 2 . september 1975 til 31. december 1976  

 foretages ved opgørelsen af den skattepligtige indkomst for det indkomstår,  

 hvori anskaffelsen har fundet sted, et fradrag på 20 pct. af det beløb,  

 hvormed anskaffelsessummen for driftsmidler, der er anskaffet i indkomståret  

 inden for denne periode, overstiger salgssummen for driftsmidler, der er  

 solgt i samme periode.
For maskiner, inventar og andre driftsmidler anskaffet  

 i perioden fra den 1. januar 1977 til 31. december 1978 udgør fradraget 10  

 pct. af det beløb, hvormed anskaffelsessummen for driftsmidler, der er  

 anskaffet i indkomståret inden for denne periode, overstiger salgssummen for  

 driftsmidler, der er solgt i samme periode.
Anskaffelsessummer og salgssummer  

 for automobiler, der er indregistreret som nævnt i afskrivningslovens § 6A,  

 og anskaffelsessummer og salgssummer for driftsmidler, hvis anskaffelsessum  

 efter afskrivningslovens § 3, stk. 1 eller 2, fuldt ud er fradraget i den  

 skattepligtige indkomst for anskaffelsesåret, skal dog ikke medregnes.
Stk. 2.  De anskaffelsessummer og salgssummer, der er  

 nævnt i stk. 1, 1. og 2. pkt., opgøres efter afskrivningslovens regler.  

 Udgifter til forbedring sidestilles med anskaffelsessummer.
Med salgssummer  

 sidestilles ekspropriationserstatninger samt forsikrings- eller  

 erstatningssummer for skadelidte driftsmidler, der udgår af driften på grund  

 af skaden.
Afskrivningslovens regler om, hvornår et driftsmiddel anses for  

 anskaffet, finder anvendelse.
Stk. 3.  Der ydes ikke investeringsfradrag ved  

 overdragelse som arv, arveforskud eller gave.
Det samme gælder ved  

 overdragelser mellem en person og et selskab m.v. som nævnt i  

 selskabsskattelovens §§ 1 og 2 eller mellem sådanne selskaber m.v. indbyrdes,  

 hvis den ene af parterne i overdragelsen på grund af aktiebesiddelse,  

 vedtægtsbestemmelse, aftale eller fælles ledelse har en bestemmende  

 indflydelse på den anden parts handlemåde.
 Stk. 4.  Stk. 3, 2. pkt., anvendes ikke, hvis  

 overdragelsen af driftsmidlet er sket som led i overdragerens almindelige  

 erhvervsmæssige virksomhed.
 § 3.  Investeringsfradrag i maskiner, inventar og  

 andre driftsmidler berører ikke størrelsen af de afskrivninger, der kan  

 foretages efter afskrivningsloven eller reglerne i lovens §§ 4 og 5 om tab på  

 solgte og beskadigede driftsmidler og om negative afskrivningssaldi.  

 Fradraget berører heller ikke opgørelsen af fortjeneste og tab efter lov om  

 særlig indkomstskat m.v. eller efter § 5, stk. 1, litra a, i statsskattelov  

 nr. 149 af 10. april 1922.
 Stk. 2.  Har en sådan tilkendegivelse, som omhandlet i §  

 1, stk. 2, i lov nr. 292 af 26. juni 1975 om en ekstraordinær afskrivning og  

 om forhøjede ordinære afskrivninger for 1975 og 1976, fundet sted, er  

 midlertidigt investeringsfradrag efter denne lov udelukket i det pågældende  

 indkomstår.
 § 4.  Ministeren for skatter og afgifter fastsætter de  

 nærmere forskrifter om, hvilke oplysninger der skal meddeles af de  

 skattepligtige til de skattelignende myndigheder til brug ved disses kontrol  

 med overholdelsen af bestemmelserne i denne lov, og fastsætter i denne  

 forbindelse den form, hvori de pågældende oplysninger skal afgives.  

 Afgivelsen af de nævnte oplysninger kan fremtvinges ved pålæg af en daglig  

 bøde, der fastsættes af ministeren for skatter og afgifter eller den, han  

 bemyndiger hertil.
 § 5.  Loven træder i kraft den 20. september 1975.
 § 6.  Loven gælder ikke for Færøerne og Grønland.
---- § 2  i lov nr. 610 af 17. december 1976 indeholder  

 følgende ikrafttrædelsesbestemmelse:
§ 2 Loven træder i kraft ved bekendtgørelsen i Lovtidende.
---- § 2  i lov nr. 468 af 14. september 1977 indeholder  

 følgende ikrafttrædelsesbestemmelse:
§ 2 Loven træder i kraft ved bekendtgørelsen i Lovtidende.
 Ministeriet for skatter og afgifter, den  

 10. november 1977.
