Tillægsbetænkning afgivet af Transportudvalget den 18. december 2013 Tillægsbetænkning over Forslag til lov om ændring af lov om godskørsel og lov om buskørsel (Ændring af bødesatser) [af transportministeren (Pia Olsen Dyhr)]:
1. Udvalgsarbejdet Lovforslaget blev fremsat den 31. oktober 2013 og var til 1. behandling den 21. november 2013. Lovforslaget blev efter 1. behandling henvist til behandling i Transportudvalget.
Udvalget afgav betænkning den 12. december 2013. Lovforslaget var til 2. behandling den 17. december 2013, hvorefter det blev henvist til fornyet behandling i Transportudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Samråd Udvalget har under den fornyede behandling af lovforslaget stillet 1 samrådsspørgsmål til transportministeren og 1 samrådsspørgsmål til justitsministeren til mundtlig besvarelse.
Ministrene har besvaret spørgsmålene i samråd med udvalget den 18. december 2013.
 Justitsministeren har efterfølgende sendt udvalget det talepapir, der dannede grundlag for ministerens mundtlige besvarelse af spørgsmålet.
Spørgsmål Udvalget har under den fornyede behandling af lovforslaget stillet 1 spørgsmål til transportministeren til skriftlig besvarelse, som denne har besvaret.
Optryk af spørgsmål og svar fra alm. del Et af udvalgets spørgsmål til justitsministeren og dennes svar herpå, som er stillet på udvalgets alm. del, er optrykt som bilag 2 til tillægsbetænkningen.
2. Politiske bemærkninger Venstres, Dansk Folkepartis, Enhedslistens, Liberal Alliances og Det Konservative Folkepartis medlemmer af udvalget finder det særdeles utilfredsstillende, at det i forbindelse med udvalgsbehandlingen af L 58 ikke har været muligt at fremskaffe dokumentation fra Rigspolitiet i forhold til antallet af overtrædelser af cabotagereglerne på buskørselsområdet.
 V, DF, EL, LA og KF konstaterer, at Rigspolitiet på trods af informationernes vigtighed  for Transportudvalget i forhold til lovgivningsprocessen ikke har fundet det nødvendigt at foretage en manuel gennemgang af de 428 fældende afgørelser på cabotageområdet siden 2010 med henblik på at identificere antallet af overtrædelser på busområdet.
 Venstre, Dansk Folkeparti, Enhedslisten, Liberal Alliance og Det Konservative Folkeparti noterer sig, at det af TRU alm. del  svar på spm. 753 (2012-13) fremgår, at Rigspolitiet senest fra den 1. januar 2014 vil ændre indberetningspligten for de tre tungvognscentre, med henblik på at Rigspolitiet fremover lettere kan danne sig et overblik over de forskellige typer af overtrædelser af cabotagereglerne.
 V, DF, EL, LA og KF lægger stor vægt på, at denne ændring af indberetningspligten medfører, at det i fremtiden vil være muligt for Rigspolitiet at levere relevant information vedrørende typer af overtrædelser på cabotageområdet angående henholdsvis lov om buskørsel og lov om godskørsel, da partierne finder den nuværende dokumentation på området utilstrækkelig.
 V, DF, EL, LA og KF forventer, at udvalget snarest får oversendt en redegørelse fra Rigspolitiet med en beskrivelse af, hvordan det nye indberetningssystem kommer til at fungere, tillige med en løbende kvartalsvis afrapportering om antallet af cabotagesager fordelt på overtrædelsestyper gældende for året 2014.
3. Indstillinger Et flertal i udvalget (S, RV, SF og EL) indstiller lovforslaget til vedtagelse i den affattelse, hvori det foreligger efter 2. behandling.
 Et mindretal i udvalget (V, LA og KF) indstiller lovforslaget til forkastelse.
 Et andet mindretal i udvalget (DF) vil stemme hverken for eller imod lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Benny Engelbrecht (S) fmd.
Poul Andersen (S) Rasmus Horn Langhoff (S) Mette Reissmann (S) Orla Hav (S) Rasmus Prehn (S) Jesper Petersen (S) Andreas Steenberg (RV) Christian Friis Bach (RV) Lone Loklindt (RV) Anne Baastrup (SF) Annika Smith (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) nfmd.
Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Jørn Dohrmann (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 58 efter betænkningsafgivelse Bilagsnr.
Titel Oversigt over spørgsmål og svar vedrørende L 58 efter betænkningsafgivelse Oversigt over samrådspørgsmål vedrørende L 58 efter betænkningsafgivelse Bilag 2 Et af udvalgets spørgsmål stillet på alm. del til justitsministeren og dennes svar herpå Spørgsmålet og svaret er optrykt efter ønske fra V, DF, EL, LA og KF.
 Spørgsmål  753 (folketingsåret 2012-13):
 Vil ministeren tage initiativ til at udfærdige en oversigt over indholdet af de 33 cabotageovertrædelser fra 1. kvartal 2013 og de 23 cabotageovertrædelser fra 2. kvartal 2013, jf. oplysningerne i svar på TRU alm. del  spm. 646.
 Svar:
 Justitsministeriet har til brug for besvarelsen af spørgsmålet indhentet en udtalelse fra Rigspolitiet, der har oplyst følgende:
 »Som det fremgår af Rigspolitiets bidrag til Justitsministeriets besvarelse af spørgsmål nr. 646 (Alm. del) fra Folketingets Transportudvalg vil en fyldestgørende besvarelse af spørgsmålet om indholdet af de registrerede cabotageanmeldelser i 1. og 2. kvartal 2013 kræve en ressourcetung manuel gennemgang af samtlige sager, som Rigspolitiet ikke umiddelbart har fundet grundlag for at iværksætte.
