 I medfør af § 7 b, stk. 3, § 7 i, stk. 2, og § 27, stk. 2, i lov om  

 private registre m.v., jf. lovbekendtgørelse nr. 622 af 2. oktober 1987,  

 fastsættes:
§ 1.  Har en registreret person forlangt skriftlig  

 meddelelse om indholdet af et privat register i henhold til § 7 b, stk. 1, i  

 lov om private registre m.v., kan vedkommende virksomhed m.v. som betaling  

 herfor kræve 10 kr. for hver påbegyndt side.
Betalingen kan dog ikke  

 overstige 200 kr.
 Stk. 2.  Har en registreret person forlangt skriftlig  

 meddelelse om, at vedkommende ikke er registreret i virksomhedens  

 edb-registre, kan virksomheden som betaling herfor kræve 10 kr.
 Stk. 3.  De i stk. 1-2 nævnte beløb omfatter  

 merværdiafgift, forsendelsesomkostninger og lignende.
 § 2.  Har den registrerede person ikke forlangt, at  

 meddelelsen skal være skriftlig, kan betaling ikke kræves.
 § 3.  Den, der fremsætter krav om betaling i strid med  

 bestemmelserne i §§ 1-2, straffes med bøde.
 Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der efter § 27, stk. 3, i  

 lov om private registre m.v. pålægges selskabet som sådant bødeansvar.
 § 4.  Bekendtgørelsen træder i kraft den 1. april  

 1988.
