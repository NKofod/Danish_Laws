Til samtlige kommunalbestyrelser, amtsråd samt hovedstadsrådet Proceduren for behandlign af sager vedrørende de såkaldte  

 »lavprisvarehuse«.
 Planstyrelsen har fundet det hensigtsmæssiget at redegøre for de regler,  

 som har betydning for behandlingen af sager vedrørende de såkaldte  

 »lavprisvarehuse«.
 Ved et »lavprisvarehus« forstås i denne forbindelse en  

 detailhandelsbutik, som i kraft af varesortiment og omsætning og ved i det  

 væsentlige at henvende sig til bilister er indrettet på et kundeopland, som  

 rækker væsentligt udover kundeoplandet for sædvanlige dagligvarebutikker.
 Et lavprisvarehus kan således karakteriseres ved, at dets placering har  

 regionale konsekvenser i henseende til såvel center- og servicestruktur som  

 trafik og derfor forudsætter en regional afvejning.
En lokalbutik er således ikke omfattet af ovennævnte begreb, uanset hvad  

 den betegner sig.
Omvendt er en stor butik af ovennævnte art omfattet, uanset  

 hvad den betegner sig og uanset det faktiske prisniveau.
I medfør af reglen i kommuneplanloven § 16, stk. 3, skal der  

 tilvejebringes en lokalplan, før der gennemføres større udstykninger eller  

 større bygge- eller anlægsarbejder, herunder nedrivninger.
Denne regel finder  

 altid anvendelse, bortset fra de tilfælde, hvor en eksisterende  

 byplanvedtægt, lokalplan eller reguleringsplan indeholder nærmere regler om  

 udstykningen eller bygge- eller anlægsarbejdet, jfr. § 16, stk. 5, i  

 kommuneplanloven.
 Det er planstyrelsens opfattelse, at etablering af et lavprisvarehus efter  

 ovennævnte regel i kommuneplanlovens § 16, stk. 3, kun kan ske på grundlag af  

 en lokalplan.
 Der må således også tilvejebringes en lokalplan i de tilfælde, hvor et  

 lavprisvarehus ønskes etableret i eksisterende bygninger f.eks. fabriks-  

 eller lagerbygninger, jfr. dog nedenfor om kommuneplanlovens § 16, stk. 5.
 Dette skyldes også, at det gennem lokalplanproceduren må sikres, at  

 borgerne får lejlighed til at øve indflydelse på beslutningen omkring  

 etableringen.
 Endvidere sikres det gennem lokalplanproceduren, at konsekvenserne for  

 bl.a. serviceforsyning, bystruktur og trafik af et sådant varehus anskues i  

 lyset af den overordnede planlægning, først og fremmest kommune- og  

 regionplanlægningen.
 I de situationer, hvor et lavprisvarehus ønskes etableret i et område, der  

 er omfattet af en godkendt byplanvedtægt, vil det som følge af reglen i  

 kommuneplanlovens § 16, stk. 5, for kommunalbestyrelsen være nødvendigt at  

 ændre byplanvedtægten ved en lokalplan, hvis denne ikke i forvejen klart  

 tager sigte på etablereing af et lavprisvarehus.
 Man skal i denne forbindelse gøre opmærksom på, at lokalplanpligten efter  

 planstyrelsens opfattelse ikke anses for opfyldt i de situationer, hvor den  

 foreliggende byplanvedtægt f.eks. er formuleret som eksempel 15 i  

 boligministeriets standardbyplanvedtægt af 1967. Denne bestemmelse, som tager  

 sigte på udlæg af industriområder, er sålydende:
»Området må med nedennævnte undtagelser kun anvendes til  

 erhvervsformål.
Der må kun opføres eller indrettes bebyggelse til eller  

 udøves industri- og større værkstedsvirksomhed, entreprenør- og  

 oplagsvirksomhed, engroshandel samt forretningsvirksomhed, der har  

 tilknytning til de pågældende erhverv, eller som efter kommunalbestyrelsens  

 skøn naturligt finder plads i området...« Kommunalbestyrelsen må derfor, forinden lavprisvarehuset kan etableres,  

 ændre byplanvedtægten ved gennemførelse af en lokalplan, som indeholder de  

 fornødne bestemmelser om lavprisvarehusets etablering.
I tiden, indtil en kommuneplan foreligger, vil det afhænge af indholdet af  

 de godkendte § 15-rammer, om kommunalbestyrelsen selv i medfør af  

 kommuneplanlovens § 27 kan vedtage lokalplanen endeligt, eller om  

 planstyrelsen skal godkende planen eller ændringen af § 15-rammerne.
Hvis det  

 område, hvorpå varehuset ønskes etableret, ikke er omfattet af godkendte §  

 15-rammer, må planstyrelsen ligeledes inddrages.
 Da § 15-rammerne bygger på de planer, som kommunalbestyrelsen tidligere  

 har tilvejebragt, vil de både i indhold og udstrækning variere fra kommune  

 til kommune.
Det er derfor ikke muligt generelt at afgøre, om § 15-rammerne giver  

 kommunalbestyrelsen kompetence til selv endeligt at vedtage lokalplaner for  

 lavprisvarehuse.
Dette spørgsmål må afgøres helt konkret efter det indhold,  

 som de godkendte § 15-rammer har for det pågældende areal.
Det må dog være en  

 forudsætning for kommunalbestyrelsens kompetence, at der i § 15-rammerne  

 specielt er peget på sådanne regionale funktioner.
Det kan i den forbindelse  

 oplyses, at en angivelse af et områdes anvendelse »til  

 centerformål« i § 15-rammerne efter planstyrelsens opfattelse ikke i sig  

 selv vil betyde, at »lavprisvarehuse« kan lokaliseres i det  

 pågældende område, hvis der ikke i § 15-rammerne specielt er peget på, at der  

 er »centerformål af regional karakter«.
 Det samme gælder i de tilfælde, hvor bestemmelserne i § 15-rammerne er  

 formuleret over den ovenfor citerede bestemmelse i standardbyplanvedtægten af  

 1967.
 I medfør af kommuneplanlovens § 25 påser amtsrådet/hovedstadsrådet, at  

 forslag til lokalplan er i overensstemmelse med regionplanlægningen, en  

 kommuneplan og de godkendte § 15-rammer.
 Det påhviler således amtsrådet/hovestadsrådet - når det modtager et  

 lokalplanforslag, der omfatter et lavprisvarehus - at undersøge, hvorvidt et  

 varehus med den pågældende placering og størrelse stemmer overens med den  

 overordnede planlægning og med de midlertidige § 15-rammer.
 Planstyrelsen er af den opfattelse, at etablering af et lavprisvarehus må  

 betragtes som et regionalt anliggende, hvad enten det sker i form af  

 nybyggeri eller ved ændret anvendelse af eksisterende bygninger, f.eks.  

 fabriks- eller lagerhaller.
Dette skyldes, at etablering af sådanne forretninger har vidtrækkende  

 konsekvenser for et opland, der ofte også rækker langt ud over  

 kommunegrænsen.
Servicestrukturen i såvel bymidte som større eller mindre  

 oplandsbyer vil blive påvirket af den øgede konkurrence, og varehuset vil  

 have såvel betydelige trafikale som bosætnings- og beskæftigelsesmæssige  

 konsekvenser.
 Der skal i denne forbindelse peges på, at butiksstrukturen - specielt i de  

 mindre landsbysamfund - generelt er så sårbar over for reduktioner i  

 omsætningen, at etableringen af lavprisvarehuse utvivlsomt vil medføre  

 konsekvenser for denne.
 I det enkelte tilfælde må kommunalbestyrelsen og regionplanmyndigheden  

 derfor, forinden lavprisvarehuset etableres, vurdere, hvorvidt varehuset  

 stemmer overens med den planlagte servicestruktur.
 Disse forhold er i høj grad forhold, der indgår i regionplanlægningen og i  

 debatten om denne.
Det fremgår af § 7, stk. 1, litra 2, i lands- og regionplanloven, at  

 regionplanerne skal indeholde retningslinier for omfanget og beliggenheden af  

 sådanne overordnede centre.
Det tilsvarende fremgår af § 2, stk. 1, litra 3,  

 i regionplanloven for hovedstadsrådet.
 Det påhviler således amtsrådet/hovedstadsrådet under lokalplanproceduren  

 at sikre, at etableringen af lavprisvarehuse ligesom andre foranstaltninger  

 af regional betydning stemmer overens med regionplanlægningen.
 Hvad enten lokalplanforslaget, der omfatter det enkelte lavprisvarehus,  

 stemmer overens med eller ligger uden for de godkendte § 15-rammer, skal  

 regionplanmyndigheden over for kommunalbestyrelsen fremkomme med en  

 regionplanmæssig vurdering, som kan indgå i kommunalbestyrelsens overvejelser  

 omkring lavprisvarehuset.
 Endvidere kan regionplanmyndighederne være forpligtet til at gribe ind i  

 medfør af reglen i kommuneplanlovens § 25, hvis lokalplanforslaget ikke er i  

 overensstemmelse med regionplanlægningen, en kommuneplan eller de godkendte §  

 15-rammer.
 I denne forbindelse henledes opmærksomheden yderligere på bestemmelsen i §  

 28, stk. 1, i kommuneplanloven, hvorefter miljøministeriet kan »kalde en  

 lokalplan ind« til ministerens godkendelse.
 På ovennævnte baggrund skal planstyrelsen henstille, at  

 kommunalbestyrelsen - når den møder et andragende om etablering af et  

 lavprisvarehus - tager kontakt til regionplanmyndigheden med henblik på en  

 bedømmelse af lavprisvarehusets konsekvenser for det igangværende  

 regionplanarbejde .
