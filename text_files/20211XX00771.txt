Skriftlig fremsættelse (28. april 2022) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af udlændingeloven, lov om danskuddannelse til voksne udlændinge m.fl., hjemrejseloven og lov om fuldbyrdelse af straf m.v. (Indskrænkning af retten til at drive virksomhed i visse tilfælde ved overtrædelse af reglerne om beskæftigelse af udlændinge, hurtig jobstart for kandidatdimittender, prøvelse af udvisning, afskaffelse af klippekortet for selvforsørgede kursister, ophævelse af muligheden for forlængelse af opholdstilladelse for greencardhavere og optimering af Startup Denmark m.v.) (Lovforslag nr.
L 189) Med lovforslaget foreslås det, at den, som dømmes for under særligt skærpende omstændigheder at overtræde udlændingelovens regler om beskæftigelse af udlændinge, skal kunne frakendes retten til at deltage i ledelsen af den form for erhvervsvirksomhed, som pågældende udøvede på tidspunktet for overtrædelsen af udlændingeloven.
 Med lovforslaget foreslås det endvidere, at udenlandske kandidatdimittender, der har afsluttet en kandidatuddannelse i Danmark, og som har ansøgt om opholdstilladelse grundet tilbud om fuldtidsbeskæftigelse, skal have mulighed for at påbegynde deres fuldtidsarbejde uden at skulle afvente sagsbehandlingen i Styrelsen for International Rekruttering og Integration.
Herudover indeholder lovforslaget forslag om at lukke helt ned for den såkaldte greencardordning.
Lovforslaget indeholder således forslag om at ophæve den gældende mulighed for forlængelse af opholdstilladelse for greencardhavere og deres medfølgende familie med virkning fra 1. april 2024.
 Lovforslaget indeholder også forslag om at optimere sagsbehandlingen af ansøgninger til Startup Denmark-ordningen.
 Lovforslaget indeholder ligeledes forslag om at ophæve klippekortet for selvforsørgerkursister på danskuddannelse, da ordningen har vist sig tung at administrere i praksis og sammenholdt med senere justeringer af lov om danskuddannelse til voksne udlændinge m.fl. ikke længere vurderes at have en nævneværdig eller selvstændig adfærdsregulerende virkning.
Endvidere indeholder lovforslaget forslag om at ophæve den revisionsbestemmelse, der blev indført vedrørende den nationale sanktionsliste.
Det er regeringens opfattelse, at revisionsbestemmelsen bør ophæves, da der fortsat er behov for en national sanktionsliste med henblik på at forhindre indrejse af navngivne omrejsende udenlandske religiøse forkyndere, som formidler ekstreme værdier og holdninger i strid med grundlæggende demokratiske værdier.
 På baggrund af en nyere dom fra Den Europæiske Menneskerettighedsdomstol foreslås det ligeledes at ændre i reglerne om prøvelse af en domsudvisning med henblik på at sikre, at domstolene foretager en tilstrækkelig fyldestgørende prøvelse af udvisningen i tilfælde, hvor udlændingen på grund af psykisk sygdom har fået en behandlingsdom.
 Det foreslås også at ændre i reglerne om adgangen til at få prøvet en domsudvisning ved væsentlige ændringer i udlændingens forhold med henblik på i lovgivningen at tydeliggøre adgangen til denne prøvelse.
 Med lovforslaget lægges der desuden op til at indføre udtrykkelig hjemmel til, at domstolene i forbindelse med en prøvelse af en domsudvisning kan forkorte varigheden af det indrejseforbud, der blev meddelt ved den oprindelige udvisning, således at varigheden af et indrejseforbud ikke står i vejen for, at en udvisning kan opretholdes inden for rammerne af Danmarks internationale forpligtelser.
 Der lægges endvidere op til en ændring af hjemrejselovens regler om hjemrejsestøtte med henblik på, at udlændinge, som er udelukket efter Flygtningekonventionens artikel 1 F om krigsforbrydelser, forbrydelser mod menneskeheden, mv., vil være afskåret fra at modtage hjemrejsestøtte.
 Endelig lægges der op til at foretage ændringer af straffuldbyrdelseslovens regler om straksudsendelse med henblik på at rette op på nogle utilsigtede uhensigtsmæssigheder.
 Arbejdet med udfærdigelsen af lovforslaget har medført, at lovforslaget fremsættes efter den 1. april 2022. Lovforslaget ønskes vedtaget i indeværende folketingssamling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
