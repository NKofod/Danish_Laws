Skriftlig fremsættelse (6. oktober 2021) Skatteministeren (Morten Bødskov):
 Herved tillader jeg mig for Folketinget at fremsætte:
 Forslag til lov om ændring af ligningsloven og selskabsskatteloven (Beskatningstidspunktet for visse beløb modtaget i henhold til en covid-19-hjælpepakke og for visse erstatninger og kompensationer modtaget som følge af lov om aflivning af og midlertidigt forbud mod hold af mink og særregel om beskatning af andelsforeninger med minkavlere m.v. som medlemmer.
(Lovforslag nr.
L 8) Efter gældende regler (retserhvervelsesprincippet) kan det være usikkert, på hvilket tidspunkt der skal ske beskatning af beløb modtaget i henhold til covid-19-hjælpepakker og forskud på erstatninger og kompensationer modtaget som følge af det midlertidige forbud mod hold af mink.
Regeringen ønsker at skabe klarhed, sikkerhed og forudsigelighed om tidspunktet for beskatning af sådanne beløb.
 Regeringen foreslår derfor, at modtagerne kan vælge mellem at medregne beløbet til beskatning i det år, hvor beløbet er modtaget, eller at udskyde beskatningen, dog højst til det indkomstår, hvor der træffes afgørelse om retten til beløbet.
 Samtidig ønsker regeringen at muliggøre, at andelsforeninger med minkavlere m.v. som medlemmer kan opretholde adgangen til at blive beskattet som andelsforeninger i perioden frem til, at der træffes afgørelse om erstatning eller kompensation til foreningerne.
 Regeringen foreslår derfor, at andelsforeninger, hvis hidtidige omsætning med medlemmer i væsentligt omfang ophører som følge af det midlertidige forbud mod hold af mink, midlertidigt skal kunne fortsætte med at anvende kooperationsbeskatningen uden at skulle overgå til almindelig selskabsbeskatning, selv om omsætningen med ikkemedlemmer overskrider grænsen for, hvad der normalt er tilladt efter gældende regler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
