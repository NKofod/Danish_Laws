Skriftlig fremsættelse (17. december 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 ændring af lov om apoteksvirksomhed (smidiggørelse af regler om  

 apotekerbevillinger og informationspligt for håndkøbslægemidler).
(Lovforslag nr.
L 117).
 Lovforslaget gennemfører en række ændringer, der har til  

 formål, dels at smidiggøre og forbedre en række regler på apoteksområdet, så  

 der skabes mulighed for at opnå en mere hensigtsmæssig apoteksstruktur i  

 såvel  

 byerne som på landet, dels at præcisere reglerne om informationspligt for  

 apotekerne, således at der informeres om prisen på apoteksforbeholdte  

 håndkøbslægemidler.
Den del af lovforslaget, som vedrører smidiggørelse af reglerne  

 på apoteksområdet, skal bl.a. ses på baggrund af beslutningen om, at  

 tilskuddet  

 til apoteker beliggende i byer med mere end ét apotek over en årrække skal  

 nedtrappes for til sidst helt at bortfalde.
Med henblik på at lette denne  

 afviklingsproces og samtidig hurtigst muligt tilpasse apoteksstrukturen til  

 den  

 nye situation foreslås gennemført en række ændringer.
Lovforslaget åbner mulighed for øget anvendelse af  

 bestemmelsen om, at en allerede etableret apoteker kan meddeles bevilling til  

 at drive flere apoteker, dog maksimalt fire.
Denne bestemmelse vil være med  

 til  

 at sikre, at der etableres nogle bæredygtige enheder.
 Lovforslaget åbner endvidere mulighed for i særlige tilfælde  

 at opslå en ledig apotekerbevilling for en nærmere tidsbegrænset periode.  

 Muligheden for at opslå en bevilling for en tidsbegrænset periode betyder, at  

 apoteksstrukturen ikke bliver fastlåst på en uhensigtsmæssig måde i en  

 længere  

 årrække, hvis særlige forhold taler derfor.
 I forbindelse med en ledig apotekerbevilling indføres desuden  

 en øget adgang for Lægemiddelstyrelsen til at overføre apoteksudsalg fra det  

 ledige apotek til et andet apotek, hvilket ligeledes vil medvirke til  

 etablering af mere bæredygtige apoteksenheder.
Herudover vil den allerede eksisterende bestemmelse om, at  

 et apotek kan nedlægges, såfremt apotekeren tilbydes bevilling til et andet  

 apotek inden for samme region, i særlige tilfælde kunne anvendes med henblik  

 på  

 at lette strukturtilpasningsprocessen i byerne.
Det vil endvidere være muligt  

 at tildele de byapoteker, som bliver særlig hårdt ramt af bortfaldet af  

 udligningstilskud, et særligt tilskud.
 Den del af lovforslaget, som vedrører informationspligt for  

 apoteksforbeholdte håndkøbslægemidler, indebærer udelukkende en præcisering  

 af  

 gældende regler om, at apotekerne har pligt til at informere om prisen på  

 apoteksforbeholdte håndkøbslægemidler.
