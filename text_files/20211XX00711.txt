Skriftlig fremsættelse (20. april 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om Danmarks Eksport- og Investeringsfond (Lovforslag nr.
L 167) Som opfølgning på Aftale om en ny reformpakke for dansk økonomi af 21. januar 2022 etableres Danmarks Eksport- og Investeringsfond ved at sammenlægge Vækstfonden, EKF Danmarks Eksportkredit og Danmarks Grønne Investeringsfond i én fond.
Aftale om en ny reformpakke for dansk økonomi blev indgået sent i folketingsåret.
For at skabe sikkerhed for danske virksomheder om de fremtidige rammer for statslig medfinansiering til eksport, vækst og grøn omstilling, skabe stabile rammer for fondens medarbejdere samt hurtigt realisere formålet med etablering af Danmarks Eksport- og Investeringsfond fremsættes lovforslaget i denne samling.
Forslaget ønskes ligeledes færdigbehandlet i denne samling.
Danske virksomheder oplever i stigende grad hård konkurrence på de internationale markeder, hvor adgang til finansiering er central for virksomheders udviklingsmuligheder.
Med etablering af Danmarks Eksport- og Investeringsfond styrkes og fremtidssikres indsatsen for statslig medfinansiering for danske virksomheder for såvel eksportvirksomheder og vækstvirksomheder som for små og mellemstore virksomheder og iværksættervirksomheder.
 Med lovforslaget skabes de lovgivningsmæssige rammer for, at Danmarks Eksport- og Investeringsfond kan bidrage til den udvikling, der blev igangsat med Danmarks Grønne Fremtidsfond, så der sikres et endnu stærkere, mere sammenhængende finansieringstilbud til de virksomheder, der skal skabe de nye grønne og bæredygtige erhvervssucceser.
Danmarks Eksport- og Investeringsfond etableres med det klare mål at fastholde og styrke fondenes nuværende finansieringsindsatser og specialiserede kompetencer.
Danmarks Eksport og Investeringsfond vil have et styrket SMV-fokus og skal fungere som én indgang til statslig medfinansiering.
Det skal skabe bedre rammer for, at ikke mindst de små og mellemstore virksomheder modtager sparring af de rette medarbejdere og gøre det nemmere at få tilbudt de rette finansieringsløsninger i Danmarks Eksport- og Investeringsfond.
Et styrket fokus på små og mellemstore virksomheder implementeres parallelt med, at indsatsen for at understøtte de store eksportvirksomheders konkurrenceevne og markedsandele i udlandet samtidig skal fastholdes og udvikles.
Danmarks Eksport- og Investeringsfond skal fortsat have stærke finansieringstilbud, eksportfokus og specialiseret storkundeservice til danske eksportvirksomheder.
Danmarks Eksport- og Investeringsfond skal have en professionel ledelse, hvor kompetenceprofilen afspejler fondens forretningsområder.
Danmarks Eksport- og Investeringsfond får mulighed for at etablere datterselskaber.
De forretningsmæssige aktiviteter i fonden organiseres indledningsvist i to dattervirksomheder, hvor aktiviteterne svarer til de nuværende forretningsområder i henholdsvis EKF Danmarks Eksportkredit i den ene dattervirksomhed og Vækstfonden og Danmarks Grønne Investeringsfond i den anden dattervirksomhed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
