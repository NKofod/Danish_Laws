Bekendtgørelse om elevråd i  

 gymnasiet og kursistråd  

 på kursus til højere forberedelseseksamen og  

 studieforberedende enkeltfagsundervisning I medfør af § 14 i lov om gymnasiet m.v., jf.  

 lovbekendtgørelse nr. 754 af 8. august 2000 og § 23 i lov om  

 kursus til højere forberedelseseksamen og om studieforberedende  

 enkeltfagsundervisning for voksne m.v., jf. lovbekendtgørelse nr. 755  

 af 8. august 2000, fastsættes:
§ 1. I nærværende  

 bekendtgørelse dækker betegnelsen "elever" både  

 elever i gymnasieskolen og kursister på studenterkurser, hf-kurser og  

 kurser til studieforberedende enkeltfagsundervisning.
Betegnelsen  

 "elevråd" dækker både elevråd i  

 gymnasieskolen og studenterkurser og kursistråd på hf-kurser og  

 kurser til studieforberedende enkeltfagsundervisning.
 Stk. 2. For kursister, der deltager i studieforberedende  

 enkeltfagsundervisning på voksenuddannelsescentre i henhold til lov om  

 almen voksenuddannelse og om voksenuddannelsescentre, finder  

 bekendtgørelse om kursistråd mv. ved voksenuddannelsescentre  

 anvendelse.
 § 2. Ved hver gymnasieskole og ved hvert kursus  

 har eleverne ret til at danne et elevråd.
 Stk. 2. Elevrådet varetager gennem samarbejde med  

 ledelse, lærere og øvrige personalegrupper elevernes  

 fælles interesser på skolen/kurset.
 Stk. 3. Skolens/kursets rektor/forstander er forpligtet til at  

 opfordre eleverne til at danne elevråd, hvis eleverne ikke selv tager  

 initiativ hertil.
 § 3. Alle elever på skolen/kurset har  

 valgret og er valgbare til elevrådet.
 Stk. 2. Elevrådets medlemmer er ulønnede.
 Stk. 3. Valg til elevråd afholdes én gang  

 årligt.
 Stk. 4. Et elevråd fungerer, indtil nyt elevråd er  

 valgt.
 § 4. På offentlige gymnasieskoler og  

 hf-kurser udpeger elevrådet repræsentanter til skolens eller  

 kursets bestyrelse med mindre andet fremgår af skolens eller kursets  

 vedtægter.
 Stk. 2. På private gymnasieskoler og hf-kurser udpeger  

 elevrådet en repræsentant til skolens bestyrelse.
 Stk. 3. Elevrådet udpeger repræsentanter til alle  

 skolens eller kursets råd, udvalg, arbejdsgrupper samt beslægtede  

 fora, som skolen eller kurset har nedsat, og som behandler  

 spørgsmål, der har betydning for eleverne i almindelighed, jf.  

 dog stk. 4.
 Stk. 4. Der udpeges ikke repræsentanter til organer,  

 hvor elevernes deltagelse ikke vil være i overensstemmelse med de  

 regler, hvorefter organet er nedsat.
 § 5. Forslag til vedtægter udarbejdes af  

 elevrådet og vedtages på et møde, hvortil alle elever har  

 adgang med stemmeret jf. § 3.
Stk. 2. Vedtægterne skal indeholde bestemmelser  

 om 1)	elevrådets størrelse, 2)	hvordan og hvornår medlemmer af elevrådet vælges,  

 valgperiodens længde, samt hvordan de enkelte klassetrin er  

 repræsenteret i rådet, 3)	valg af suppleanter, 4)	elevrådets økonomi og regnskabsaflæggelse, 5)	fremgangsmåden ved senere vedtægtsændringer,  

 og 6)	afholdelse af et fast årligt møde, hvortil alle elever  

 har adgang med stemmeret, med faste dagsordenpunkter såsom  

 aflæggelse af beretning, regnskabsgodkendelse, valg m.v.
 Stk. 3. Vedtægterne kan indeholde yderligere  

 bestemmelser.
 § 6. Elevrådet fastsætter selv sin  

 forretningsorden.
 § 7. Skolen/kurset kan anvende en del af sin  

 samlede bevilling som et årligt tilskud til elevrådsarbejdet.  

 Rektor/forstander fastsætter efter drøftelse med elevrådet  

 de nærmere vilkår for ydelse af tilskud, herunder eventuel  

 ansøgningsprocedure og vilkår vedrørende aflevering af  

 regnskab for anvendelsen af det modtagne tilskud.
 § 8. Skolen/kurset stiller et egnet lokale og  

 adgang til kontorfaciliteter til rådighed for elevrådet.  

 Skolen/kurset stiller endvidere et egnet lokale til rådighed for  

 elevrådet til brug ved kulturelle, oplysende og organisatoriske  

 møder.
 § 9. Bekendtgørelsen træder i kraft  

 den 10. oktober 2001.
 Stk. 2. Samtidig ophæves bekendtgørelse nr. 27 af  

 15. januar 2001 om elevråd i gymnasiet og kursistråd på  

 kursus til højere forberedelseseksamen og studieforberedende  

 enfagsundervisning.
