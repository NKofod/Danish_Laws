Nr LSF 38 Forslag til Lov om folkeafstemning om flygtninge Fremsat af Knud Lind (FP) Behnke (FP) Aage Brusgaard (FP) Pia Dahl (FP)  

 Glistrup (FP) Annette Just (FP) Pia Kjærsgaard (FP) den 26. oktober 1989 § 1. Tirsdag den 21. november 1989 gives folketingsvælgerne adgang til ved en vejledende folkeafstemning at stemme ja eller nej til spørgsmålet: »Skal dansk flygtningepolitik skærpes?» § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste over  

 kommunens vælgere og at udsende valgkort efter reglerne i kapitel 4 i lov om  

 valg til Folketinget.
 Stk. 3. Bekendtgørelse om afstemningen sker i overensstemmelse med  

 reglerne i § 21 i lov om valg til Folketinget.
 § 3. Folkeafstemningen finder sted i overensstemmelse med reglerne i §§  

 97-107 i lov om valg til Folketinget.
 § 4. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
Bemærkninger til lovforslaget Store kredse af det danske folk nærer en stærk og berettiget frygt for, at  

 den nuværende flygtningepolitik i løbet af nogle årtier vil føre ud i, at  

 danskheden og danskerne bliver undertrykt og fortrængt af de fremmede. Ændres  

 vores flygtningepolitik ikke nu, kan den tid snart forpasses, hvor danskerne  

 overhovedet har tilstrækkelig indflydelse til at kunne dæmme op for  

 tilstrømningen af de fremmede nationaliteter.
Allerede på nuværende tidspunkt  

 er der adskillige skoler, hvor man i de mindste klasser har en klar overvægt  

 af udlændinges børn.
Selve integrationen af udlændingene i det danske samfund går meget  

 langsomt, bl.a. fordi flygtningene ikke viser tilstrækkelig interesse for at  

 lære sig det danske sprog.
Dette har f.eks. medført, at der i Albertslund  

 Kommune er stillet forslag om, at deltagelse i obligatorisk danskundervisning  

 er en betingelse for, at de derboende udlændinge kan få udbetalt  

 bistandshjælp.
Ud over de rent kulturelle og sproglige problemer så udgør den nuværende  

 flygtningepolitik en stigende økonomisk byrde for de danske skatteborgere i  

 form af tilskud til bolig, bistandshjælp og dagpenge til de fremmede.
Disse  

 stigende udgifter til udlændinges underhold m.v. skal sammenholdes med, at  

 der i Danmark i adskillige år har været en konstant arbejdsløshed på ca.  

 250.000. Skattetrykket har været stigende.
Udenlandsgælden vokser og vokser.  

 Alene til renter skal der betales ca. 36 mia. kr., og endelig har  

 ulandsbistanden fra Danmark været meget høj.
I 1990 forventes den at komme op  

 på ca. 7 mia. kr.
 I 1984 behandlede Direktoratet for Udlændinge 20.507 sager om udlændinge.  

 Det samlede antal nye sager i 1989 forventes skønsmæssigt af Direktoratet for  

 Udlændinge at blive af en nogenlunde tilsvarende størrelsesorden som i 1988,  

 hvor man behandlede ialt 35.121 nye sager (inkl. visumsager).
Det skal i den forbindelse bemærkes, at udenlandske familier registreres  

 på samme sag, og at der derfor meget ofte er registreret flere personer på  

 samme sag.
Det samlede antal nye personer, som indgår i de sager, som  

 Direktoratet for Udlændinge har registreret i 1988, andrager skønsmæssigt  

 50-60.000.
Det er også værd at bemærke, at en udlændingesag ofte er verserende i  

 direktoratet i en længere årrække, typisk indtil den pågældende udlænding  

 efter 7 år bliver dansk statsborger.
Alle senere registreringer og  

 ekspeditioner vedrørende en udlænding og dennes familie finder sted på den  

 samme sag.
Dette gælder f.eks. ansøgninger om familiesammenføring med  

 ægtefælle og børn i hjemlandet.
Sådanne senere henvendelser om  

 familiesammenføring medfører ikke, at der oprettes en ny udlændingesag.  

 Familiesammenføringerne ligger således talmæssigt ud over de tal, der er  

 givet ovenfor for nye sager.
 I 1988 blev der givet tilladelse til familiesammenføring til ca. 7.000  

 udlændinge.
 I 1984 var antallet af udlændinge i Danmark 104.062. Når dette tal i 1989  

 er steget til 142.016 ifølge Direktoratet for Udlændinge, så skyldes  

 størstedelen af denne stigning, at der er givet opholdstilladelse til  

 statsborgere navnlig fra lande i Mellemøsten og til dels fra lande i det  

 øvrige Asien og Østeuropa.
 Selv om der i den danske befolkning er en stigende modvilje mod den  

 flygtningepolitik, som et flertal i Folketinget i de senere år har ført, så  

 kvitterer det selv samme flertal i Folketinget med at bevillige endnu flere  

 penge til flygtningene.
 I stedet for at lytte til folkets røst, så har Folketinget bevilget 10  

 mio. kr., som skal anvendes til en propagandakampagne, hvis formål er at  

 skabe større forståelse i befolkningen for de fremmedes situation og  

 problemer.
 Fremskridtspartiet ønsker ikke at støtte den skatteyderbetalte  

 holdningsbearbejdning af den danske vælgerbefolkning.
 I stedet ønsker Fremskridtspartiet en folkeafstemning, således at  

 folketingsvælgerne får en reel mulighed for at stemme ja eller nej til  

 spørgsmålet: »Skal dansk flygtningepolitik skærpes?».
Med den almindelige korte tidsfrist, der gælder for udskrivelse af valg,  

 for øje, håber Fremskridtspartiet, at det rent administrativt vil være  

 muligt, at folkeafstemningen vil kunne finde sted samme dag som  

 kommunalvalget.
Såfremt dette ikke kan lade sig gøre, ønsker  

 Fremskridtspartiet, at folkeafstemningen sker i forbindelse med førstkommende  

 folketingsvalg.
Lovforslaget er en stort set uændret genfremsættelse af  

 Fremskridtspartiets lovforslag nr.
L 119, der blev fremsat i folketingsåret  

 1987-88, 1. samling (se Folketingstidende 1987-88, 1. samling,  

 forhandlingerne sp. 3461 og 6909 samt tillæg A sp. 2431).
Efter 2. behandling den 15. maj 1990 § 1. Fredag den 15. juni 1990 gives folketingsvælgerne adgang til ved en vejledende folkeafstemning at stemme ja eller nej til spørgsmålet:
»Skal dansk flygtningepolitik skærpes?» § 2. Berettiget til at deltage i afstemningen er enhver, der på  

 afstemningsdagen opfylder betingelserne for valgret til Folketinget, og som  

 er optaget på de valglister, der er omtalt i stk. 2.
 Stk. 2. Det påhviler kommunalbestyrelsen at udarbejde en valgliste over  

 kommunens vælgere og at udsende valgkort efter reglerne i kapitel 4 i lov om  

 valg til Folketinget.
 Stk. 3. Bekendtgørelse om afstemningen sker i overensstemmelse med  

 reglerne i § 21 i lov om valg til Folketinget.
 § 3. Folkeafstemningen finder sted i overensstemmelse med reglerne i §§  

 97-107 i lov om valg til Folketinget.
 § 4. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
