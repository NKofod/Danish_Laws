Skriftlig fremsættelse (6. februar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af adoptionsloven.  

 (Nedlæggelse af Adoptionsrådet).
(Lovforslag nr.
L 86).
Forslaget har til formål at nedlægge  

 Adoptionsrådet og er et led i regeringens beslutning om at  

 gennemføre en gennemgribende sanering af offentlige råd,  

 nævn, udvalg og centre.
Hensigten med saneringen er bl.a. at opnå  

 en bedre prioritering af de offentlige midler og at skabe en mere  

 gennemsigtig statslig administration ved at nedlægge eller  

 sammenlægge råd og nævn m.v., der enten er  

 overflødige eller har overlappende opgaver.
 Adoptionsrådet har til opgave at følge  

 udviklingen på adoptionsområdet og herunder medvirke til at skabe  

 debat om generelle og principielle adoptionsspørgsmål.
 De opgaver, som Adoptionsrådet i dag er  

 pålagt, vil fremover kunne varetages af de øvrige aktører  

 på adoptionsområdet, herunder navnlig af Adoptionsnævnet og  

 Civilretsdirektoratet.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
