 Landsskatteretten ændrede en bindende forhåndsbesked, idet retten ikke  

 fandt, at et tysk selskab ville blive begrænset skattepligtig til Danmark ved  

 at entrere med et herværende selskab om optagelse af ordrer, distribution  

 heraf og udskrivning af fakturaer m.v., idet de pågældende funktioner blev  

 anset for at være af forberedende art, og det danske selskab ikke kunne binde  

 det tyske selskab til aftaler.
 A G.m.b.H., Vesttyskland, klagede over den af Ligningsrådet afgivne  

 forhåndsbesked vedrørende spørgsmålet, om selskabet ville blive begrænset  

 skattepligtig til Danmark i medfør af selskabsskattelovens § 2, stk. 1a, ved  

 at oprette lagerfunktioner m.v. i forbindelse med selskabets eksport til  

 Danmark.
 Ifølge selskabsskattelovens § 2, stk. 1a, er selskaber, foreninger m.v.,  

 som nævnt i lovens § 1, stk. 1 og 2, der har hjemsted i udlandet,  

 skattepligtige her til landet, når de udøver et erhverv med fast driftssted  

 her i landet eller deltager i en erhvervsvirksomhed med fast driftssted her  

 eller på anden måde er berettiget til andel i overskuddet af en sådan  

 virksomhed.
 Selskabet havde forespurgt Ligningsrådet om:
1. Vil opretholdelse af et varelager hos en dansk repræsentant bevirke, at  

 A G.m.b.H bliver begrænset skattepligtig til Danmark, jf. selskabsskatteloven  

 § 2, stk. 1a? 2. Vil det ændre besvarelsen af spørgsmål 1, hvis A G.m.b.H., selv  

 forestår ordremodtagelsen ved at kunderne i Danmark fremsender skriftlige  

 ordrer direkte til A, der herefter videresender disse efter godkendelse til B  

 ApS ti1 ekspedition og fakturering af ordrerne? Ligningsrådet havde besvaret spørgsmål 1 bekræftende og spørgsmål 2  

 benægtende.
Det var oplyst, at det klagende selskab påtænkte at indgå kontrakt med B  

 ApS, som var et 100%-ejet datterselskab af C Fragtcentral A.m.b.A., og som  

 drev lager og distributionsvirksomhed.
Det var hensigten, at der skulle  

 etableres et varelager i lagerlokaler hos B, der som uafhængig repræsentant  

 skulle varetage følgende funktioner:
 1. Ekspedition af varer på grundlag af modtagne skriftlige ordrer fra  

 kunder.
 2. Udskrivning af følgesedler.
 3. Udskrivning af fakturaer på grundlag af følgesedler og gældende  

 prisliste.
 4. Modtagelse af indbetalinger til indsætning på A's bankkonto i Danmark.
 5. Opgørelse samt betaling af moms og fragtudgifter fra ovennævnte konto.
 6. Debitorstyring.
 7. Lagerstyring.
 8. Udarbejdelse af månedlig overførsel fra ovennævnte konto til A.
Det var endvidere hensigten, at klageren selv skulle forestå alt  

 salgsarbejde, herunder udarbejdelse af salgsmaterialer, prislister og  

 udsendelse af sælgere samt tilrettelæggelse af udstillinger på messer.
De  

 danske kunder ville i salgsmaterialet være henvist til at fremsende  

 skriftlige ordrer til lageret hos B.
De skriftlige ordrer skulle ikke  

 godkendes af klageren, før de ekspederedes af B.
Varerne skulle distribueres  

 af de fragtvognmænd, som var tilsluttet C Fragtcentral A.m.b.A.
B ApS skulle  

 registreres som klagerens momsrepræsentant.
Dette selskab ville ikke få  

 kompetence til at indgå bindende aftaler på klagerens vegne.
 Ligningsrådets afgørelse var begrundet således:
 »A G.m.b.H. vil være begrænset skattepligtig, hvis den udøvede  

 aktivitet udgør et fast driftssted efter bestemmelsen i se1skabsskattelovens  

 § 2, stk. 1a.
 For at der foreligger fast driftssted i Danmark, skal følgende 3  

 betingelser være opfyldt:
 1. Der skal foreligge et forretningssted.
 2. Forretningsstedet skal være fast (permanent).
 3. Der skal ske virksomhedsudøvelse gennem forretningsstedet.
 Efter Ligningsrådets opfattelse vil lagerlokalerne hos B ApS udgøre  

 forretningsstedet, ligesom det må antages at disse har den fornødne grad af  

 fasthed efter de oplyste forudsætninger.
 Også den 3. betingelse må anses for opfyldt i og med, at virksomheden  

 udføres fra lagerbygningen af B ApS som selskabets repræsentant.
Uanset ovennævnte betingelser er opfyldt, vil den påtænkte virksomhed dog  

 ikke udgøre et fast driftssted, hvis virksomheden kan karakteriseres som  

 forberedende eller hjælpende.
Benyttelse af lokaler udelukkende til  

 oplagring, udstilling eller udlevering af varer tilhørende foretagendet vil  

 heller ikke medføre fast driftssted.
Dette fremgår af artikel 4b i den  

 dansk/tyske dobbeltbeskatningsaftale.
 Både X Ligningskommission og Y Amtsskatteinspektorat har som deres  

 opfattelse udtalt, at det tyske selskab ikke vil blive begrænset  

 skattepligtig til Danmark af den påtænkte aktivitet.
 Da selskabets virksomhed i Danmark udover selve lagerfunktionen også  

 omfatter hovedparten af de funktioner, der er knyttet til salgsvirksomhed,  

 kan selskabets virksomhed efter Ligningsrådets opfattelse ikke anses for  

 opretholdelse af varelager udelukkende til oplagring, udstilling eller  

 udlevering og er dermed ikke omfattet af undtagelsesbestemmelserne for  

 virksomheder af forberedende og hjælpende karakter.
 Ligningsrådet finder således, at den påtænkte virksomhed vil medføre, at A  

 G.m.b.H bliver begrænset skattepligtig til Danmark.
Det vil ikke ændre Ligningsrådets opfattelse, selv om virksomheden i  

 Danmark tilrettelægges som anført i spørgsmål 2. Begrundelsen herfor er, at  

 der også i denne situation vil blive udført så mange af de med  

 salgsvirksomhed forbundne funktioner i Danmark, at virksomheden her i landet  

 ikke kan karakteriseres som hjælpende.« Under sagens behandling indstillede Statsskattedirektoratet til  

 Landsskatteretten, at Ligningsrådets forhåndsbesked stadfæstedes.  

 Statsskattedirektoratet udtalte, at det var direktoratets opfattelse, at det  

 forhold, at ordrer afgives til det tyske selskab, der herefter foretager  

 ordrebekræftelsen, ikke kunne udelukke, at der forelå et fast driftssted i  

 Danmark.
Ved vurderingen af, om selskabet havde fast driftssted, måtte der  

 henses til de øvrige funktioner, der skulle forestås af den danske virksomhed  

 som agent, herunder faktureringen og forvaltningen af de samlede økonomiske  

 funktioner for det udenlandske selskab.
Statsskattedirektoratet anførte  

 endvidere, at det ikke fandt, at der reelt ville være tale om en ændring for  

 et selskab fra at have et fast driftssted til udelukkende at have en  

 virksomhed af hjælpende og forberedende karakter alene ved det forhold, at  

 ordrerne formelt passerede igennem det udenlandske selskab, hvis det  

 udenlandske selskab ikke udøvede en egentlig behandling og godkendelse af de  

 enkelte ordrer, men alene videresendte disse til ekspedition m.v. i Danmark.
Efter de foreliggende oplysninger fandt Landsskatteretten, at de opgaver,  

 som påtænktes varetaget af det danske selskab B ApS, mest naturligt måtte  

 betragtes som værende af forberedende karakter.
Retten lagde herved vægt på,  

 at det danske selskab ikke fik kompetence til at binde A til aftaler.
Det  

 danske selskab skulle således ikke foretage salgsarbejde og ikke afgive  

 ordrebekræftelser, men alene ekspedere varer efter modtagne ordrer og  

 fakturere disse efter den gældende prisliste, som var udarbejdet af A og  

 udsendt til de danske kunder.
Heri måtte ligge, at det danske selskab ikke  

 kunne indgå aftaler på andre vilkår, end det, der fulgte af det udsendte  

 materiale, herunder prisliste, og også, at det udelukkende var A, der tog  

 stilling til, i hvilket omfang man måtte nægte at efterkomme en ordre  

 (acceptere tilbud) f.eks. som følge af manglende betalingsevne.
 Landsskatteretten fandt herefter ikke, at A G.m.b.H. ved den påtænkte  

 oprettelse af lagerfunktioner m.v. i Danmark ville få fast driftssted her i  

 landet, og A ville følgelig ikke blive begrænset skattepligtig til Danmark af  

 den påtænkte aktivitet.
 LV 1987, S A 2.1.
