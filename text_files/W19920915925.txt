Ankestyrelsens principafgørelse O-58-92 om samlevende - beregning - boligtillæg - skævdeling Resume:
 Ved beregning af kontanthjælp i form af boligtillæg til en ugift samlevende kvinde, der boede i samleverens ejendom, kunne der ikke tages hensyn til samleverens skatteforhold.
 Boligudgifterne kunne derfor ikke skævdeles alene med henvisning til samleverens mulighed for at fratrække renteudgifterne ved skatteopgørelsen.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 37, stk. 3 Vejledninger:
Socialministeriets vejledning nr. 49 af 5. marts 1987 om kontanthjælp efter bistandsloven - pkt. 6b Sagsfremstilling:
 K modtog kontanthjælp og boede i samleverens ejendom.
 Ved beregningen af boligtillægget medtog kommunen følgende: Ejendomsskat, varme og lys, vand, husforsikring, terminsafdrag samt 50 % af renteudgifterne.
 K klagede til amtsankenævnet, idet hun mente, at renteudgifterne på samleverens terminsudgifter måtte medtages fuldt ud ved beregning af boligtillægget.
 Nævnet hjemviste sagen til ny behandling i kommunen med henvisning til, at der efter bistandsloven ikke kunne tages hensyn til samleverens skatteforhold ved udmålingen af hendes boligtillæg.
 Kommunen gjorde i klagen gældende, at der ikke var tale om hjælp til terminsudgifter, men beregning af et boligtillæg, hvor der tages udgangspunkt i de aktuelle boligudgifter, nemlig samleverens terminsudgifter.
 Der var taget hensyn til samleverens skattefordel netop for at sikre, at der kun blev ydet kontanthjælp til de faktiske boligudgifter.
Endelig gjorde kommunen opmærksom på, at der efter Socialministeriets vejledning af 5. marts 1987 var mulighed for en skævdeling af boligudgifterne.
Også her måtte der være en mulighed for at tage hensyn til en eventuel samlevers skattefordel i forbindelse med fast ejendom.
Sagen blev behandlet i principielt møde med henblik på afklaring af, om der kan foretages skævdeling af boligudgifterne - begrundet i skattefordel ved renteudgifter - ved beregning af boligtillægget.
 Afgørelse:
 Ankestyrelsen var enig med ankenævnet i, at der ikke kunne tages hensyn til samleverens skatteforhold ved beregningen af boligtillæg til K.
 Ankestyrelsen lagde vægt på, at boligtillægget efter bistandslovens § 37, stk. 3, ydes til dækning af de faktiske løbende udgifter ved boligen, og at tillægget til personer, der har fælles husførelse med andre end en ægtefælle, som udgangspunkt beregnes med lige andele til hver.
Der kunne således ikke foretages en skævdeling af boligudgifterne på grundlag af samleverens mulighed for at fratrække renteudgifterne ved skatteopgørelsen.
Ankestyrelsen tiltrådte således ankenævnets afgørelse.
