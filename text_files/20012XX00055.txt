Skriftlig fremsættelse (23. januar  

 2002) Udenrigsministeren Herved tillader jeg mig for Folketinget at  

 fremsætte:
 Forslag til folketingsbeslutning om tiltrædelse  

 af Stabiliserings- og Associeringsaftale mellem De Europæiske  

 Fællesskaber og deres medlemsstater på den ene side og Den  

 Tidligere Jugoslaviske Republik Makedonien på den anden side.
(Beslutningsforslag nr.
B 58).
 Den 9. april 2001 undertegnede udenrigsministeren på  

 Danmarks vegne aftalen mellem De Europæiske  Fællesskaber og  

 deres medlemsstater på den ene side og Den Tidligere Jugoslaviske  

 Republik Makedonien på den anden side.
 Formålet med aftalen er at skabe passende rammer for  

 en politisk dialog og således gøre det muligt at udvikle  

 nære politiske forbindelser mellem parterne samt at støtte Den  

 Tidligere Jugoslaviske Republik Makedoniens bestræbelser på at  

 udvikle det økonomiske og internationale samarbejde - også  

 gennem en tilnærmelse af landets lovgivning til Fællesskabets.  

 Formålet med aftalen er samtidig at fremme harmoniske økonomiske  

 forbindelser og gradvis at opbygge et frihandelsområde mellem  

 Fællesskabet og Den Tidligere Jugoslaviske Republik Makedonien samt at  

 fremme det regionale samarbejde på alle de områder, der er  

 omfattet af aftalen.
Dette forekommer særlig vigtigt i lyset af den  

 krise, som Makedonien siden marts 2001 har befundet sig i.
EU har flere gange  

 erklæret sig som en vigtig partner i Makedoniens proces mod fred og  

 stabilitet og har også spillet en central rolle under forhandlingen af  

 den fredsaftale, der blev undertegnet i august 2001. Regeringen finder, at  

 indgåelsen af Stabiliserings- og Associeringsaftalen vil være et  

 vigtigt signal om EU-landenes fortsatte engagement inden for rammerne af EU's  

 Stabiliserings- og Associeringsproces.
Aftalen betyder, at der inden for en overgangsperiode  

 på ti år etableres en associering mellem De Europæiske  

 Fællesskaber og deres medlemsstater og Den Tidligere Jugoslaviske  

 Republik Makedonien.
Respekten for de demokratiske principper samt for  

 menneskerettighederne udgør et væsentligt element i aftalen.
I  

 tilfælde af den ene parts misligholdelse vil den anden part i  

 medfør af aftalens bestemmelser kunne træffe passende  

 foranstaltninger i medfør af folkeretten.
Manglende overholdelse af  

 aftalens væsentlige elementer vil således kunne føre til  

 en suspension af aftalen.
 Idet jeg i øvrigt henviser til de  

 bemærkninger, der ledsager forslaget, og idet jeg kan tilføje,  

 at tiltrædelsen ikke vil medføre statsfinansielle udgifter, skal  

 jeg tillade mig at anbefale det til det Høje Tings velvillige  

 behandling.
