Skriftlig fremsættelse (14. april 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om anlæg af rute 18,  

 strækningen Herning N-Brande, og rute 15, strækningen Herning  

 Ø-Snejbjerg.
(Lovforslag nr.
L 224).
 Med lovforslaget søges om bemyndigelse til at  

 anlægge to nye motortrafikvejsstrækninger mellem henholdsvis  

 Herning Nord og Brande (rute 18) og mellem Herning Øst og Snejbjerg  

 (rute 15), og til at nedlægge de hovedlandeveje, som de nye  

 vejstrækninger skal afløse, som hovedlandeveje.
Strækningen fra Sundsvej nord for Herning til  

 Vardevej syd for Herning vil af hensyn til trafikken til bl.a.
Messecentret i  

 Herning blive anlagt med fire spor.
De øvrige delstrækninger af  

 rute 18 fra Herning til den nye omfartsvej ved Brande samt  

 delstrækningen af rute 15 syd for Herning mellem Vardevej og Snejbjerg  

 anlægges som tosporet motortrafikvej.
Hovedsigtet med de nye motortrafikveje er at forbedre  

 trafikafviklingen i Herningområdet og aflaste de mindre bysamfund langs  

 den nuværende hovedlandevej mellem Herning og Brande for  

 gennemkørende trafik.
Herved forbedres trafiksikkerheden og  

 miljøet i de byer, der aflastes.
Der bliver tale om en relativ  

 høj vejstandard i forhold til de forventede trafikmængder.
Det  

 er især den relativ høje andel af tung trafik samt  

 messetrafikken, der har haft betydning for valget af vejstandard.
 Anlægsudgifterne til de nye  

 motortrafikvejsstrækninger, der kan anlægges i etaper, er  

 anslået til ca. 1.405 mio. kr.
 Påbegyndelsestidspunkt, anlægstakt og  

 åbningstidspunkter vil afhænge af de årlige  

 finanslovsbevillinger.
 Som en første etape vil blive etableret tre  

 sammenhængende delstrækninger af rute 18 og 15 ved Herning, der  

 til sammen udgør en omfartsvej øst om Herning med tilslutning i  

 et stort udfletningsanlæg til den nye motorvej Herning-Århus  

 (rute 15).
Syd for Herning vil den nye rute 18 krydse fredningen  

 omkring Fjederholt Å.
For at friholde åen og dens bredder og for  

 at forbedre muligheden for faunapassage etableres en ca. 200 m lang  

 landskabsbro, hvis endelige længde vil blive fastlagt ud fra  

 fredningsmyndighedernes krav og i samarbejde med Skov- og Naturstyrelsen.
En  

 realisering af linieføringen over åen forudsætter, at  

 fredningsmyndighederne  konstaterer, at vejanlægget ikke krænker  

 fredningsbestemmelserne, eller at der gennemføres en ny fredningssag,  

 der giver mulighed for at anlægge vejen gennem det fredede  

 område.
 Idet jeg i øvrigt henviser til lovforslagets  

 bemærkninger, skal jeg anbefale det til Tingets hurtige og velvillige  

 behandling.
 Jeg vil fremsende de høringssvar, der knytter sig  

 til lovforslaget, til trafikudvalget, når de foreligger.
 Lovforslaget fremsættes nu, fordi et flertal i  

 Folketingets trafikudvalg i betænkning af 18. december 1997 over  

 Forslag til lov om visse hovedlandevejsstrækninger har forudsat, at  

 når miljøundersøgelser og høringer  

 vedrørende rute 9 Odense-Svendborg, rute 18, strækningen  

 Herning-Brande, og rute 21 Holbæk-Vig er afsluttet, skal der  

 umiddelbart herefter for hver enkelt strækning fremsættes forslag  

 til anlægslov.
