Bilag 1 Bekendtgørelse om kompetencekrav til personer, der yder rådgivning om visse investeringsprodukter I medfør af § 43, stk. 4, og § 373, stk. 4, i lov om finansiel virksomhed, jf. lovbekendtgørelse nr. 342 af 8. april 2011, fastsættes:
Anvendelsesområde § 1. Bekendtgørelsen finder anvendelse på pengeinstitutter og fondsmæglerselskaber, som yder investeringsrådgivning om investeringsprodukter eller rådgivning om puljer eller porteføljer af investeringsprodukter til detailkunder, jf. § 4, stk. 1, nr. 3, i bekendtgørelse om investorbeskyttelse ved værdipapirhandel, her i landet, herunder gennem filialetablering.
Bekendtgørelsen finder tilsvarende anvendelse på investeringsrådgivere, jf. § 343 a i lov om finansiel virksomhed.
 Stk. 2. Bekendtgørelsen finder ikke anvendelse på rådgivning om realkreditobligationer, særligt dækkede realkreditobligationer (SDROer), særligt dækkede obligationer (SDOer) eller pantebreve, når dette sker i tilknytning til og som forudsætning for udførelse af kunders optagelse, indfrielse eller omlægning af et lån med pant i fast ejendom.
§ 2. Ved et investeringsprodukt forstås 1) instrumenter, jf. bilag 5 i lov om finansiel virksomhed, 2) indskud i pengeinstitutter, hvor et afkast afhænger af udviklingen i et eller flere underliggende aktiver, 3) garantbeviser, 4) andelsbeviser og 5) pantebreve.
Kompetencekrav § 3. Virksomheder omfattet af denne bekendtgørelse skal sikre, at virksomhedens ansatte, der yder investeringsrådgivning eller rådgivning om porteføljer eller puljer af investeringsprodukter, er i stand til at yde en forsvarlig rådgivning, jf. stk. 2.
 Stk. 2. Den ansatte skal have tilstrækkelige kompetencer inden for følgende områder:
 1) Relevant lovgivning.
 2) Investeringsprodukter.
 3) Økonomisk forståelse.
Dokumentation § 4. Virksomhederne skal udarbejde en forretningsgang for systematiske uddannelsesforløb, der sikrer, at alle virksomhedens ansatte, der yder investeringsrådgivning om investeringsprodukter omfattet af § 4, stk. 2 eller 3, i bekendtgørelse om risikomærkning af investeringsprodukter eller rådgivning om puljer eller porteføljer af investeringsprodukter, har de fornødne kompetencer, jf. § 3. Virksomhederne skal sikre, at disse ansatte har gennemgået dette uddannelsesforløb, inden de begynder at yde rådgivning.
 Stk. 2. Ansatte, der forinden ansættelse hos en virksomhed omfattet af denne bekendtgørelse har gennemgået et uddannelsesforløb, jf. stk. 1, hos en anden virksomhed omfattet af denne bekendtgørelse, kan dog yde rådgivning om tilsvarende produkter uden at have gennemgået uddannelsesforløbet hos den nye virksomhed.
§ 5. Virksomhederne skal sikre, at virksomhedens ansatte, der yder investeringsrådgivning om investeringsprodukter omfattet af § 4, stk. 4, i bekendtgørelse om risikomærkning af investeringsprodukter, har bestået en prøve godkendt af Finanstilsynet, jf. § 6, der dokumenterer, at den ansatte besidder de fornødne kompetencer om investeringsprodukter, som de rådgiver om, jf. § 3, stk. 2, nr. 2, inden de begynder at yde rådgivning.
Med 3 års mellemrum skal den ansatte bestå en ny prøve, der dokumenterer, at den ansatte fortsat besidder de fornødne kompetencer, jf. § 3, stk. 2, nr. 2.
 § 6. Finanstilsynet godkender efter rådgivning fra uddannelsesudvalget, jf. stk. 3, og fagudvalget, jf. stk. 5, kompetencekrav og rammer for afholdelse af prøve, jf. bilag 1, for udbydere, der ønsker at forestå en prøve, jf. § 5.
 Stk. 2. En ansøgning om godkendelse af kompetencekrav og rammer for afholdelse af prøve, jf. stk. 1, skal redegøre for samtlige forhold, der er anført i bilag 1.
 Stk. 3. Finanstilsynet udnævner efter indstilling et uddannelsesudvalg, der består af medlemmer fra hver af følgende organisationer:
 1) Finansforbundet.
 2) Finansrådet.
 3) Finanssektorens Arbejdsgiverforening.
 4) Forbrugerrådet.
 5) Den danske Fondsmæglerforening.
 6) Dansk Aktionærforening.
 Stk. 4. Finanstilsynet er formand for uddannelsesudvalget.
 Stk. 5. Finanstilsynet udnævner efter indstilling fra organisationerne i stk. 3, et fagudvalg, der består af 1 formand og 2 medlemmer, der er alment anerkendte eksperter inden for investering.
 Stk. 6. Finanstilsynet sekretariatsbetjener udvalgene, jf. stk. 3 og 5.
Stk. 7. Prøveudbyderen skal årligt over for Finanstilsynet redegøre for, hvilke ændringer af de af Finanstilsynet godkendte kompetencekrav som udbyderen har foretaget.
Hvis prøven ikke længere opfylder kravene i bilag 1, kan Finanstilsynet inddrage godkendelsen.
 § 7. Finanstilsynet fører et register over ansatte, der har bestået en prøve godkendt efter § 6.
Tilsyn og straffebestemmelser § 8. Finanstilsynet kan give påbud om berigtigelse af forhold, der strider mod § 3, § 4, stk. 1, og § 5, i denne bekendtgørelse.
Manglende efterlevelse af påbud kan straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelses- og overgangsbestemmelser § 9. Bekendtgørelsen træder i kraft den 1. august 2011, jf. dog stk. 2.
 Stk. 2. § 5 træder dog først i kraft den 1. december 2011.
 Stk. 3. Ansatte, der er ansat hos en virksomhed omfattet af denne bekendtgørelse før den 1. august 2011, kan dog yde investeringsrådgivning om investeringsprodukter omfattet af § 4, stk. 2 eller 3, i bekendtgørelse om risikomærkning af investeringsprodukter eller rådgivning om puljer eller porteføljer af investeringsprodukter frem til den 1. august 2012 uden at have gennemgået et uddannelsesforløb, jf. § 4.
 Stk. 4. Ansatte, der er ansat hos en virksomhed omfattet af denne bekendtgørelse før den 1. december 2011, kan dog yde investeringsrådgivning om investeringsprodukter omfattet af § 4, stk. 4, i bekendtgørelse om risikomærkning af investeringsprodukter frem til den 1. december 2012 uden at have aflagt prøve jf. § 5.
 Stk. 5. Uanset stk. 1 kan Finanstilsynet dog allerede fra den 1. maj 2011 godkende kompetencekrav og rammer for afholdelse af prøve jf. § 6, stk. 1.
Økonomi- og Erhvervsministeriet, den 15. april 2011 Brian Mikkelsen / Hans Høj Bilag 1 Kriterier for godkendelse af prøve jf. § 6.
1. Ved vurderingen af om kompetencekravene til en udbyders prøve lever op til bekendtgørelsen, vil der blive lagt vægt på, at prøven skal sikre, at den ansatte har følgende viden, færdigheder og kompetencer vedrørende produkter, som den ansatte tilbyder sine kunder.
Den ansatte a) skal have viden om teori, metode og praksis inden for investeringsrådgivning på værdipapirområdet og produkter i forhold til produktets opbygning og struktur, afkast, hvordan produktet prissættes og hvilke forhold, der påvirker produktets pris, investeringshorisont, omkostninger ved erhvervelse, besiddelse og salg af produkter, de økonomiske forpligtelser, som produktet medfører for investor, og risici forbundet med produktet, b) skal kunne forstå og reflektere over teorier, metode og praksis, c) skal kunne anvende metoder og redskaber samt færdigheder, som knytter sig til investeringsrådgivning på værdipapirområdet, d) skal kunne vurdere teoretiske og praktiske problemstillinger i forbindelse med investeringsrådgivning på værdipapirområdet samt begrunde og vælge relevante løsningsmodeller, herunder kunne begrunde, hvorfor et konkret produkt inden for denne type af produkter vil være hensigtsmæssigt eller ikke hensigtsmæssigt for en konkret kunde i lyset af dennes risikoprofil, øvrige portefølje, produktkendskab og investeringshorisont, e) skal kunne redegøre for faglige problemstillinger og løsningsmodeller for investeringsrådgivning på værdipapirområdet og f) skal kunne håndtere komplekse situationer i forbindelse med investeringsrådgivning på værdipapirområdet.
 2. Prøveudbyderens kompetencekrav, der skal kunne prøves inden for rammerne af en multiple choise-test, skal redegøre for de forhold, der er opregnet under pkt. 1 for hver produktkategori, som udbyderens prøve omfatter.
 3. Prøveudbyderens kompetencekrav skal ved indsendelse til godkendelse i Finanstilsynet være ledsaget af en udtalelse fra en alment anerkendt ekspert inden for investering, der attesterer, at udbyderens kompetencekrav opfylder kriterierne i pkt. 1 og 2.
Udarbejdelse af prøve 4. Prøveudbyderen må kun anvende en prøve, som forinden har været forelagt en alment anerkendt ekspert inden for investering, der har attesteret, at prøven opfylder udbyderens kompetencekrav, jf. pkt. 2.
 5. Senest 2 måneder før afholdelse af den første prøve, skal prøveudbyderen offentliggøre kompetencekrav samt et eksempel på den prøve, der udbydes.
Rammerne for afholdelsen af prøven 6. En prøveudbyder må ikke prøve ansatte i virksomheder, som udbyderen er koncernforbundet med, jf. §§ 5 a og 5 b i lov om finansiel virksomhed.
7. En ansat, der 3 gange ikke har bestået prøven, må først gå op til prøven 1 år efter seneste forsøg.
Prøveudbyderen opretter sammen med eventuelt øvrige prøveudbydere et register over ansatte, der har aflagt prøven uden at bestå denne.
8. Udbyderen skal endvidere dokumentere, at prøven afholdes under forsvarlige rammer.
Der vil herved blive lagt vægt på, at afholdelsen af prøven sker under forhold, der sikrer, at den ansatte ikke kan modtage hjælp ved besvarelsen af prøven.
 9. Udbyderen skal opbevare bevis for bestået prøve og umiddelbart efter, at prøven er bestået, udlevere dette til Finanstilsynet, den ansatte og den ansattes arbejdsgiver, med mindre særlige forhold taler herimod.
