Skriftlig fremsættelse (1. november  

 2000) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 forsikringsvirksomhed, lov om Arbejdsmarkedets Tillægspension, lov om  

 Lønmodtagernes Dyrtidsfond og lov om sikring mod følger af  

 arbejdsskade.  (Administration af forsikringsbestande, fleksibelt  

 aktieloft og arbejdsmarkedsrelaterede livsforsikringsaktieselskaber m.v.).
(Lovforslag nr.
L 77).
 Lovforslaget indgår i regeringens initiativer med  

 henblik på en mere neutral beskatning af pensionsopsparing,  

 løsning af rentegarantiproblemet, forbedrede muligheder for at placere  

 pensionsopsparing i aktier, en styrkelse af risikovillig kapital til nye og  

 mindre virksomheder samt en løsning af arbejdsmarkedsrelaterede  

 livsforsikringsaktieselskabers frembringelse af et tilstrækkeligt  

 kapitalgrundlag.
 I lovforslaget foreslås for det første en  

 ændring af det nuværende 50 pct. loft for pensionsinstitutternes  

 investeringer i bl.a. aktier og andre "ikke-guldrandede aktiver" med henblik  

 på at styrke udbuddet af risikovillig kapital.
Dette sker ved at gøre placeringsreglerne mere  

 fleksible, således at det bliver muligt for pensionsinstitutter, som er  

 velkonsoliderede at have op til 70 pct. i aktier.
Hvor højt  

 institutterne må gå i forhold til de 70 pct. baseres på en  

  vurdering - efter objektive kriterier - af selskabernes faktiske  

 kapitalstyrke i forhold til risikoen på investeringer og forpligtelser.  

 Hermed tilgodeses også hensynet til en fortsat sikkerhed for  

 pensionsopsparingen.
 For det andet foreslås en række  

 præciseringer af hvordan fordelingen af midler skal ske i  

 tilfælde af, at et selskab har vanskeligt ved at leve op til sine  

 forsikringsforpligtelser og må tages under administration.  

 Administrator skal fastsætte forsikringsbeløbene i  

 overensstemmelse med det anmeldte beregningsgrundlag og efter en fordeling af  

 selskabets aktiver, der i det enkelte tilfælde må anses for  

 rimelig med udgangspunkt i det såkaldte kontributionsprincip.  

 Kontributionsprincippet betyder, at der tilstræbes en fordeling i  

 forhold til, hvorledes midlerne er tilvejebragt.
Med henblik på at varetage de forsikredes interesser  

 foreslås endvidere, at administrator kun kan foretage en kollektiv  

 overdragelse af en forsikringsbestand med Finanstilsynets godkendelse.
Hertil  

 kommer, at det præciseres med lovforslaget, at administrationsboer er  

 underlagt tilsyn af Finanstilsynet, og at det er "det realiserede resultat",  

 der skal fordeles mellem forsikringstagerne og andre berettigede i  

 følge forsikringsaftalerne.
 For det tredje foreslås en ændret status for  

 selskaber, som ikke drives med henblik på at skabe indtjening til  

 ejerne, men som er oprettet i relation til overenskomstaftalte  

 pensionsordninger af arbejdsgiver- og lønmodtagersiden.
Der er i overenskomsterne fra foråret 2000 aftalt en  

 væsentlig udbygning af arbejdsmarkedspensionsordningerne på store  

 dele af arbejdsmarkedet.
Dette medfører et stærkt øget  

 kapitalkrav til de berørte pensionsinstitutter.
Opbygning af det  

 nødvendige ejerkapitalgrundlag er imidlertid vanskeligt at  

 imødekomme for de arbejdsmarkedsrelaterede pensionsselskaber, der  

 vedtægtsmæssigt ikke må udbetale udbytter og derfor har  

 svært ved at skaffe egenkapital udefra.
Regeringen lægger stor vægt på, at der  

 ikke skabes usikkerhed om udbygning af pensionsopsparing.
Derfor  

 foreslås det i lov om forsikringsvirksomhed at indsætte en  

 definition af arbejdsmarkedsrelaterede livsforsikringsaktieselskaber, som  

 ligner tværgående pensionskasser mere end kommercielle  

 selskaber.
 Ændringerne vil betyde, at de  

 arbejdsmarkedsrelaterede selskaber bliver skattemæssigt ligestillet med  

 pensionskasser.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
