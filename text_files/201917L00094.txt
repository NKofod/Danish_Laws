Ændringsforslag stillet den 23. oktober 2019 uden for betænkningen Ændringsforslag til 2. behandling af Forslag til lov om ændring af lov om dansk indfødsret og udlændingeloven (Fratagelse af statsborgerskab fra fremmedkrigere m.v.) [af udlændinge- og integrationsministeren (Mattias Tesfaye)]:
Til § 2 Af udlændinge- og integrationsministeren:
 5) Efter nr. 2 indsættes som nyt nummer:
 »01. I § 58 g, stk. 1, indsættes efter nr. 5 som nyt nummer:
 »6) udlændingen har fået frataget sin danske indfødsret i medfør af § 8 B, stk. 3, i lov om dansk indfødsret,«.
Nr. 6-8 bliver herefter nr. 7-9.« [Indberetning til Schengeninformationssystemet (SIS II)] Bemærkninger Til nr. 5 Med ændringsforslaget foreslås det, at Rigspolitiet fremover skal indberette en udlænding, der ikke er statsborger i et Schengenland eller et land, der er tilsluttet Den Europæiske Union, som uønsket til SIS II, hvis den pågældende administrativt har fået frataget sit danske statsborgerskab efter den foreslåede bestemmelse i indfødsretslovens § 8 B, stk. 3.
 Betingelserne for at foretage indberetning om nægtelse af indrejse og ophold til SIS II følger af Europa-Parlamentets og Rådets forordning (EF) nr. 1987/2006 af 20. december 2006 om oprettelse, drift og brug af anden generation af Schengen-informationssystemet (SIS II) med senere ændringer.
Efter forordningens artikel 24 optages oplysninger om tredjelandsstatsborgere, om hvilke der er foretaget en indberetning med henblik på nægtelse af indrejse eller ophold, i SIS II på grundlag af en national indberetning, som bygger på en afgørelse truffet af de kompetente administrative myndigheder eller domstole i overensstemmelse med procedurebestemmelserne i national lovgivning på grundlag af en individuel vurdering.
Anke af sådanne afgørelser sker i overensstemmelse med national lovgivning.
Disse afgørelser kan bl.a. bygge på, at den pågældende tredjelandsstatsborgers tilstedeværelse i medlemsstaten kan udgøre en trussel for den offentlige orden eller sikkerhed eller for den nationale sikkerhed.
 Det er Udlændinge- og Integrationsministeriets vurdering, at forordningens artikel 24 gør det muligt at indberette udlændinge, der ikke er statsborgere i et Schengenland eller et land, der er tilsluttet Den Europæiske Union, og som administrativt har fået frataget dansk statsborgerskab efter den foreslåede bestemmelse i indfødsretslovens § 8 B, stk. 3, som uønskede til SIS II.
 Det forudsættes, at indberetningen af den pågældende til SIS II løbende forlænges af Rigspolitiet.
 Annulleres afgørelsen om administrativt at fratage dansk statsborgerskab efter den foreslåede bestemmelse i indfødsretslovens § 8 B, stk. 3, eller opnår udlændingen opholdstilladelse eller opholdsret her i landet eller i et andet Schengenland, skal Rigspolitiet foranledige, at indberetningen til SIS II slettes.
 Det forudsættes, at udlændingemyndighederne, umiddelbart efter at der er truffet afgørelse om administrativ fratagelse af dansk statsborgerskab efter den foreslåede bestemmelse i indfødsretslovens § 8 B, stk. 3, underretter Rigspolitiet.
