Skriftlig fremsættelse (5. november 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om Aarhus Letbane (Transportministerens udtræden af Aarhus Letbane I/S) (Lovforslag nr.
L 52) Aarhus Letbane I/S, som er ejet af staten v/transportministeren, Aarhus Kommune og Region Midtjylland har i foråret 2014 modtaget de sidste tilbud på udbuddet af anlægget af Aarhus Letbane.
Der har i den forbindelse vist sig en markant fordyrelse af anlægget i forhold til det i loven afsatte beløb på 1.178 mia. kr. (2009-priser). Det laveste tilbud på anlægsdelen viser en fordyrelse på ca. 700 mio. kr.
 Ved politisk aftale af 12. juni 2014 mellem regeringen (Socialdemokraterne og Det Radikale Venstre) Dansk Folkeparti, Socialistisk Folkeparti og Enhedslisten om Metro, letbane, nærbane og cykler, er der opnået enighed om, hvordan fordyrelsen skal håndteres.
Statens andel af den samlede fordyrelse på ca. 700 mio. kr. er på 330 mio. kr. og finansieres ved, at der sker en udmøntning af de 103 mio. kr., som oprindeligt var afsat i en central reserve til statens finansiering af eventuelle fordyrelser af Aarhus Letbane i forhold til statens ejerandel.
Derudover afsætter staten yderligere 227 mio. kr.
Lovforslaget giver således hjemmel til, at staten ved transportministeren forpligter sig til at yde et yderligere tilskud på 330 mio. kr. (2014-priser) til Aarhus Letbane I/S, og at staten samtidig udtræder af Aarhus Letbane I/S.
Selskabet ejes herefter af Aarhus Kommune med 87,7 pct. og Region Midtjylland med 12,3 pct.
Samtidig foreslås, at statens oprindelige indskud i Aarhus Letbane I/S på 600 mio. kr. (2009-priser) konverteres til et tilskud.
Lovforslaget giver endvidere hjemmel til, at Aarhus Kommune indskyder yderligere 331 mio. kr. i Aarhus Letbane I/S, som er kommunens andel af fordyrelsen.
Region Midtjylland indskyder yderligere 78 mio. kr. i Aarhus Letbane I/S, som svarer til regionens andel af fordyrelsen.
Lovforslaget indeholder endvidere hjemmel til, at Aarhus Kommune og Region Midtjylland selv kan vælge, om anlægs- og driftsaktiviteterne for Aarhus Letbane fortsat skal opdeles i to selskaber eller samles i et selskab.
Det er dog en betingelse for en sammenlægning af Aarhus Letbane I/S og drifts- og infrastrukturselskabet, at staten fortsat sikres mulighed for at føre tilsyn med anvendelse af det statslige tilskud.
 Som følge af transportministerens udtræden af Aarhus Letbane I/S foreslås endvidere en række konsekvensrettelser i bestemmelserne om indgåelse af kontrakt, bestyrelsen, vedtægter, tilkøb og uforudsete udgifter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
