Tilførsel af aktiver -	Tilførsel af aktiver Reference: FUL § 15 d og LV 1993 S.D.3 En dansk filial A af det udenlandske B, der er hjemmehørende i en  

 medlemsstat, har anmodet om tilladelse til at foretage tilførsel af  

 aktiver efter fusionsskattelovens regler i forbindelse med overførsel  

 af driften i A til et nystiftet datterselskab.
I den anledning meddelte Ligningsrådet, at det ansøgte kunne  

 imødekommes.
Tilladelsen var dog betinget af, at det modtagende danske  

 selskab opretholdes som et 100 pct. ejet datterselskab af B i mindst 3  

 år fra stiftelsestidspunktet.
Ligningsrådet henledte under henvisning til fusionsskattelovens § 15  

 d, stk. 2, jf. § 6, stk. 1 opmærksomheden på, at genpart af de  

 heri omhandlede dokumenter vedrørende tilførslen skal indsendes  

 til Told- og Skattestyrelsen senest 6 måneder efter  

 tilførselsdatoen.
Det var således ved tilladelsen forudsat, at  

 de endelige dokumenter ikke ville give anledning til en ændret  

 bedømmelse af sagen.
Såfremt de endelige dokumenter ikke  

 indsendes inden den nævnte frist må en eventuel foretagen  

 tilførsel anses for en skattepligtig tilførsel.
 Der er ikke ved tilladelsen taget stilling til  

 værdiansættelsen af de overførte aktiver og passiver.  

 Dette spørgsmål henhører under den kommunale  

 skatteforvaltning.
 Følgende oplysninger dannede grundlag for afgørelsen:
 A er en filial af det udenlandske B, som har drevet virksomhed i Danmark  

 siden 1977.
 Ved den påtænkte tilførsel af aktiver ønskes  

 hele den danske filial med samtlige aktiver og passiver, herunder goodwill,  

 overført til et nystiftet datterselskab.
 Tilførslen påtænkes foretaget pr. 1. april 1994 og er  

 begrundet i ønsket om en administrativ forenkling ved, at den danske  

 afdeling bliver en selvstændig enhed.
