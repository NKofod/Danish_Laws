Skriftlig fremsættelse (6. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven og  

 lov om beskatning af visse pensionskapitaler m.v. (Fremme af privat  

 udlejningsbyggeri).
(Lovforslag nr.
L 68).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
Lovforslaget skal ses i sammenhæng med det forslag,  

 der samtidig fremsættes af økonomi- og erhvervsministeren om  

 fremme af privat udlejningsbyggeri.
Formålet med forslagene er at skabe  

 økonomiske incitamenter for pensionsinstitutter og  

 selskabsskattepligtige investorer til at opføre private  

 udlejningsboliger.
 Det foreslås at give de nævnte private  

 investorer ret til at foretage fradrag for et beløb svarende til hele  

 anskaffelsessummen for nybyggede udlejningsboliger ved opgørelsen af  

 henholdsvis beskatningsgrundlaget og den skattepligtige indkomst.  

 Fradragsretten gives indenfor en årlig investeringsramme på 1,0  

 mia. kr. i hvert af finansårene 2003-2007.
For det enkelte byggeri skal byggetilladelse være  

 opnået inden 9 måneder efter modtagelsen af tilsagn om  

 andel i investeringsrammen.
Ansøgning om andel i rammen kan dermed  

 ske, inden byggetilladelse foreligger.
Herudover skal ibrugtagningstilladelse  

 til byggeriet foreligge senest 4 år efter, at der er givet  

 byggetilladelse, og den faste ejendom skal opføres i den kommune, der  

 fremgår af tilsagnet.
Den faste ejendom skal endvidere mindst indeholde det  

 antal beboelseslejligheder, der fremgår af tilsagnet.
Efter  

 økonomi- og erhvervsministerens lovforslag skal det enkelte byggeri  

 mindst indeholde 15 beboelseslejligheder. Økonomi- og  

 erhvervsministeren kan dog dispensere herfra, når særlige forhold  

 taler herfor.
Da den private investor skal sørge for, at  

 byggeriet opføres i overensstemmelse med tilsagnet, er det endvidere  

 en betingelse for fradragsret, at byggeriet overholder de begrænsninger  

 i størrelsen af boligernes anskaffelsessum, som fremgår af  

 økonomi- og erhvervsministerens forslag.
Formålet hermed er at  

 målrette støtten mod boliger, hvis anskaffelsessum  

 muliggør, at de kan lejes ud til en leje, der kan betales af en  

 bredere del af befolkningen.
Herudover skal den private investor lade  

 tinglyse en deklaration på de berørte ejendomme i  

 overensstemmelse med økonomi- og erhvervsministerens forslag.
 Lovforslaget foreslås at skulle træde i kraft  

 1. januar 2003 og have virkning fra og med indkomståret 2003.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
