Ankestyrelsens principafgørelse P-45-96 om ansøgning - alder - folkepension - pension - efterlevelsespension - pensioniststatus Resume:
Ansøger havde ret til folkepension fra sit 67. år, da hun forinden havde indgivet ansøgning herom.
Ankestyrelsen fandt ikke, at det kunne tillægges betydning for retten til folkepension, at pensionen først kom til udbetaling fra den 1. i måneden efter at hun var fyldt 67 år.
Selvom ansøgers ægtefælle, der modtog social pension, afgik ved døden, før ansøger havde fået udbetalt pension, havde ansøger derfor ret til efterlevelsespension i 3 måneder fra den 1. i måneden efter, at ansøger var fyldt 67 år. *) Kassation:
Principafgørelsen har ikke længere vejledningsværdi Kassationsdato:
30-05-2009 Love:
Lov om social pension - lovbekendtgørelse nr. 612 af 24. juni 1996 - § 1, § 12 og § 48 Vejledninger:
Socialministeriets vejledning nr. 129 af 24. juni 1996 om social pension - pkt. 197 Note:
*) Se tillige SM P-46-96 og SM P- 47-96 Sagsfremstilling:
 Ansøger søgte om folkepension i september 1995 og fyldte 67 år den 11. december 1995. Ægtefællen, som modtog folkepension, afgik ved døden den 17. december 1995.
 Kommunen meddelte ansøger afslag på efterlevelsespension og inddrog således ægtefællens pension fra 1. januar 1996.
 Ankenævnet pålagde kommunen at udbetale ansøger efterlevelsespension i 3 måneder fra 1. januar 1996.
 Nævnet havde ved afgørelsen lagt vægt på, at ansøger den 11. december 1995 fyldte 67 år og derved opnåede den alder, hvor der i henhold til lov om social pension § 12 kan udbetales folkepension.
 Nævnet lagde endvidere vægt på, at ansøgers ægtefælle, som var folkepensionist, afgik ved døden den 17. december 1995.
 Sagen blev behandlet i principielt møde med henblik på afklaring af, om en person skulle betragtes som pensionist med en pensionists rettigheder fra datoen for det fyldte 67. år eller fra den 1. i måneden efter, at lovens betingelser er opfyldt.
 Afgørelse:
 Ansøgeren havde ret til folkepension fra sit 67. år, da hun forinden havde søgt herom, jf. pensionslovens § 12. Ankestyrelsen fandt ikke, at det kunne tillægges betydning for hendes ret til folkepension, at pensionen først kom til udbetaling fra den 1. januar 1996, jf. § 33, stk. 1.
 Da ansøgers ægtefælle også modtog social pension, da han afgik ved døden den 17. december 1995, fandt Ankestyrelsen ligesom ankenævnet, at ansøger havde ret til efterlevelsespension i 3 måneder fra den 1. januar 1996, jf. pensionslovens § 48.
 Ankestyrelsen tiltrådte således ankenævnets afgørelse.
