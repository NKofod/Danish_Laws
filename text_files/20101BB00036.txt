Fremsat den 7. december 2010 af Anders Samuelsen (LA), Villum Christensen (LA) og Simon Emil Ammitzbøll (LA) Forslag til folketingsbeslutning om afskaffelse af efterlønnen Folketinget pålægger regeringen at fremsætte de nødvendige lovforslag for at sikre en gradvis afskaffelse af efterlønsordningen i overensstemmelse med Arbejdsmarkedskommissionens anbefalinger.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 129, folketingsåret 2009-10. Der henvises til Folketingstidende 2009-10, A, B 129 som fremsat, side 1 ff. og F, møde 68, side 73 ff, og møde 88, side 4. Formålet med beslutningsforslaget er at sikre, at Danmark tager hånd om problemerne med dansk økonomi og får afskaffet efterlønsordningen.
Liberal Alliance finder, ligesom Arbejdsmarkedskommissionen, ingen gode grunde til at bruge skattekroner på at støtte frivillig førtidig tilbagetrækning fra arbejdsmarkedet, da efterlønsmodtagere er den gruppe af modtagere af overførselsindkomster, som bedst vil kunne undvære deres overførselsindkomst.
Dansk økonomi står over for store demografiske udfordringer, hvor der ifølge befolkningsfremskrivninger vil være flere personer uden for arbejdsmarkedet end personer på arbejdsmarkedet fra år 2013, jf.
Danish Rational Economic Agent Model (DREAM).
Økonomien balancerer allerede nu på kanten, og for hver dag, der går, nærmer vi os afgrunden.
Nationalbankdirektør Nils Bernstein citeredes således i Berlingske Tidende den 7. oktober 2010 for at sige, at »For det første skal vi have løst det holdbarhedsproblem, der er omkring de offentlige udgifter.
Der er taget hul på en konsolidering, som foreløbig kører til 2014-15, men der er behov for at gå videre.
Det kræver en tilbageholdende udgiftspolitik, der skal findes besparelser og gennemføres reformer, som øger arbejdsudbuddet  det er her efterlønnen kommer ind.« Liberal Alliances forslag skal ses i forlængelse af Arbejdsmarkedskommissionens anbefalinger fra august 2009. I rapporten »Velfærd kræver arbejde« blev der opfordret til, at der gennemføres arbejdsmarkedsreformer for at sikre dansk velfærd i fremtiden.
I denne forbindelse foreslog kommissionen en afskaffelse af efterlønnen.
Tal fra Danmarks Statistik viser, at der i andet kvartal af 2010 var 122.200 danskere på efterløn omregnet til fuld tid.
Dette svarer til, at 46,7 pct. af de forsikrede personer over 60 år var på efterløn.
Det betyder, at velkvalificerede personer trækker sig tilbage fra arbejdsmarkedet, inden de når pensionsalderen, hvilket indebærer en forventet offentlig finansiering på 21 mia. kr. alene i 2010.
Ifølge Arbejdsmarkedskommissionen vil alternativet til efterløn for langt de fleste være beskæftigelse.
Således når kommissionen frem til, at en afskaffelse af efterlønsordningen medfører et varigt løft på 100.000 beskæftigede.
Samtidig viser tal fra DREAM (Danish Rational Economic Agents Model), at der vil være en holdbarhedsforbedring på de offentlige finanser på 16,5 mia. kr. og en velstandsgevinst på 60 mia. kr. ved at afskaffe efterlønnen.
Liberal Alliance har noteret sig, at en række partier skiftede holdning ganske kort tid efter, at Liberal Alliance i foråret 2010 havde taget initiativ til en folketingsdebat om halvering af dagpengeperioden.
Når Folketingets flertal på denne måde viser reformvilje, og da flere af de tidligere modstandere af en efterlønsreform har udtrykt et holdningsskifte i den offentlige debat, anser forslagsstillerne det for rimeligt atter at drøfte efterlønnen i Folketinget.
Skriftlig fremsættelse Anders Samuelsen (LA):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om afskaffelse af efterlønnen (Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
