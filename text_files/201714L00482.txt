Betænkning afgivet af Miljø- og Fødevareudvalget den 10. januar 2018 Betænkning over Forslag til lov om ændring af lov om vandforsyning m.v.
(Underretning om forhold vedrørende vand) [af miljø- og fødevareministeren (Esben Lunde Larsen)]:
1. Ændringsforslag Enhedslistens og Alternativets medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 15. november 2017 og var til 1. behandling den 30. november 2017. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 17. juli 2017 dette udkast til udvalget, jf.
MOF alm. del  bilag 551 (folketingsåret 2016-17). Den 15. november 2017 sendte miljø- og fødevareministeren de indkomne høringssvar og et notat herom til udvalget.
Den 19. december 2017 sendte miljø- og fødevareministeren et opdateret høringsnotat og høringssvar til udvalget.
Spørgsmål Udvalget har stillet 4 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger Et flertal i udvalget (V, DF, LA og KF) indstiller lovforslaget til vedtagelse uændret.
 Et mindretal i udvalget (S, EL, ALT, RV og SF) indstiller lovforslaget til vedtagelse med det stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL og ALT), tiltrådt af et mindretal (S, RV og SF):
 1) Før nr. 1 indsættes som nyt nummer:
 »01. I § 60, stk. 2, indsættes som 4. punktum:
»Regler om kontrol af drikkevand, som fastsættes i henhold til dette stykke, skal omfatte obligatorisk kontrol af vand fra vandforsyningsanlæg, som leverer vand til husholdningsbrug, herunder vand fra vandforsyningsanlæg, som kun leverer til en enkelt husstand uanset mængden af det leverede vand.«« [Drikkevand fra individuelle vandforsyninger til en enkelt husstand omfattes af obligatorisk kontrol] Bemærkninger Til nr. 1 Formålet med ændringsforslaget er at sikre, at vand fra individuelle vandforsyninger til en enkelt husstand også bliver omfattet af obligatorisk kontrol. Ændringsforslaget skal bl.a. ses, i lyset af at det fremgår af formålsbestemmelsen i vandforsyningslovens § 1, nr. 3 og 4, og § 2, at loven bl.a. har til formål at sikre kvalitetskrav til drikkevand til beskyttelse af menneskers sundhed.
Miljø- og fødevareministeren kan i henhold til vandforsyningslovens § 59, stk. 1, fastsætte regler om kvaliteten af grundvand og overfladevand, som anvendes eller skal anvendes til vandindvindingsformål.
Ministeren kan endvidere i henhold til lovens § 60, stk. 2, fastsætte regler om tilsynet med kvaliteten af vand i vandforsyningssystemer.
Ministeren har anvendt bl.a. disse bemyndigelser i loven til at udstede en bekendtgørelse om vandkvalitet og tilsyn med vandforsyningsanlæg (drikkevandsbekendtgørelsen), som trådte i kraft den 24. oktober 2017.
Det fremgår af drikkevandsbekendtgørelsens § 1, stk. 5, at vand fra vandforsyningsanlæg, som i gennemsnit leverer mindre end 10 m3 vand pr. dag til husholdningsbrug til kun en enkelt husstand, medmindre vandet leveres som led i en kommerciel eller offentlig aktivitet, ikke er underlagt obligatorisk kontrol.
Disse husstande er derfor ikke forpligtet til at kontrollere vandet.
Ændringsforslaget indebærer, at miljø- og fødevareministerens bemyndigelse i vandforsyningsloven ændres, således at regler fastsat af ministeren i henhold til § 60, stk. 2, om tilsynet med kvaliteten af vand i vandforsyningssystemer skal indeholde regler, som sikrer obligatorisk kontrol også af drikkevand fra individuelle vandforsyninger til en enkelt husstand, hvor der er tale om helårsbeboelse.
Sommerhuse, som udlejes i en større del af året, skal også være omfattet af obligatorisk kontrol, idet den nærmere afgrænsning heraf foretages i bekendtgørelsesform.
Det forudsættes, at miljø- og fødevareministeren ved en vedtagelse af lovforslaget med dette ændringsforslag efterfølgende ændrer drikkevandsbekendtgørelsen i overensstemmelse hermed og herunder fastsætter regler om, hvordan denne kontrol nærmere skal udføres.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Marianne Bredal (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Orla Østerby (KF) Bjarne Laustsen (S) Karin Gaardsted (S) Christian Rabjerg Madsen (S) nfmd.
Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Courage Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
