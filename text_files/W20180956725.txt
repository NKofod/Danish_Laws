Ligebehandlingsnævnets afgørelse om køn - adgangsbegrænsning - medhold J. nr. 18-27736 En kvinde fik medhold i sin klage over forskelsbehandling på grund af køn, idet hun var blevet nægtet adgang til en stripklub med henvisning til sit køn.
 Hun blev tilkendt en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en kvinde blev nægtet adgang til en stripklub.
Ligebehandlingsnævnets afgørelse Det var i strid med ligestillingsloven, at klager blev nægtet adgang til den indklagede stripklub.
 Indklagede skal inden 14 dage betale godtgørelse til klager på 2.500 kr. med procesrente fra den 1. april 2018, hvor klagen blev indbragt for Ligebehandlingsnævnet.
Sagsfremstilling Der er klaget over, at klager, der er en kvinde, og hendes kæreste blev nægtet adgang til den indklagede stripklub søndag den 1. april 2018 kl. 03:30.
 Klagen blev indbragt for nævnet den 1. april 2018.
Parternes bemærkninger Klager gør gældende, at hun har været udsat for forskelsbehandling på grund af køn.
 Klager og hendes kæreste blev nægtet adgang til stripklubben med henvisning til klagers køn.
Dørmanden oplyste, at indklagede ikke lukker kvinder ind på stripklubben, medmindre de er en del af en stor gruppe.
Klager kunne ikke besøge klubben, da hun er kvinde og ikke var sammen med en stor gruppe.
 Indklagede afviser diskrimination på grund af køn.
Indklagede er en privat natklub, der har ret til at beslutte, hvem der lukkes ind.
Stripklubben er ikke et offentligt sted.
Beslutningen om, hvem der kan komme ind på stripklubben, er baseret på dresscode og opførsel.
Mænd og kvinder er velkomne, så længe de opfylder indklagedes kriterier.
I dette tilfælde kan klager have været fuld eller ikke levet op til indklagedes dresscode, eller hun kan have været aggressiv.
Dette kan have været grunden til, at klager ikke var velkommen på stripklubben.
Det var ikke fordi, at hun er en kvinde.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klager har oplyst, at hun og hendes kæreste blev afvist ved indgangen til den indklagede stripklub med henvisning til klagers køn.
Afvisningen fandt sted den 1. april 2018 tidligt om morgenen.
Klagen blev indbragt for nævnet senere samme dag.
 Nævnet vurderer herefter og ud fra sagens oplysninger i øvrigt, at klager har påvist faktiske omstændigheder, som giver anledning til at formode, at hun har været udsat for forskelsbehandling på grund af sit køn.
 Det er herefter indklagede, der skal bevise, at ligebehandlingsprincippet ikke er blevet krænket.
 Denne bevisbyrde har indklagede ikke med sine generelle oplysninger løftet.
 Klager får derfor medhold i klagen.
 Nævnet bemærker, at indklagede selv fastsætter sine retningslinjer for, hvilke krav der generelt stilles for at få adgang til klubben, f. eks. i relation til dresscode, men at retningslinjerne ikke må være i strid med blandt andet diskriminationsreglerne.
Godtgørelse Klager tilkendes en godtgørelse, der skønsmæssigt passende kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 1. april 2018, hvor sagen blev indbragt for Ligebehandlingsnævnet.
Beløbet skal betales inden 14 dage.
Retsregler Afgørelsen er truffet efter følgende bestemmelser:
