 Ved opgørelsen med hensyn til fradrag for tilsluttende rejsedag, for  

 en chauffør på fragtmandsrute Jylland-København, fandt et flertal i  

 Landsskatteretten, at lastetiden skulle medregnes, selv om klageren efter  

 lastningen var hjemme at spise et par timer, før han startede på køreturen.
 Chauffør A klagede for indkomstårene 1981 og 1983 over, at  

 amtsligningsrådet ikke havde indrømmet ham fradrag for tilsluttende rejsedage  

 for lastbilchauffører med henholdsvis 96 dage a 60 kr. og 86 dage a 65 kr.
Klageren oplyste, at hans arbejdsforhold for indkomstårene 1981 og 1983  

 havde været identiske med de forhold, som retten havde taget stilling til for  

 indkomståret 1982. Landsskatteretten havde ved sin kendelse af 23. april 1985  

 givet ham medhold i, at han måtte anses for berettiget til fradrag for  

 merudgifter for tilsluttende rejsedag efter de for langturschauffører  

 gældende vejledende anvisninger.
Han var ansat som chauffør i et  

 vognmandsfirma i Horsens, for hvilket han bl.a. kørte med fragt på ruten  

 Horsens-Vejle-Roskilde-København og retur.
Kørslen for de enkelte uger var  

 f.eks. tilrettelagt således, at lastbilen mandag fra kl. 12.30 blev læsset i  

 Horsens og Vejle.
Kl. 17.30 til kl. 19.30 var klageren hjemme for at indtage  

 et måltid, hvorefter han var kørt hjemmefra, således at han tirsdag kl. 1.30  

 var i København, hvor han havde overnattet i lastbilen.
Samme dag kl. 16.00  

 var han kørt fra Københavns Fragtmandshal, og kl. 21.30 var han hjemme,  

 hvorefter aflæsning af fragt i Horsens og Vejle havde fundet sted fra kl.  

 7.00 til kl. ca. 12.00.
Amtsligningsrådet havde henset til, at fradrag i henhold til  

 Ligningsvejledningen for tilsluttende arbejdsdage forudsatte, at den samlede  

 rejsetid udgjorde mindst 30 timer.
Til rejsetiden kunne medregnes last- og  

 lossetid i umiddelbar forbindelse med rejsen, men amtsligningsrådet havde  

 fundet, at rejsen først kunne anses for begyndt, når klageren efter spise- og  

 hvilepausen var kørt hjemmefra kl. 19.30.
 Fire retsmedlemmer fandt efter det i sagen oplyste om varigheden af de  

 pågældende langture - hvori burde medregnes lastetiden - at klageren var  

 berettiget til at fratrække merudgifter ved kørslen for den tilsluttende  

 rejsedag efter de for langturschauffører gældende vejledende anvisninger.  

 Disse retsmedlemmer kunne derfor tiltræde klagerens påstand om, at de  

 påklagede ansættelser for indkomstårene 1981 og 1983 skulle nedsættes med  

 henholdsvis 5.760 kr. og 5.590 kr.
 Et retsmedlem (retsformanden) fandt med den af amtsligningsrådet angivne  

 begrundelse, at der ikke de i det foreliggende tilfælde var adgang til  

 anvendelsen af standardfradraget for tilsluttende rejsedage, jf. herved  

 afgørelse fra Landsskatteretten anført i skat 1987.2.141., og at de påklagede  

 ansættelser derfor ville være at stadfæste.
 Der blev truffet afgørelse efter stemmeflertallet, og de påklagede  

 ansættelser blev herefter nedsat med henholdsvis 5.760 kr. og 5.590 kr.
 LV 1986, D 3.33.
