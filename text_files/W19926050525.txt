 Henstillet til en kommune, at denne træffer foranstaltninger til  

 sikring af, at der ikke registreres oplysninger om fordringer i forbindelse  

 med forskudsvis udlagte børnebidrag, når disse indbetales indenfor den  

 fastsatte tidsramme.
En person klagede i beretningsåret til Registertilsynet over at være registreret i Det3DCentrale Fordringsregister på trods af rettidig indbetaling af børnebidrag.
Det fremgik af sagen, at der fejlagtigt i juli 1990 var sket indberetning fra en kommune til Det Centrale Fordringsregister, og at kommunen den 20. juni 1991 til Told og Skattestyrelsen havde indsendt sletningsblanket.
Sletning fandt herefter sted ved den førstkommende ajourføring af Det Centrale Fordringsregister, som blev foretaget den 1. juli 1991.
Told- og Skattestyrelsen oplyste, at man ved skrivelse af 27. januar 1989 til samtlige kommuner havde meddelt, at der ikke bør foretages registrering i Det Centrale Fordringsregister i forbindelse med forskudsvis udlagte børnebidrag, når disse indbetales inden for den fastsatte tidsramme.
Om den generelle fremgangsmåde ved inddatering til Det Centrale Fordringsregister oplyste Told- og Skattestyrelsen i øvrigt, at dette bl.a. sker på grundlag af indberetningsblanketter, som blev modtaget fra myndighederne.
Efter inddatering og indberetning til Det Centrale Fordringsregister blev der i forbindelse med ajourføringen udskrevet kvitteringsliste til den pågældende myndighed, således at denne kan kontrollere de inddaterede oplysninger.
Ansvaret for validiteten (kontrol af oplysningernes rigtighed) af de inddaterede oplysninger påhvilede således de enkelte myndigheder.
Kommunen oplyste hertil, at registrering for klagerens vedkommende havde fundet sted i henhold til betalingsliste af 23. juli 1990, og at det ikke kunne rekonstrueres, hvorledes registreringen havde kunnet finde sted, idet kommunens indberetningsblanketter alene blev gemt et halvt år hos Told og Skattestyrelsen, således at en eventuel indberetningsblanket forlængst var destrueret.
Registertilsynet bemærkede i den forbindelse, at det efter de gældende forskrifter for Det Centrale Fordringsregister er angivet, at registeret kun må indeholde oplysninger om skattepligtige i henhold til kildeskattelovens §§ 1 og 2 og selskabslovens §§ 1 og 2 samt fysiske og juridiske personer i øvrigt, mod hvem myndighederne har fordringer.
Registertilsynet tog herefter til efterretning, at registreringen af klageren var slettet i Det Centrale Fordringsregister, samt at kommunen havde beklaget, at fordringen fejlagtigt var blevet registreret heri.
Registertilsynet henstillede herefter til kommunen, at kommunen skulle træffe foranstaltninger til sikring af, at oplysninger om fordringer af den omhandlede karakter ikke fremover blev indberettet til Det Centrale Fordringsregister.
 (* 1) Registertilsynets Årsberetning 1992 side 48.
