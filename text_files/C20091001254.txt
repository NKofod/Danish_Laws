Orientering om bekendtgørelse om kommunernes medfinansiering af arbejdsløshedsdagpenge og befordringsgodtgørelse til de forsikrede ledige Til kommunerne og beskæftigelsesregionerne Som orienteret om med skrivelser af 7. og 19. oktober 2009 skal kommunerne i medfør af § 82 a i lov om arbejdsløshedsforsikring m.v. og § 109, stk. 2 og 3, i lov om en aktiv beskæftigelsesindsats fra 1. januar 2010 medfinansiere statens udgifter til a-dagpenge og befordringsgodtgørelse.
It-understøttelse Opgørelsen af kommunernes medfinansieringsbidrag forudsætter it-løsninger, som kan kombinere data på individniveau, dels om a-kassernes udbetalinger af arbejdsløshedsdagpenge og befordringsgodtgørelse, dels om jobcentrenes aktive indsats for forsikrede ledige.
 Som det fremgår af kommuneaftalen fra juni måned d.å. er det kommunernes ansvar at it-understøtte det nye beskæftigelsessystem.
 Såvel KMD som Medialogic har oplyst til KL og Arbejdmarkedsstyrelsen, at de hver især har udviklet et system til opgørelse af kommunernes finansieringsbidrag.
Bekendtgørelse og vejledning Kommunernes og a-kassernes opgaver m.v. i relation til kommunernes medfinansiering af a-dagpenge og befordringsgodtgørelse, herunder i forhold til hvilke data som skal indgå i beregningerne samt indberetnings- og betalingsfrister, er fastsat i bekendtgørelse om kommunernes medfinansiering af arbejdsløshedsdagpenge og befordringsgodtgørelse til de forsikrede ledige.
Der er udarbejdet en vejledning til bekendtgørelsen.
Bekendtgørelsen og vejledningen vedlægges i korrekturtryk.
Bekendtgørelsen træder i kraft 1. januar 2010.
 Bekendtgørelsen optages i Lovtidende (www.lovtidende.dk) før nytår og bekendtgørelsen og vejledningen vil parallelt hermed blive tilgængelige i Retsinformation (www.retsinformation.dk).
Betalingstidspunkt og første bidragsopgørelse Kommunens betaling af den beregnede medfinansiering finder sted på baggrund af elektroniske overførsler fra kommunens databehandler (kommunens leverandør af it-løsning til opgørelse af medfinansieringsbidraget) til Indenrigs- og Socialministeriets refusionsenhed.
 Betalingen finder sted ved, at Indenrigs- og Socialministeriets refusionsenhed trækker det beregnede medfinansieringsbeløb på kommunens konto i det offentlige betalingssystem (OBS).
 Betalingen finder sted den 1. bankdag i kalendermåneden efter den måned, hvor dagpengemåneden slutter.
 Den første bidragsopgørelse finder dog sted ultimo februar 2010, hvorefter bidraget trækkes på kommunens konto i OBS den 1. marts 2010, jf. ikrafttrædelsesbestemmelserne i bekendtgørelsen.
Spørgsmål Spørgsmål om den kommende medfinansieringsordning kan rettes til Christian Solgaard i kontoret for Økonomi- og personale (telefon 35 28 81 87 eller e-mail cso@ams.dk) eller til undertegnede i kontoret for Digital Arbejdsmarkedsservice (telefon 35 28 83 15 eller e-mail kpp@ams.dk).
