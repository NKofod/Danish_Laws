Bekendtgørelse om behandling af professionelle sportsudøvere eller personer fra fremmede militære styrker, der opholder sig i her i landet i en kortere periode I medfør af § 3, stk. 4, i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 731 af 8. juli 2019, som ændret ved lov nr. 478 af 26. april 2022, og § 6 a, stk. 1, i sundhedsloven, jf. lovbekendtgørelse nr. 210 af 27. januar 2022, som ændret ved lov nr. 478 af 26. april 2022, fastsættes:
Anvendelsesområde § 1. Autorisationsloven finder ikke anvendelse på sundhedsfaglig virksomhed, der udøves af personer uden dansk autorisation, som opholder sig her i landet i en kortere periode, i forbindelse med behandlingen af:
1) udenlandske professionelle sportsudøvere, der opholder sig her i landet med henblik på deltagelse i en større sportsbegivenhed, eller 2) fremmede militære styrker, der opholder sig her i landet efter aftale med Danmark eller som led i Danmarks internationale forpligtelser.
Udenlandske professionelle sportsudøvere § 2. Ved udenlandske professionelle sportsudøvere forstås i denne bekendtgørelse sportsudøvere såvel individuelle sportsudøvere som udøvere af holdsport, som lever af indtægter fra deres sport, eller hvor hovedparten af udøverne inden for samme række eller konkurrenceniveau lever af indtægter fra deres sport, og som deltager i internationale stævner, mesterskaber eller lignende her i landet.
 Stk. 2. Ved en større sportsbegivenhed forstås i denne bekendtgørelse en større sportsbegivenhed af international anseelse og med international deltagelse, så som stævner, mesterskaber eller lignende, herunder EM, VM, OL, Copenhagen Marathon, World Cup stævner m.fl.
 § 3. Det er en betingelse for, at det medrejsende sundhedsfaglige personale må udøve sundhedsfaglig behandling, at den udenlandske professionelle sportsudøver eller holdet af sportsudøvere alene befinder sig i landet i en kortere periode med henblik på deltagelse i en større begivenhed, der finder sted her i landet.
 Stk. 2. Behandlingsbehovet skal være relateret til deltagelsen i sportsaktiviteten eller situationer i tilknytning hertil, og det medrejsende sundhedsfaglige personale må alene yde sundhedsfaglig behandling på de sportsudøvere, de rejser sammen med.
 Stk. 3. I tilfælde hvor behandlingsbehovet er opstået inden indrejse til Danmark, skal behandlingen være påkrævet med henblik på sportsudøverens deltagelse i sportsbegivenheden her i landet.
 Stk. 4. Behandleren skal være fast tilknyttet til sportsudøveren eller holdet af sportsudøvere og kan eventuelt være en del af teamet af sportsudøvere.
 Stk. 5. Behandlerens ophold her i landet skal være af kortere varighed i tilknytning til den konkrete sportsbegivenhed.
 § 4. Ved en sportsbegivenhed, hvor både professionelle og ikke-professionelle sportsudøvere deltager, vil alene behandlingen af professionelle sportsudøvere være omfattet af bekendtgørelsen.
Personer fra fremmede militære styrker § 5. Ved fremmede militære styrker forstås i denne bekendtgørelse andre staters militære styrker, herunder udenlandsk personel, der indgår i styrker tilhørende land-, sø- eller luftstridskræfter, som Danmark har indgået militært samarbejde med.
 § 6. Det er en betingelse for, at det sundhedsfaglige personale uden dansk autorisation må udøve sundhedsfaglig behandling på fremmede militære styrker, at de fremmede militære styrker befinder sig her i landet i en kortere periode med henblik på deltagelse i en militær aktivitet efter aftale med Danmark eller som led i Danmarks internationale forpligtelser, herunder NATO-samarbejdet.
 Stk. 2. Behandlingsbehovet skal være relateret til den fremmede militære styrkes deltagelse i den militære aktivitet eller til situationer i tilknytning hertil.
 Stk. 3. I tilfælde hvor behandlingsbehovet er opstået inden indrejse til Danmark, skal behandlingen være påkrævet med henblik på den fremmede militære styrkes deltagelse i den militære aktivitet her i landet.
Stk. 4. Behandleren kan udføre sundhedsfaglig behandling på forskellige fremmede militære styrker, der indgår i den militære aktivitet.
Behandleren skal dog være fast tilknyttet til én fremmed militær styrke.
 Stk. 5. Behandlerens ophold her i landet skal være af kortere varighed i tilknytning til den konkrete militære aktivitet for, at behandleren kan udøve sundhedsfaglig behandling.
 § 7. Bekendtgørelsen træder i kraft den. 20. juni 2022.
