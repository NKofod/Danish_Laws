Nr BSF 84 Forslag til folketingsbeslutning om en ny energiforsyningsstruktur Fremsat af Riishøj (SF) Gade (SF) Rahbæk Møller (SF) Holger K.
Nielsen  

 (SF) den 8. april 1992 Med det formål at forbedre strukturen i energiforsyningen, sikre en bedre folkelig kontrol og fremme en økologisk bæredygtig energipolitik opfordres regeringen til at gennemføre en ny energiforsyningsstruktur efter følgende retningslinjer:
1. Der oprettes lokale energiselskaber, der skal være fundamentet i den  

 nye struktur.
De etableres ved sammenlægning af de lokale el- og  

 fjernvarmedistributionsselskaber samt det regionale gasselskabs  

 distributionsnet i området.
2. Der oprettes et landsdækkende produktionsselskab.
Selskabet overtager  

 opgaverne fra de nuværende 12 kraftværksselskaber og dele af Elsam og Elkraft  

 samt dele af det statsejede Dangas A/S.
3. Der oprettes et landsdækkende transmissionsselskab.
Det sker i  

 tilknytning til etableringen af et Storebæltskabel, så hele landet kobles  

 sammen elmæssigt.
Det landsdækkende selskab overtager dele af Elsams og  

 Elkrafts opgaver samt Dangas' og de regionale gasselskabers stålnet.
 4. Overgangen til den nye energistruktur sker etapevis og nødvendiggør ny  

 lovgivning vedrørende elforsyning, tiltag inden for naturgasområdet samt  

 gennemførelse af en ny samlet energilov, ligesom der skal ske ændringer ved  

 udløbet af elkoncessionerne i 1997-98.
Bemærkninger til forslaget Almindelige bemærkninger Hovedprincipperne bag forslaget Med internationaliseringen af energiforsyningen, udviklingen af  

 kraftvarme og anlæg af et Storebæltskabel har grundlaget for den i dag  

 eksisterende energiforsyningsstruktur ændret sig stærkt.
Forsyningsselskabernes monopol er under angreb og vil gradvis ophæves.
Den  

 målsætning, som selskaberne er bygget op omkring nemlig at sikre en rigelig  

 forsyning med billig energi er i færd med at blive omskrevet til noget i  

 retning af at tilvejebringe de nødvendige energitjenester på den  

 samfundsmæssigt set mest økonomiske måde og med mindst mulig miljøbelastning.
 Da elselskabernes koncessionsaftaler udløber om få år, er det derfor  

 oplagt at lade foretage en gennemgribende omlægning af forsyningsstrukturen.
 For at indfri disse mål er det nødvendigt at fastlægge en overordnet  

 handlingsplan som eksempelvis Energi 2000. Endnu vigtigere er at få sat  

 handling bag ordene.
 En ny energiforsyningsstruktur kan give en væsentlig støtte til opfyldelse  

 af energipolitikkens overordnede mål om økologisk bæredygtighed, om sikkerhed  

 (robusthed) og om opfyldelse af sociale hensyn.
 De væsentligste forudsætninger for, at energiforsyningsstrukturen i  

 fremtiden kan arbejde i overensstemmelse med disse nye mål, er, at  

 forsyningen med el og gas bringes ind under samme hat, således at der skabes  

 grundlag for rationelle valg mellem de enkelte energiformer.  

 Energibesparelser skal bringes ind i planlægningen på lige fod med  

 energiforsyning.
 Det er vigtigt, at de vedvarende energiressourcer sikres en integreret  

 plads i den fremtidige struktur, samt at konkrete beslutninger om valg af  

 energikilde og forsyningsmåde gøres til genstand for en politisk  

 stillingtagen på demokratisk grundlag.
 En kommende ny energiforsyningsstruktur bør ifølge forslagsstillerne have  

 til formål at skabe grundlag for løsning bl.a. af følgende problemer inden  

 for den eksisterende struktur:
- de for store prisforskelle på el og varme fra selskab til selskab - at mange distributionsselskaber er for små til at løse de fremtidige  

 opgaver såsom energibesparelser, decentral kraftvarme og vedvarende energi.  

 Enkelte selskaber f.eks.
SEAS og NESA er til gengæld for store - at kommunerne slæber rundt på en stor gasgæld, som de kun delvis har  

 ansvaret for.
Dette påvirker deres holdning til vedvarende energi og  

 energibesparelser, fordi selskaberne ønsker at sælge mest mulig gas, også  

 selv om dette salg fortrænger brugen af vedvarende energi og modvirker  

 energibesparelser Der vil i den nye energistruktur fortsat være behov for en statslig  

 rammestyring.
I den forbindelse tænkes især på godkendelse af større  

 investeringer, prioritering af brændselsanvendelse, afgifter og tilskud m.v.  

 Behovet for rammestyring vil dog kunne reduceres dels på grund af  

 demokratiseringen af elsektoren, dels fordi selskaberne via afgiftsstrukturen  

 m.v. motiveres til at følge den energipolitik, der fastlægges overordnet af  

 Folketinget ud fra samfundsmæssige herunder økologiske kriterier.
 Der skal tilstræbes en samfundsmæssig fordeling af anvendelsen af lokale  

 brændsler som halm, træflis og affald bl.a. for at begrænse transportbehovet.
Kommunerne skal have ansvaret for etableringen af de lokale  

 energiselskaber og for udmøntningen af både den overordnede og den lokale  

 energipolitik inden for deres områder.
Forbrugernes indflydelse bør styrkes  

 gennem overførsel af Elprisudvalgets opgaver til Gas- og Varmeprisudvalget,  

 som også får repræsentation af egenproducenter (inden for vindkraft,  

 decentral kraftvarme m.v.). Navnet kan herefter passende ændres til  

 Energiprisudvalget.
Bemærkninger til forslagets enkelte punkter Ad 1 Det lokale energiselskab skal have følgende opgaver:
- distribution af el, fjernvarme og naturgas - produktion af decentral kraftvarme, fjernvarme og biogas - rådgivning, finansiering (herunder tredjepartsfinansiering),  

 garantistillelse m.v. i forbindelse med energibesparelser, vedvarende energi  

 m.v.
- opkrævning af miljøafgift (passageafgift) hos (mulige) forbrugere, som  

 ikke udnytter deres mulighed for forsyning med fjernvarme eller naturgas.  

 Afgiften kan være i størrelsesordenen 2.000 kr. pr. år.
Inden for  

 naturgasområder tilfalder afgiften det landsdækkende selskab, mens det lokale  

 energiselskab kan anvende provenuet for fjernvarmeområder til at billiggøre  

 varme samt til de tidligere nævnte opgaver.
 De lokale energiselskaber skal have leveringspligt, og forbrugerne skal  

 have tilslutningspligt, dersom energibehovet ikke dækkes samfundsøkonomisk og  

 energi- og miljømæssigt forsvarligt på anden måde.
Foreninger, herunder forbrugerejede fjernvarmeselskaber, enkeltpersoner og  

 virksomheder får ret til at producere og afsætte el, varme og gas, mens det  

 lokale energiselskab får ret til at prisudligne.
Afregningsprisen ved salg af  

 el til det lokale energiselskab skal mindst svare til det landsdækkende  

 transmissionsselskabs salgspris.
Selskabsgrænserne bør følge kommunegrænserne, og eet selskab skal som et  

 minimum omfatte een kommune.
Det vil oftest være en fordel, at  

 energiselskaberne omfatter flere kommuner.
Ejerformen i selskaberne skal være enten (fælles-)kommunal suppleret med  

 brugerindflydelse, andelsselskab eller selvejende institution med kommunal  

 indflydelse og med brugerindflydelse.
I alle tilfælde skal selskaberne  

 økonomisk hvile i sig selv.
Det er vigtigt, at også medarbejderne i  

 selskaberne opnår indflydelse.
Det er kommunernes ansvar at etablere de lokale energiselskaber.
Hvor der  

 lokalt er brugerinteresse for at varetage energiselskabets opgaver, f.eks.  

 med udgangspunkt i de eksisterende distributionsselskaber, bør kommunerne  

 tage hensyn til dette.
 I fælleskommunale selskaber skal bestyrelsen udpeges efter fælles  

 stemmevægt for hele forsyningsområdet.
 I forbindelse med ikkekommunale selskaber skal der være direkte valg til  

 ledelse og demokratiske afstemningsregler, herunder mindretalsbeskyttelse  

 m.v.
 Hvor det er hensigtsmæssigt, bør de lokale energiselskaber samarbejde om  

 energisparerådgivning samt om eventuelt fælles transmissionsnet for  

 kraftvarme m.v.
Ad 2 Det landsdækkende produktionsselskab skal ligesom de eksisterende  

 kraftværksselskaber være et interessentskab ejet af de lokale  

 energidistributionsselskaber, men i forhold til deres samlede køb af el,  

 varme og gas gennem produktionsselskabet.
Selskabet skal være langt mere åbent end de nuværende  

 produktionsselskaber.
Der skal sikres mindretalsbeskyttelse, og selskabet  

 skal omfattes af offentlighedsloven.
 Selskabet får følgende opgaver/arbejdsfelter:
a. naturgasbehandlingsanlæg og -lagre b. brændselsimport og udlandshandel c. samkøring/lastfordeling for hele landets elsystem og drift af store  

 kraftværker d. planlægning af ny- og ombygning og skrotning m.v. af store anlæg e. forskning og udvikling vedrørende el-, gas- og forbrændingsteknik m.v.
 f. erhvervsfremme, herunder systemeksport.
 Der foretages en klar regnskabsmæssig opdeling mellem de enkelte områder,  

 og særlige sideaktiviteter, der ikke er nødvendige af hensyn til  

 energiforsyningen, skal udskilles i aktieselskaber for at forbedre de  

 kommercielle muligheder.
Når der i beslutningsforslaget kun peges på eet selskab, skyldes det, at  

 der af energimæssige, miljømæssige og økonomiske grunde skal ske en fuld  

 samkøring af elforsyningen og ikke kun inden for henholdsvis Elsams og  

 Elkrafts område.
I praksis bliver der kun eet produktionsapparat.
Med  

 internationaliseringen af elforsyningen og med bygning af decentrale  

 kraftvarmeværker vil der komme større konkurrence end i dag.
De centrale  

 kraftværker (over 100 MW eleffekt) drives på koncernbasis med fælles  

 lastfordeling.
De decentrale kraftvarmeværker skal ejes og drives af de  

 lokale energiselskaber.
Et landsdækkende produktionsselskab vil give markedsmæssige fordele og  

 modvirke ulemperne, der er forbundet med internationaliseringen på el- og  

 energiområdet.
Blandt andet vil elpriserne i Danmark blive udjævnet, og hvert  

 enkelt distributionsselskab tilbydes strøm til den landsdækkende  

 gennemsnitspris eller til den nye »Europapris«, dersom denne er  

 lavere.
Ad den vej vil risikoen for en ond cirkel, hvorefter dyre  

 indenlandske selskaber får mindre kunder som eneste kunder, mens  

 storforbrugerne køber uden for landets grænser, være formindsket.
Da udlandet gennemgående har højere priser end Danmark, er det  

 sandsynligt, at elpriserne i Danmark vil stige efter realiseringen af det  

 indre energimarked.
Der er derfor reel mulighed for, at det landsdækkende  

 produktionsselskab får overskud.
Et sådant overskud skal via det lokale  

 energiselskab enten udloddes til forbrugerne eller anvendes til  

 energibesparende initiativer m.v.
Selskabet overtager de regionale gasselskabers nuværende  

 gældsforpligtelser og stålnet.
Det vil under alle omstændigheder være  

 nødvendigt at lade foretage drastiske indgreb i gasselskabernes dispositioner  

 om ca. 10 år, idet de forskellige gasselskaber ikke afvikler derers gæld  

 samtidig.
Alternativt vil gasprisen pludselig blive meget lavere på den ene  

 side af amtsgrænsen end på den anden.
 Til gengæld bør der indføres en statslig energiafgift på naturgas ligesom  

 for f.eks. olie og kul, og der pålægges de mulige kunder, der ikke tilslutter  

 sig naturgasforsyning, en særlig passageafgift.
Ad 3 Folketinget har vedtaget, at der skal etableres et Storebæltskabel,  

 således at hele landet kobles sammen elmæssigt.
Dette må uundgåeligt få  

 følger for indholdet i en kommende energiforsyningsstruktur.
 Det landsdækkende transmissionsselskab overtager Elsams og Elkrafts  

 overordnede højspændingsnet inkl. udlandsforbindelserne, dog ikke  

 samkøring/lastfordeling mellem danske kraftværker og udbygningsplanlægning.  

 Desuden overtages kraftværksselskabernes højspændingsnet (over 20 kV) samt  

 det statsejede Dangas A/S' og de regionale gasselskabers stålnet (16 bar).
 Selskabet skal mod betaling foretage transmission af el og gas for  

 distributionsselskaber og storforbrugere i ind- og udland.
Selskabet skal være et aktieselskab for at forbedre de kommercielle  

 muligheder.
Staten og de lokale energiselskaber skal hver have 50 pct. af  

 aktierne.
Ad 4 Den nye energistruktur gennemføres i følgende tidsmæssige etaper:
A.
Pålæg efter elforsyningsloven til elværkerne omfattende følgende:
- etablering af Storebæltskabel - indførelse af fælles lastfordeling for el i hele landet - afregning af strøm fra decentrale kraftvarmeanlæg svarende til mindst  

 kraftværksselskabernes gennemsnitlige salgspris pr. kWh på landsplan.
B.
Gennemførelse af en naturgaspakke omfattende følgende:
- Dangas' overtagelse af de regionale gasselskabers nuværende gæld efter  

 forhandling med de berørte kommuner - Dangas' overtagelse af de regionale gasselskabers stålnet - indførelse af en statslig energiafgift på naturgas svarende til afgiften  

 på olie - indførelse af miljøafgift (passageafgift) for potentielle fjernvarme- og  

 naturgaskunder, som ikke aftager fjernvarme eller naturgas.
Afgiften får  

 karakter af en årlig minimumsbetaling uanset forbrug.
Afgiften, der ikke  

 betales af »almindelige« kunder, tilfalder Dangas for  

 naturgasområderne og de lokale fjernvarmeselskaber for fjernvarmeområderne,  

 uanset at der eventuelt fyres med naturgas.
Dermed kan gasgælden hurtigere  

 afvikles på grund af større salg.
C.
Gennemførelse af en samlet energilov omfattende:
- produktion/konvertering, transmission, distribution og anvendelse af el,  

 varme og gas - rådgivning og finansiering samt gennemførelse af energibesparende  

 foranstaltninger på alle niveauer, herunder etablering af kombineret el- og  

 varmeproduktion - fremme af anvendelse af lokale og vedvarende energikilder - kommunalt ansvar for etablering af lokale energiselskaber enten i eget  

 regi eller fælleskommunalt.
Dette vil kunne ske gennem oprettelse af  

 forbrugerejede andelsselskaber eller selvejende institutioner med kommunal  

 indflydelse.
Alt dette bør ske senest samtidig med udløbet af de nuværende  

 koncessioner til elselskaberne i 1997-98. Selskaberne skal varetage el-,  

 varme- og gasdistribution samt fremme energibesparelser og anvendelse af  

 vedvarende energi m.v.
- overordnet koordinering af anvendelsen af lokale brændsler som halm,  

 træflis og affald - Elprisudvalgets opgaver overtages af Gas- og Varmeprisudvalget, som  

 derefter ændrer navn til Energiprisudvalget - regnskabsmæssig adskillelse af produktion (ekskl. decentral kraft- og  

 fjernvarme), transmission, distribution samt andre aktiviteter i  

 energiselskaberne.
 D. Ændringer ved udløbet af elkoncessionerne i 1997-98:
Der etableres på dette tidspunkt lokale energiselskaber med udgangspunkt i  

 eksisterende el- og fjernvarmeselskaber samt de regionale gasselskabers  

 plastnet i området, hvis dette ikke allerede er sket.
Selskabsgrænserne må  

 ikke gå på tværs af kommunegrænserne.
Der etableres eet landsdækkende produktionsselskab for el og naturgas.  

 Dette selskab overtager Dangas A/S' gasbehandlingsanlæg og gaslagre, de  

 regionale gasselskabers stålnet, de 12 kraftværksselskaber (dog ekskl.  

 højspændingsnet og decentrale kraftvarmeværker) samt Elsams og Elkrafts  

 lastfordelingscentraler.
Selskabet skal være et interessentskab ejet af de  

 lokale energiselskaber efter energikøb målt i kroner.
Dangas' transmissionsnet sammenlægges med de resterende dele af Elsam og  

 Elkraft samt det øvrige højspændingsnet til et landsdækkende  

 transmissionsselskab.
Det skal være et aktieselskab ejet af de lokale  

 energiselskaber og af staten med hver 50 pct.
Der bør være demokratiske ejerformer i selskaberne.
Det betyder  

 eksempelvis, at NESA A/S må ændre ejerform, ligesom det er sket for SEAS.
I  

 afstemningsreglerne bør sikres mindretalsbeskyttelse, og alle forbrugere med  

 stemmeret til offentlige valg skal have stemmeret til ikkekommunale  

 selskaber, dvs. 1 stemme pr. energiforsyningsform (el og evt. fjernvarme  

 og/eller gas).
