 Konkurrenceankenævnet har ophævet Konkurrencerådets afgørelse om  

 anmeldelsespligt for en rammeaftale om etablering og drift af  

 fødevareforædlingsselskabet Tulip International A/S (* 2).
 Konkurrenceankenævnet lagde vægt på, hvilken andel af markedet  

 aftalens bestemmelser angår, og at samhandelen vil ske til markedspriser, som  

 ingen af parterne har nogen særlig indflydelse på, og som ikke kan antages at  

 blive påvirket af parternes aftale.
 1.Ved skrivelse af 24. september 1991 har advokat Terkel Lund-Nielsen på  

 vegne Tulip International A/S klaget over en af KonkurrenceRådet den 28.  

 august 1991 truffet afgørelse, hvorved rådet anså Rammeaftale af 1. oktober  

 1990 om samarbejde om etablering og drift af selskabet for anmeldelsespligtig  

 i henhold til konkurrencelovens § 5, stk. 1.
 Klageren har påstået afgørelsen ophævet.
 KonkurrenceRådet har påstået afgørelsen stadfæstet.
 Sagen har været mundtligt forhandlet, men der var ikke offentlig adgang  

 til mødet.
 2.Rådets skrivelse af 28. august 1991 er sålydende:
 »KonkurrenceRådet har d.d. behandlet sagen vedrørende  

 anmeldelsespligt for aftalen af 1. oktober 1990 om etablering og drift af  

 fødevareforædlingsselskabet Tulip International A/S.
 KonkurrenceRådet har .... besluttet, at aftalen om Tulip International A/S  

 anses for anmeldelsespligtig i.h.t. konkurrencelovens § 5, stk. 1.
 KonkurrenceRådet finder således, at aftalen og dens bestemmelser har  

 dominerende indflydelse på det danske salg og disponering af svinekød ab  

 slagteri og at den navnligt er mærkbar for de svinekødsudskæringer, der  

 anvendes til forarbejdede kødvarer.
Aftaleparterne har således ca. 75% af slagtningerne af svin i Danmark og  

 aftalerne lægger slagteriernes aktiviteter i faste rammer.
Derudover lægger  

 aftalen bindinger på det indbyrdes køb og salg gennem bestemmelser om  

 købspligt, leveringspligt og i mindre grad lønarbejde.....
 Aftalen af 1. oktober 1990, indsendt den 15. oktober 1990, anses herefter  

 for rettidigt anmeldt. Ændringer og supplerende bestemmelserne i forhold til  

 aftalen skal i.h.t. konkurrencelovens § 5, stk. 2 anmeldes senest 14 dage  

 efter vedtagelsen. ...«.
 3. Klagerens argumentation.
 Klageren har anført, at rammeaftalen af 1. oktober 1990 med tillæg af 27.  

 marts 1991 ikke har dominerende indflydelse på salg af svinekød ab slagteri.
Klageren driver forædlingsvirksomhed, og rammeaftalen er indgået mellem  

 Tulip, en række slagterier og en række institutionelle investorer.
Med  

 aftalen skal sikres handelspartnere, råvareforsyning og drift af  

 virksomheden.
 Aftalens § 5 vedrører samhandlen mellem slagterierne og klageren.
Som hovedregel er der fri samhandel, men klageren har dog pligt til at  

 købe halvdelen af sit behov for skinker og bove hos slagterierne, som  

 modsvarende har leveringspligt.
Bovene købes til markedspris.
Skinkerne købes  

 ligeledes til markedspris, dog således at der ved beregningen af prisen  

 foretages en vægtet gennemsnitsberegning baseret på en landsnotering.
Skinkerne og bovene leveres i rå stand til klageren, der herefter  

 forarbejder disse f.eks. ved kogning.
Samhandlen mellem klageren og  

 slagterierne drejer sig således kun om klagerens køb hos slagterierne af rå  

 skinker og bove.
Beløbs- og mængdemæssigt udgør dette alene 12-13% af  

 slagteriernes samlede salg af ferskvarer/råvarer.
Til sammenligning udgør  

 klagerens køb hos samtlige danske svineslagterier alene 9-10% af  

 slagteriernes salg.
Defineres det relevante marked mere snævert som markedet  

 for bove og skinker ab slagteri, er der tale om procentsatser i samme  

 størrelsesorden.
Da aftalen endvidere kun regulerer halvdelen af den samlede  

 produktion, kan procentangivelsen reduceres med 50%.
 Efter gældende praksis kan så små volumener i samhandel ikke betyde, at  

 der udøves eller vil kunne udøves dominerende indflydelse.
Rammeaftalen bygger på, at der handles på markedsvilkår mellem klageren og  

 slagterierne.
Såfremt der foreligger skadelige virkninger for konkurrencen og  

 dermed effektiviteten i produktionen og omsætning af varer, kan rådet søge de  

 skadelige virkninger bragt til ophør, jf. konkurrencelovens § 11. Denne  

 bestemmelse har relevans i forhold til rammeafalen, da det er de samme  

 kriterier, der ligger bag anmeldelsespligten i henhold til § 5, selv om dette  

 forhold ikke direkte fremgår af lovteksten.
At der netop omsættes til  

 markedspriser betyder, at der ikke er tale om kunstigt lave priser til skade  

 for konkurrenceevnen og dermed effektiviteten.
Følgelig er kravet om  

 markedsdominans ikke opfyldt.
 De slagterier, der er omfattet af rammeaftalen, har som de øvrige danske  

 slagterier frihed til at afsætte deres produkter hvor som helst, også på de  

 markeder, hvor klageren afsætter sine produkter.
KonkurrenceRådet har på intet tidspunkt påvist, at der er tale om  

 markedsdominans på trods af, at bevisbyrden herfor må påhvile rådet.
I den  

 henseende er det ikke tilstrækkeligt blot at postulere dominans.
Denne må  

 sandsynliggøres, være en nærliggende mulighed eller indikation.
I den  

 henseende har rådet ikke løftet bevisbyrden.
 4. KonkurrenceRådets argumentation.
 Rådet har anført, at aftalen må bedømmes som en helhed.
Ved bedømmelse af dominans er ikke kun markedsandele afgørende.
Rådet har  

 lagt vægt på, at aftalen lægger handlen med de involverede slagterier og  

 klageren i faste rammer.
Den pålægger klageren en købspligt.
Endvidere vil de  

 slagterier, der ikke er omfattet af aftalen, kunne hæmmes i deres omsætning  

 med klageren på grund af aftalens bestemmelser.
Hertil kommer, at det er  

 betydelig kapital og andre interesser, der står bag samarbejdet.
 Ved svingende priser kan det endvidere have betydning at have en aftale om  

 levering.
Aftalens § 5 indeholder en bestemmelse om, at råvaremængden, hvortil der  

 er knyttet købs- og leveringspligt, fordeles mellem slagterierne efter  

 nærmere fastsatte regler.
Der er således tale om et fastsat, uensartet køb,  

 som derfor udelukker den indbyrdes konkurrence mellem slagterierne.
Følgelig  

 foreligger der en konkurrencebegrænsning.
 Klageren køber en meget lille del af sine råvarer uden for kredsen af de  

 slagterier, der er omfattet af aftalen, på trods af at klagerens købspligt  

 kun udgør 50% af det samlede behov.
 Selv om samhandlen foregår til markedspris, fører aftalens bindinger i  

 form af aftagepligt til, at aftalen alligevel har dominerende indflydelse.
 Under de mundtlige forhandlinger har rådet tilkendegivet, at man ikke  

 anfægter de af klageren oplyste angivelser om samhandel m.v. eller om  

 rækkevidden af købs- og salgsklausuler.
 5. Ankenævnets bemærkninger.
I betragtning af de oplysninger, som klageren er fremkommet med om,  

 hvilken andel af markedet rammeaftalens § 5 angår, og som for så vidt ikke er  

 bestridt af indklagede, og når det herved yderligere tages i betragtning, at  

 aftagepligten i alt væsentligt angår køb af varer til en markedspris, som  

 ingen af parterne har nogen særlig indflydelse på, og som ikke kan antages at  

 blive påvirket af parternes aftale, finder ankenævnet, at der ikke er  

 grundlag for at antage, at rammeaftalen af 1. oktober 1990 udøver eller vil  

 kunne udøve nogen dominerende indflydelse på markedsområdet for skinker og  

 bove ab slagteri.
Da der heller ikke i øvrigt foreligger omstændigheder, der  

 taler for, at aftalen vil kunne udøve en sådan indflydelse, har der ikke  

 været det fornødne grundlag for at pålægge klageren anmeldelsespligt i  

 henhold til konkurrencelovens § 5. Ankenævnet ophæver derfor  

 KonkurrenceRådets afgørelse.
 (* 1) Konkurrencerådet:
Dokumentation 1992-3, s. 193-196 (* 2) Konkurrencerådet:
