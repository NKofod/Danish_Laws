 Et medlem, der arbejdede i et ATB, afleverede ikke lægeerklæring om  

 årsag til længerevarende sygefravær til tiden og blev som følge heraf  

 afskediget.
 Ankenævnet fandt, at medlemmet var ophørt i et ATB uden fyldestgørende  

 grund og som følge heraf ikke stod til rådighed for arbejdsmarkedet, jf. §  

 13, nr. 4, i direktoratets bekendtgørelse nr.
 315 af 17. maj 1989 og herefter først kunne få dagpenge, når hun havde  

 haft mere end 300 timers arbejde inden for 10 uger, jf. § 14, stk. 1 og 2, i  

 samme bekendtgørelse.
Ankenævnet fandt, at bekendtgørelsens § 13, nr. 4, fuldt ud gør op med  

 sanktionsspørgsmålet i en sag som den foreliggende, og medlemmets  

 arbejdsophør fik som følge heraf ikke gentagelsesvirkning.
Medlemmet skulle  

 herefter ikke registreres for et selvforskyldt arbejdsophør i henhold til  

 bekendtgørelsens § 13, nr. 1.
Et medlem påbegyndte den 19. juli 1989 i et arbejdstilbud (ATB) på et  

 sygehus med rengøringsarbejde.
Hun blev i denne forbindelse overflyttet fra  

 Hotel- og Restaurationspersonalets Arbejdsløshedskasse til Huslige Arbejderes  

 Arbejdsløshedskasse.
 Den 17. november 1989 blev hun sygemeldt.
 Den 12. december 1989 anmodede sygehuset i en anbefalet skrivelse  

 medlemmet om inden den 19. december 1989 at fremsende en lægeerklæring på  

 grund af den længerevarende sygdom.
 Det blev meddelt, at såfremt erklæringen ikke var modtaget inden fristens  

 udløb, ville hun blive afskediget uden yderligere varsel.
 Medlemmet oplyste, at hendes læge var usikker på, hvad hans opgave gik ud  

 på, og han rådede hende til at kontakte fagforeningen, hvilket hun gjorde den  

 18. december 1989.
Fagforeningen vedkendte, at medlemmet blev rådet til at afvente  

 afskedigelsen.
Ved en senere henvendelse til fagforeningen den 5. januar 1990  

 blev hun rådet til at indhente lægeerklæringen.
Medlemmet havde imidlertid  

 ikke økonomisk mulighed herfor og blev den 12. januar 1990 afskediget på  

 grund af ulovlig udeblivelse med øjeblikkelig virkning.
Af senere tilkomne lægelige oplysninger fremgik, at medlemmets tidligere  

 læge den 18. april 1990 havde attesteret, at medlemmet var uarbejdsdygtig fra  

 den 17. november 1989 og i længere tid på grund af sygdom.
Hendes nuværende  

 læge har den 29. oktober 1990 udtalt, at medlemmet har en svag rygmuskulatur  

 og vanskeligt fremover kan sættes til rygbelastende arbejde.
 Arbejdsløshedskassen idømte medlemmet 5 ugers karantæne på grund af  

 ulovlig udeblivelse, og da hun ikke kunne anses for at stå til rådighed, krav  

 om 300 timers beskæftigelse inden for 10 uger, før hun på ny ville være  

 dagpengeberettiget.
Direktoratet fandt, at medlemmet var blevet afskediget i et ATB af en  

 grund, der væsentligst kunne tilregnes hende.
Som følge heraf blev hun anset  

 for ikke at stå til rådighed for arbejdsmarkedet efter denne dato, og hun  

 kunne derfor først få dagpenge, når hun havde haft mere end 300 timers  

 arbejde inden for 10 uger.
 Endvidere skulle medlemmet registreres for et selvforskyldt arbejdsophør,  

 der havde gentagelsesvirkning.
 Direktoratet lagde ved afgørelsen vægt på, at medlemmet til trods for  

 arbejdsgiverens påmindelse herom ikke fremsendte den krævede dokumentation  

 for hendes sygefravær, og at hun af arbejdsgiveren blev gjort opmærksom på  

 følgerne, hvis hun ikke efterkom kravet om lægelig dokumentation i  

 forbindelse med sygefraværet.
 Direktoratet fandt således, at medlemmet havde misligholdt  

 ansættelsesforholdene i en sådan grad, at arbejdsgiveren var berettiget til  

 at afskedige hende.
Ankenævnet lagde til grund, at medlemmet, der var i et ATB, var blevet  

 afskediget, idet hun ikke efterkom arbejdsgiverens krav om fremsendelse af  

 den krævede lægelige dokumentation.
Nævnet fandt, at hun således var ophørt i  

 et ATB uden fyldestgørende grund og som følge heraf ikke står til rådighed  

 for arbejdsmarkedet, jf. § 13, nr. 4, i Direktoratet for  

 Arbejdsløshedsforsikringens bekendtgørelse nr. 315 af 17. maj 1989.
 Ifølge bekendtgørelsens § 14, stk. 1 og 2, kan medlemmet herefter først få  

 dagpenge, når hun har haft mere end 300 timers arbejde inden for 10 uger.
Ankenævnet fandt, at af bekendtgørelsens § 13, nr. 4, fuldt ud gør op med  

 sanktionsspørgsmålet i en sag som den foreliggende, og med lemmets arbejdsophør fik som følge heraf ikke gentagelsesvirkning.
 Med denne ændring tiltrådte ankenævnet direktoratets afgørelse.
