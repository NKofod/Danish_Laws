Bekendtgørelse om midlertidig fravigelse af proceduren for ministres uddeling af statslige forskningsbevillinger i forbindelse med håndtering af covid-19 I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med sundhedsministeren, fastsættes:
§ 1. Vedkommende minister kan efter forhandling med uddannelses- og forskningsministeren fravige § 5, stk. 1, i lov om Danmarks Innovationsfond i forbindelse med ministerens uddeling af statslige forskningsbevillinger til forskningsaktiviteter i relation til Coronavirussygdom (covid-19), således at Danmarks Innovationsfond ikke skal godkende uddelingsproceduren og foretage en forskningsfaglig vurdering af indkomne ansøgninger, hvis 1) fravigelse er nødvendig for at forebygge eller inddæmme udbredelse af Coronavirussygdom (covid-19) her i landet, eller 2) fravigelse er påkrævet som følge af tiltag til at forebygge eller inddæmme udbredelsen af Coronavirussygdom (covid-19) her i landet, og forpligtelserne i henhold til § 5, stk. 1, i lov om Danmarks Innovationsfond må anses for at være af mere underordnet betydning.
 Stk. 2. Vedkommende minister skal sikre, at forskningsaktiviteter, der tildeles bevillinger efter stk. 1, har den fornødne forskningsfaglige kvalitet.
 § 2. Bekendtgørelsen træder i kraft den 31. januar 2021.
 Stk. 2. Bekendtgørelsen ophæves den 1. marts 2021.
