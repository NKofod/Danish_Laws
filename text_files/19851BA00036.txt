Nr BSF 36 Forslag til folketingsbeslutning om uddannelsesløn Fremsat af Erling Olsen (S) Jytte Andersen (S) J.
K.
Hansen (S) Lykketoft  

 (S) Nørgaard-Sørensen (S) Søgaard (S) den 8. november 1985 Folketinget opfordrer regeringen til at fremsætte forslag til lov om uddannelsesløn efter følgende retningslinjer:
 1. Alle uddannelsessøgende skal have ret til uddannelsesløn.
2. Uddannelseslønnen skal kunne ydes som en almindelig uddannelsesløn og som en forskudsløn, der afkortes i modtagerens senere indkomst.
Forskudsløn skal dog kun kunne ydes efter det fyldte 18. år.
3. Den almindelige uddannelsesløn kan højst udgøre 27.500 kr. årlig for udeboende og 18.000 kr. årlig for hjemmeboende.
Beløbene pristalsreguleres.
4. Under de første to år af en videregående uddannelse skal alle kunne få den almindelig uddannelsesløns maksimumsbeløb.
5. Under en ungdomsuddannelse skal alle, der er fyldt 21 år, kunne få den almindelige uddannelsesløns maksimumsbeløb.
6. Under en ungdomsuddannelse skal forældreindtægten bestemme størrelsen af den almindelige uddannelsesløn for alle, der ikke er fyldt 21 år.
7. For uddannelsessøgende, der ikke er fyldt 18 år, skal den almindelige uddannelsesløn ydes med 60 pct. af satsen.
8. Midlerne til udbetaling af almindelig uddannelsesløn skal tilvejebringes ved at anvende de nuværende bevillinger til stipendier og ungdomsydelser hertil.
9. Forskudslønnen skal sammen med de uddannelsessøgendes øvrige indkomster kunne sikre dem mulighed for en samlet indkomst på 63.600 kr. årlig før skat.
Beløbet pristalsreguleres.
10. Midlerne til udbetaling af forskudsløn skal tilvejebringes af et nyt obligationsudstedende institut kaldet Humankreditinstituttet.
11. Humankreditinstituttets obligationer skal garanteres af staten, og staten skal betale såvel instituttets driftsudgifter m.v. som den del af renten på dets obligationer, der ligger ud over de årlige prisstigninger.
Til gengæld skal staten hverken udstede nye garantier for studielån optaget i banker og sparekasser eller yde ny rentelettede statslån til uddannelsessøgende.
12. For hver enkelt uddannelsessøgende skal Humankreditinstituttet registrere, hvor store beløb der er udbetalt i forskudsløn, og disse beløb skal pristalsreguleres årligt.
De regulerede beløb angiver, hvor meget der skal afkortes i indkomsterne senere hen i livet.
13. Afkortningen skal ske, når indkomsten overstiger den højeste dagpengesats, for tiden ca. 104.000 kr. årligt.
Den skal udgøre halvdelen af de beløb, hvormed indkomsten overstiger denne grænse.
14. Forskudslønnen skal være skattepligtig i det år, hvori den udbetales.
Til gengæld skal lønafkortningen være fradragsberettiget i det år, hvori den foretages.
15. Lønafkortningen skal foretages sammen med betalingen af A- og B-skat, og på hvert års slutopgørelse skal det anføres, hvor stor lønafkortningen i skatteåret har været, og hvor meget der endnu vil være at afkorte i skatteyderens fremtidige indkomst.
16. Humankreditinstituttet skal ikke have mulighed for at forlange lønafkortning i mere end ti år, hvor modtageren af forskudsløn har været skattepligtig her i landet og haft beskæftigelse eller dagpenge på fuldtidsbasis.
17. Hvis det ved slutopgørelsen viser sig, at en modtager af forskudsløn har haft en indkomst på mere end det maksimale dagpengebeløb, for tiden ca. 104.000 kr., skal der foretages modregning i næste års muligheder for at opnå uddannelsesløn.
Overskridelsen skal modregnes krone for krone og begynde med at nedbringe det beløb, der kan udbetales i almindelig uddannelsesløn.
18. Humankreditinstituttet skal ledes af en kapitalmarkedskyndig direktør, og dets medarbejderstab skal begrænses til det mindst mulige ved at lægge en række opgaver ud til andre.
19. Humankreditinstituttets udbetalinger af forskudsløn og udbetalingen af almindelig uddannelsesløn skal foretages af et nyt statsligt direktorat for uddannelsesløn, hvortil det hidtidige direktorat for Statens Uddannelsesstøtte skal omdannes.
20. Humankreditinstituttet skal i sine kapitalmarkedsforretninger bruge Kongeriget Danmarks Hypotekbank som forretningsfører, også for at sikre en løbende samordning af Humankreditinstituttets og statens obligationssalg.
21. Inden for en given tidsfrist skal alle, som har statsgaranterede studielån i banker og sparekasser eller rentelettede statslige studielån, kunne overføre disse til Humankreditinstituttet.
I så fald nedbringes den maksimale lønafkortningsperiode med det antal år, hvori der har skullet svares afdrag på de overførte studielån.
BEMÆRKNINGER TIL FORSLAGET Forslaget er en genfremsættelse af det den 16. april 1985 fremsatte beslutningsforslag nr.
B 128, se Folketingstidende 1984-85, forhandlingerne sp. 8800 og 9868 samt tillæg A sp. 4277, idet dog satserne for uddannelseslønnen er hævet med 6 pct. på linje med forhøjelsen af de gældende satser for uddannelsesstøtten.
Der henvises i øvrigt til bemærkningerne til beslutningsforslag nr.
B 128 fra folketingsåret 1984-85.
