Bekendtgørelse om råderet og godtgørelse for individuelle forbedringer m.v. i privat byggeri I medfør af § 145, stk. 11, i lov nr. 341 af 22. marts 2022 om leje fastsættes:
 § 1. Lejeren af en beboelseslejlighed har ret til at udføre og få økonomisk godtgørelse for følgende forbedringer m.v. i lejligheden:
 1) Energibesparende foranstaltninger, herunder efterisolering, forsatsvinduer, termostatventiler o.lign.
 2) Andre ressourcebesparende foranstaltninger, f.eks. vandbesparende foranstaltninger o.lign.
 3) Etablering, forbedring og renovering af bad, wc og køkkener samt flytning, fjernelse og opsætning af skillevægge, som nødvendiggøres heraf.
 4) Tekniske installationer, herunder elinstallationer.
Stk. 2. Installation af hårde hvidevarer er kun omfattet af retten efter stk. 1, hvis der er tale om udskiftning af hårde hvidevarer, der i forvejen hører til lejligheden.
Installation af andre hårde hvidevarer er omfattet af retten efter § 142, stk. 1, i lov om leje til at foretage sædvanlige installationer i det lejede.
 Stk. 3. Lejeren skal forudgående skriftligt anmelde påtænkte forbedringer m.v. til udlejer.
 § 2. Bekendtgørelsen træder i kraft den 1. juli 2022.
 Stk. 2. Bekendtgørelse nr. 845 af 30. september 1994 om råderet og godtgørelse for individuelle forbedringer m.v. i privat byggeri ophæves.
