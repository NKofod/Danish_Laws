Nr BTB 14 Betænkning og indstilling fra Udvalget til Valgs Prøvelse (vedrørende Hugo  

 Holm)   

 Nr B 14 1990-91, 1. samling Afgivet af Udvalget til Valgs Prøvelse Afgivet: 19901030 1. I skrivelse af 16. marts 1990 anmodede Justitsministeriet om Folketingets samtykke efter grundlovens § 57 til, at der rejstes tiltale mod folketingsmedlem Hugo Holm for overtrædelse af straffelovens §§ 244, 164, stk. 1, og 279, jf. § 21, og færdselslovens § 53, stk. 1.
 Efter indstilling fra Udvalget for Forretningsordenen (betænkning af 28.  

 marts 1990, Folketingstidende 1989-90, tillæg B, sp. 77) vedtog Folketinget  

 den 3. april 1990 enstemmigt at give det ønskede samtykke. (Folketingets  

 forhandlinger 1989-90, sp. 8123).
 2. Der blev herefter ved anklageskrift af 3. maj 1990 og  

 tillægsanklageskrift af 23. maj 1990 fra statsadvokaten rejst tiltale  

 mod Hugo Holm ved Retten i Odense, 1. afd.
3. Ved Odense Rets 1. afd.'s dom af 27. juni 1990 blev Hugo Holm  

 straffet med fængsel i 4 måneder.
Endvidere blev retten til at føre  

 motordrevet køretøj, hvortil der kræves kørekort, frakendt Hugo Holm i 5 år  

 fra den 15. januar 1990.
 4. Den afsagte dom blev af tiltalte anket til Østre Landsret med  

 påstand om frifindelse i det ikke erkendte omfang og i øvrigt formildelse.  

 Anklagemyndigheden påstod skærpelse.
5. Ved Østre Landsrets dom af 20. september 1990 blev Odense Rets  

 1. afd.'s dom i sagen mod Hugo Holm ændret, således at Hugo Holm straffes med  

 fængsel i 6 måneder.
I øvrigt blev dommen stadfæstet.
 6. Ved skrivelse af 28. september 1990 ansøgte advokat Georg Steensboe som  

 beskikket forsvarer for Hugo Holm Justitsministeriet om tilladelse til at  

 anke dommen til Højesteret.
 7. Med skrivelse af 2. oktober 1990 fremsendte justitsministeren Østre  

 Landsrets dom af 20. september 1990, og endvidere er rekvireret Odense Rets  

 1. afd.'s dom af 27. juni 1990. Justitsministeriet meddelte herefter i  

 skrivelse af 25. oktober 1990 til advokaten, at man ikke fandt anledning til  

 at imødekomme ansøgningen om tilladelse til anke til Højesteret.
 Om de nævnte domsudskrifter bemærkes:
 Hugo Holm blev i overensstemmelse med det af Folketinget meddelte samtykke  

tiltalt for:
1. »overtrædelse af straffelovens § 244 ved den 28. oktober 1989 (. .  

 .) at have trukket (NN) ud af sin bil og presset ham op mod denne, medens han  

 sparkede ham flere gange på benene og slog ham flere gange i ansigtet med  

 knyttet hånd, hvorefter han smed (NN) ned i vejgrøften og sparkede ham flere  

 gange på benene.
Derefter kørte tiltalte fra stedet, men vendte kort efter  

 tilbage og sparkede (NN) i skridtet, således at denne faldt om, hvorefter  

 tiltalte på ny sparkede ham flere gange.« 2. »overtrædelse af straffelovens § 164, stk. 1, ved den 28. oktober  

 1989 (. . .) telefonisk til politiet i Odense og under senere afhøringer (. .  

 .) med forsæt til, at (NN) skulle blive sigtet for tyveri, urigtigt at have  

 anmeldt, at (NN) havde stjålet 8.000 kr. fra (Hugo Holm).« 3. »overtrædelse af straffelovens § 279, jf. § 21, ved den 31.  

 oktober 1989 i skriftlig skadesanmeldelse til forsikringsselskabet (F) og  

 senere mundtlig til forsikringsselskabets repræsentanter for derigennem  

 uretmæssigt at opnå udbetaling af erstatning svigagtigt at have anmeldt, at  

 han den 28. oktober 1989 ved overfald var frataget 8.000 kr.« 4. »spirituskørsel efter færdselslovens § 53, stk. 1, ved den 27.  

 december 1989 kl. 21.32 (. . .) at have ført personbil (. . .) efter at have  

 indtaget spiritus i et sådant omfang, at alkoholkoncentrationen i blodet  

 under eller efter kørslen oversteg 1,20 promille.« Hugo Holm erkendte sig under retssagen delvis skyldig i forhold 1 og  

 erkendte sig skyldig i promillekørsel i forhold 4, mens han nægtede sig  

 skyldig i forhold 2 og 3.
 I Odense Rets 1. afd.'s dom af 27. juni 1990 udtales det:
 »Ad forhold 1.
(. . .) findes det godtgjort, at tiltalte tildelte (NN) flere  

 knytnæveslag i maven og i ansigtet (. . .) endvidere godtgjort, at tiltalte  

 smed (NN) ned i grøften og derpå sparkede denne på benene og i skridtet,  

 hvorefter tiltalte forlod stedet for kort efter at vende tilbage og tildele  

 (NN) yderligere slag og spark.
I dette omfang findes tiltalte skyldig efter  

 anklageskriftet i dette forhold.
 Ad forhold 2.
Efter tiltaltes forklaring lægges det til grund, at han som anført i  

 anklageskriftet anmeldte (NN) for under den køretur, der gik umiddelbart  

 forud for det i forhold 1 passerede, at have stjålet 8.000 kr. i kontanter  

 fra tiltaltes tegnebog (. . .). Retten finder, at det som forklaret af  

 tiltalte må lægges til grund, at denne umiddelbart forinden (. . .) havde  

 hævet 11.000 kr. (. . .) hvoraf hundredekronesedlerne var bundtet med elastik  

 om, og at pengene blev lagt løst ind i tiltaltes tegnebog.
Retten finder det  

 udelukket, at (NN) under den korte køretur har haft mulighed for at tilegne  

 sig bundtet med hundredekronesedler, uden at tiltalte var blevet opmærksom  

 herpå (. . .). Da tiltalte således var klar over, at (NN) ikke havde stjålet  

 beløbet på 8.000 kr., da han foretog anmeldelse til politiet, findes han  

 skyldig efter anklageskriftet i dette forhold.
 Ad forhold 3.
 (. . .) findes det (. . .) godtgjort, at tiltalte har afgivet urigtige  

 oplysninger til forsikringsselskabet med forsæt til uretmæssigt at få  

 udbetalt erstatning, hvorfor han findes skyldig efter anklageskriftet i dette  

 forhold.
 Ad forhold 4.
 Ved resultatet af blodanalysen (i prøve udtaget d. 27/12-89 kl. 21.53 en  

 alkoholkoncentration på mindst 1,92 promille) findes tiltalte skyldig efter  

 anklageskriftet i dette forhold.
 Straffen fastsættes efter straffelovens § 164, stk. 1, efter § 244, efter  

 § 285, stk. 1, jf. § 279, jf. § 21, og efter færdselslovens § 117, stk. 2,  

 jf. stk. 1, jf. § 53, stk. 1, jf. straffelovens § 89, til fængsel i 4  

 måneder.
I medfør af færdselslovens § 125, jf. § 127, frakendes tiltalte  

 førerretten (i 5 år fra den 15. januar 1990).« I sin dom af 20. september 1990 udtaler Østre Landsret:
 »Ad forhold 1.
 Det tiltrædes af de i dommen (afsagt af Odense Ret) anførte grunde, at  

 tiltalte har udøvet vold over for (NN) i det omfang, det er fastslået ved  

 dommen.
 Ad forhold 2 og 3.
 Efter tiltaltes forklaring om, hvor han lagde tegnebogen på bilens  

 frontpanel i forhold til ham selv og vidnet (NN), tiltaltes forklaring,  

 hvorefter han ikke har set (NN) tage pengene, det korte tidsinterval inden  

 tiltalte fremsatte påstanden om tyveriet, og vidnerne (NN) og (V)»s  

 forklaringer, findes det bevist, at der ikke var 8.000 kr. i  

 hundredekronesedler i tegnebogen, og at tiltalte har vidst dette.
 Herefter tiltrædes det, at tiltalte er skyldig i anklageskriftets forhold  

 2 og 3.
 Ad forhold 4.
 Også efter bevisførelsen for landsretten findes tiltalte af de i dommen  

 anførte grunde skyldig efter anklageskriftet.
 Særlig efter grovheden af og sammenhængen mellem forhold 1 og 2 fastsættes  

 straffen til fængsel i 6 måneder.
I øvrigt stadfæstes dommen.« 8. Det påhviler herefter Udvalget til Valgs Prøvelse at behandle  

 spørgsmålet om, hvorvidt Hugo Holm ved begåelse af de handlinger, for hvilke  

 han er straffet, skal anses for at have tabt sin valgbarhed, jf.
Folketingets  

 forretningsordens § 7, stk.1, nr. 2.
 De regler, der danner grundlaget for bedømmelsen af spørgsmålet om  

 valgbarhed til Folketinget, er bestemmelserne i grundlovens § 30, stk.  

 1, og § 33, der lyder således:
» § 30. Valgbar til Folketinget er enhver, som har valgret til  

 dette, medmindre vedkommende er straffet for en handling, der i almindeligt  

 omdømme gør ham uværdig til at være medlem af Folketinget.« » § 33. Folketinget afgør selv gyldigheden af sine medlemmers  

 valg samt spørgsmål om, hvorvidt et medlem har mistet sin valgbarhed.« Om grundlovens § 30 og dens forhistorie kan i øvrigt bemærkes:
 Efter de før 1953 gældende regler var spørgsmålet om valg barhed  

 til Folketinget knyttet sammen med spørgsmålet om valg ret, således at  

 ingen havde valgret - eller var valgbar - der ved dom var »fundet  

 skyldig i en i den offentlige mening vanærende handling uden at have fået  

 æresoprejsning«, og dette var nærmere udformet i den daværende valglov,  

 jf. professor Alf Ross: Dansk Statsforfatningsret, 3. udgave 1980 ved Ole  

 Espersen, pag. 293:
»Ifølge grdl. 1920 §§ 30 og 31 udelukkes valgret og valgbarhed,  

 dersom vedkommende ved dom var fundet skyldig i en i den offentlige mening  

 vanærende handling.
Ved lov om valg til rigsdagen nr. 279 af 9. juni 1948 var  

 det fastsat, at en strafbar handling ikke skulle anses som vanærende,  

 medmindre der var idømt straf af fængsel i 4 måneder eller derover,  

 arbejdshus eller sikkerhedsforvaring.« Ved grundloven af 1953 udformedes imidlertid i § 30, stk. 1, en særlig  

 regel om tab af valgbarhed, og det er her den begåede handling, der er  

 afgørende, idet der ikke længere som i den tidligere valglov er fastsat en  

 bestemt straf eller strafferamme som afgørende, jf. professor Alf Ross (anf.  

 værk pag. 293):
»Det er . . . den begåede handling, der er afgørende, ikke straffens  

 størrelse eller udståelse.
Betingede domme kan derfor såvel som ubetingede  

 medføre tab af valgbarhed.« Grundloven anvender udtrykket en handling, der »i almindeligt  

 omdømme« gør en person uværdig til at være medlem af Folketinget.
 Denne formulering blev under behandlingen i Folketinget indsat i  

 grundlovsforslaget af 1939 for at give bestemmelsen »objektivitet«  

 (Folketingets forhandlinger 1938-39, sp. 3383), og på denne baggrund har et  

 tidligere udvalg til valgs prøvelse udtalt:
»Heri ligger efter udvalgets opfattelse, at det vil være ønskeligt,  

 at valgbarhedsfortabelse kun sker i tilfælde, hvor der er bred eller  

 nogenlunde bred enighed herom.« 9. Om tidligere tilfælde, hvor medlemmer af Folketinget er blevet  

 straffet, bemærkes:
a.
For det første har Udvalget til Valgs Prøvelse i årenes løb  

 behandlet en række tilfælde, hvor det ikke fandt, at de pågældende havde  

 mistet deres valgbarhed, og hvor udvalget derfor ikke gjorde indstilling om  

 fortabelse af valgbarhed, men redegjorde for sagerne i beretninger.  

 Tilsvarende gælder en række sager i forbindelse med den almindelige  

 godkendelse af mandaterne efter nyvalg til Folketinget, hvor Udvalget til  

 Prøvelse af Valgene har omtalt den pågældende sag, men indstillet, at den  

 pågældendes mandat godkendtes, og hvor dette derefter - uden at der var  

 stillet ændringsforslag - vedtoges af Tinget.
Kun i et enkelt af de førstnævnte tilfælde var der idømt frihedsstraf  

 (hæfte i 14 dage for overtrædelse af straffelovens §§ 268 og 267, stk. 1  

 (bagvaskelse og ærekrænkelse)), jf.
Folketingstidende 1974-75, 2. samling,  

 tillæg B, sp. 1467.
b.
For det andet har Tinget i 5 tilfælde taget særskilt  

 stilling til valgbarhedsspørgsmål:
(1). Et medlem var ved dom af 28/6-1957 idømt straf af fængsel i 40 dage  

 for overtrædelse af bankloven, af aktieselskabsloven samt straffelovens §§  

 296 og 302 (vildledende regnskabsaflæggelse, uordentlig bogføring m.v.).  

 Udvalget til Valgs Prøvelse indstillede i en betænkning af 3/7-1957  

 (Folketingstidende 1956-57, 2. samling, tillæg B, sp. 77), at den pågældende  

 skulle anses for at have fortabt sin valgbarhed.
Folketinget  

 vedtog d. 5/7-1957 med 136 stemmer, mens 6 undlod at stemme, udvalgets  

 indstilling. (Folketingets forhandlinger 1956-57, 2. samling, sp. 886).
Som det fremgår af den afgivne betænkning, var der i Udvalget til Valgs  

 Prøvelse enighed om at anlægge en streng bedømmelse.
Det hedder således i  

 udvalgets betænkning (Folketingstidende 1956-57, 2. samling, tillæg B, sp.  

 78):
»Det er udvalgets opfattelse, at det for hele det politiske livs  

 sundhed er absolut nødvendigt, at Folketinget udviser den yderste  

 påpasselighed ved sådanne afgørelser, således at der ikke fra befolkningens  

 side kan rejses den mindste tvivl om de enkelte folketingsmedlemmers  

 hæderlighed, nøjagtighed og omhyggelighed i alle økonomiske spørgsmål eller  

 om, at de på det nøjeste overholder de lovbestemmelser, som de selv eller  

 tidligere medlemmer har gennemført.« (2). Et medlem var ved dom af 24/10-1972 idømt hæfte i 30 dage samt  

 frakendt førerbeviset i 2 år dels for overtrædelse af færdselslovens § 69,  

 stk. 1, jf. §§ 24, stk. 1, 25, stk. 1, 35, stk. 1, og 36, stk. 2, og dels for  

 overtrædelse af straffelovens §§ 241 og 249, stk. 1 og 2 (uagtsomt manddrab).
 I dette tilfælde indstillede et flertal i udvalget den 16/11-1972,  

 at den pågældende skulle anses for at have mistet sin  

valgbarhed, mens flere mindretal ikke fandt, at dette var tilfældet.  

 (Folketingstidende 1972-73, tillæg B, sp. 68).
 Flertallet afgav i forbindelse med sin indstilling følgende mere  

 principielle udtalelse:
»Med den tiltagende trafikintensitet finder flertallet det  

 væsentligt, at Folketingets medlemmer ikke svækker befolkningens respekt for  

 de gældende færdselsregler, og . . . har efter flertallets opfattelse  

 tilsidesat de krav, man kan stille til et folketingsmedlem med hensyn til at  

 efterleve de af ham selv eller andre i Folketinget vedtagne lovbestemmelser,  

 at han herved efter flertallets opfattelse er straffet for en handling, der i  

 almindeligt omdømme gør ham uværdig til at være medlem af Folketinget.« Tinget vedtog d. 22/11-1972 flertallets indstillling om  

 fortabelse af valgbarhed (Folketingets forhandlinger 1972-73, sp. 1380 ff.),  

 men de forskellige opfattelser fandt også udtryk i stemmetallene, idet  

 vedtagelsen skete med 88 stemmer for, 70 imod, mens 5 hverken stemte for  

 eller imod.
(3). En stedfortræder, der blev indkaldt som midlertidigt medlem, var 3 år  

 forinden dømt for spirituskørsel i medfør af færdselslovens § 117, stk. 1,  

 jf. § 53, stk. 1, med straf af hæfte i 10 dage og frakendelse af førerbeviset  

 for et tidsrum af 1 år og 6 måneder.
Dom af 25/5-1977.
I udvalgets betænkning af 14/11-1980 (Folketingstidende 1980-81,  

 tillæg B, sp. 131) udtalte et flertal, at det »ser med betydelig strenghed på overtrædelse af færdselsloven ved  

 kørsel i spirituspåvirket tilstand, men kan i det konkrete tilfælde  

indstille mandatet til godkendelse.« Flertallets indstilling blev vedtaget af Folketinget med 110  

 stemmer mod 20 (Folketingets forhandlinger 1980-81, sp. 2270).
 (4). Et medlem, der ved dom af 29/10-1982 var fundet skyldig i  

 overtrædelse af skattekontrollovens § 13, stk. 2, og straffet med en bøde på  

 63.700 kr. med forvandlingsstraf af hæfte i 20 dage.
 Udvalget til Valgs Prøvelse afgav betænkning den 7/12-1982  

 (Folketingstidende 1982-83, tillæg B, sp. 707).
 I betænkningen udtalte et flertal, at det ikke fandt, at den  

 pågældende havde mistet sin valgbarhed, og at det derfor ikke gjorde  

indstilling om fortabelse af mandatet.
 Et flertal inden for det ovennævnte flertal udtalte yderligere for sit  

 vedkommende følgende:
 »Det må af hensyn til det politiske livs sundhed anses for vigtigt,  

 at Folketingets medlemmer udviser stor korrekthed med hensyn til deres  

 økonomiske forhold, ikke mindst deres økonomiske forpligtelser over for  

 samfundet.
 Det må derfor også betragtes med stor alvor, at et medlem - selv om der  

 ikke foreligger forsæt - er dømt for ved grov uagtsomhed at have overtrådt  

 skattekontrolloven og er straffet med en bøde på 63.700 kr.
 På denne baggrund har det her nævnte flertal nøje overvejet og vurderet  

 den foreliggende sag og er herefter kommet til den opfattelse, at der dog i  

 den konkrete sag foreligger sådanne momenter, at man ud fra en samlet  

 vurdering af den begåede handling ikke mener, at denne bør føre til en  

 værdighedsfortabelse som medlem af Tinget.
Flertallet gør derfor ikke indstilling om NN's fortabelse af  

 valgbarhed.« Et mindretal indstillede derimod, at den pågældendes mandat  

 bortfaldt som følge af, at han havde mistet sin valgbarhed, idet han efter  

 mindretallets opfattelse havde gjort sig skyldig i en handling, der i  

 almindeligt omdømme gjorde ham uværdig til at være medlem af Folketinget.  

 Mindretallet begrundede sin indstilling således:
»Det er nødvendigt for det politiske livs sundhed, at de enkelte  

 folketingsmedlemmer udviser stor påpasselighed og hæderlighed med hensyn til  

 deres personlige økonomiske forhold.
Dette gælder ikke mindst ved økonomiske  

 forpligtelser over for samfundet.
 Vedrørende det konkrete tilfælde bør specielt fremhæves, at Folketingets  

 medlemmer må udvise stor korrekthed for ikke at afsvække befolkningens  

 respekt for vor skattelovgivning.
Efter en samlet, konkret vurdering af den begåede handling har NN  

 tilsidesat de krav, man bør stille til et folketingsmedlem med hensyn til at  

 efterleve de af Folketinget vedtagne lovbestemmelser.« Mindretallets indstilling kom til behandling i Tinget den  

 14/12-1982 (Folketingets forhandlinger 1982-83, sp. 3245), hvor den - uden at  

 nogen forud havde ønsket ordet - forkastedes, idet 36 stemte for, 122  

 imod, mens 6 hverken stemte for eller imod.
 (5). Et medlem, der ved højesteretsdom af 22/6-1983 for overtrædelse af  

 straffeloven, skattekontrolloven og kildeskatteloven blev idømt 3 års fængsel  

 og en tillægsbøde på 1.000.000 kr. (med forvandlingsstraf af fængsel i 6  

 måneder). Herudover blev retten til at udøve advokatvirksomhed frakendt den  

 pågældende indtil videre, hvortil kom, at den pågældende blev dømt til at  

 efterbetale skat med 941.029 kr.
 I betænkning og indstilling af 28/6-1983 fra Udvalget til Valgs  

 Prøvelse (Folketingstidende 1982-83, tillæg B, sp. 2895) udtalte et  

flertal bl.a.:
 »Det må af hensyn til hele det politiske omdømme anses for vigtigt,  

 at Folketingets medlemmer udviser stor hæderlighed og påpasselighed i deres  

 økonomiske forhold, ikke mindst med hensyn til deres økonomiske forpligtelser  

 over for samfundet, og at de ikke ved deres handlinger svækker befolkningens  

 vilje til at overholde gældende lovbestemmelser.
Det må derfor betragtes med megen alvor, at et medlem er fundet skyldig i  

 forsætlig overtrædelse af flere bestemmelser i såvel skattelovgivningen som i  

 straffeloven, hvor også straffelovens § 289 om skattesvig af særlig grov  

 karakter har fundet anvendelse, og er idømt en så alvorlig straf.« Et mindretal inden for flertallet tilføjede, at man »ønsker at lægge  

 vægt på, at bortfald af valgbarhed efter mindretallets opfattelse er  

 begrænset til tiden, indtil den idømte fængselsstraf er afsonet.« Flertallet indstillede, at NN's mandat bortfaldt som følge  

 af, at den pågældende havde mistet sin valgbarhed, mens et mindretal  

 indstillede, at den pågældendes mandat bevaredes.
Et andet mindretal  

 udtalte bl.a.:
»Konklusionen må i alt fald blive, at den eneste måde, på hvilken man  

 kan administrere grundlovens meget upræcise kriterium »uværdig i  

 almindeligt omdømme« uden risiko for, at det får karakter af politisk  

 forfølgelse, er at lade vælgerne afgøre, om den pågældende er uværdig  

 i deres omdømme.' Efter forhandling i salen den 1/7-1983 (jf.
Folketingstidende 1982-83,  

 forhandlingerne sp. 12877) vedtog Folketinget flertallets indstilling  

 med 128 stemmer mod 22.
Ved folketingsvalget den 10/1-1984 blev den pågældende, der på dette  

 tidspunkt havde påbegyndt afsoning af den idømte straf, på ny valgt til  

 Folketinget.
I den betænkning og indstilling, der blev afgivet af Udvalget  

 til Prøvelse af Valgene den 3/2-1984 i forbindelse med den almindelige  

 godkendelse af nyvalg, henviste et flertal til den ovennævnte  

 flertalsudtalelse i betænkningen af 28/6-1983 og afgav derefter en  

indstilling, der indebar, at valget af det pågældende medlem  

ikke godkendtes.
Et mindretal indstillede, at valget  

godkendtes.
Efter forhandling i folketingssalen blev valget af  

 den pågældende ved den derpå følgende afstemning forkastet, idet 18  

 (heraf 1 ved en fejlafstemning) stemte for valgets gyldighed, mens 139 stemte  

 imod.
Ved valget den 8/9-1987 blev den pågældende, der den 11/3-1985 var løsladt  

 på prøve, atter valgt til medlem af Folketinget.
I betænkning og indstilling  

 af 22/9-1987 (Folketingstidende 1986-87, 2. samling, tillæg B, sp. 1) fra  

Udvalget til Prøvelse af Valgene udtalte et flertal bl.a.:
 »Et flertal . . . betragter det fortsat med megen alvor, at et medlem  

 er fundet skyldig i de omhandlede forhold og herfor er idømt en så alvorlig  

 straf som omtalt ovenfor.
Flertallet lægger vægt på, at fængselsstraffen nu er afsonet, og at der er  

 udvist god vilje til at afvikle bøden gennem overholdelse af indgåede aftaler  

 om betaling.
Der er herudover lagt vægt på den tid, der er hengået, siden  

 lovovertrædelsen fandt sted.« Flertallet indstillede herefter, at den pågældende  

godkendtes som medlem af Folketinget, mens et mindretal  

 indstillede, at 1. stedfortræder ansås for valgt i stedet for den pågældende.
 Ved afstemningen i salen blev valget af den pågældende  

godkendt, idet 139 stemte for, mens 13 stemte imod og 1 hverken stemte  

 for eller imod.
 10. Udvalget betragter det med meget stor alvor, at et medlem er  

 fundet skyldig i voldsudøvelse af så alvorlig karakter som fastslået ved  

 landsretsdommen, urigtig anmeldelse til politiet med forsæt til, at en  

 uskyldig skulle straffes, og forsøg på bedrageri over for et  

 forsikringsselskab.
 Udvalget ser endvidere med betydelig strenghed på, at et medlem er dømt  

 for spirituskørsel.
Hugo Holm har efter udvalgets opfattelse hermed tilsidesat de krav, man  

 kan stille til et folketingsmedlem med hensyn til at efterleve de af  

 Folketinget vedtagne love, og han er efter udvalgets opfattelse  

 »straffet for en handling, der i almindeligt omdømme gør ham uværdig til  

 at være medlem af Folketinget.« Udvalget afgiver herefter den nedenfor anførte indstilling.
 Et mindretal (Socialistisk Folkepartis medlemmer af udvalget) tilføjer, at  

 man ønsker at lægge vægt på, at bortfald af valgbarhed efter mindretallets  

 opfattelse er begrænset til tiden, indtil den idømte fængselsstraf er  

 afsonet.
Indstilling Af udvalget:
 Hugo Holms mandat som medlem af Folketinget bortfalder som følge af, at  

 han har mistet sin valgbarhed.
Lizzie Lichtenberg (KF) fmd.
Else Theill Sørensen (KF) Henning  

 Andersen (KF) Pia Christmas-Møller (KF) Jens Peter Jensen (V) Elsebeth  

 Kock-Petersen (V) Aage Brusgaard (FP) Larsen-Ledet (RV) Emmert Andersen (CD)  

 Eva Fatum (S) Helen Beim (S) Graversen (S) Klaus Hækkerup (S) Henning  

 Rasmussen (S) nfmd.
Ingrid Rasmussen (S) Leif Hermann (SF) Bjørn  

 Poulsen (SF) KRF var ikke repræsenteret i udvalget.
