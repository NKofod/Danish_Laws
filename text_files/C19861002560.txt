 I regel 2, stk. 3, i kapitel VII-2 i henholdsvis Skibstilsynets  

 meddelelser B (konventionsskibe) og Skibstilsynets meddelelser C (ikke  

 konventions lastskibe) er det anført, at alle skibe på for- og agterstævn  

 skal have dybgangsmærker i decimeter og eventuelt tillige i feet.
Erfaringen har vist, at det er nødvendigt, at der fortsat udøves en  

 uafhængig kontrol med dybgangsmærkernes placering.
Denne kontrol udføres af  

 skibstilsynet, men direktoratet kan i det enkelte tilfælde efter anmodning  

 bemyndige et klassifikationsselskab eller en institution til at foretage  

 kontrollen.
I de tilfælde, hvor det ikke er skibstilsynet, der udfører  

 kontrollen, vil alle omkostninger, der er forbundet hermed, være  

 skibstilsynet uvedkommende.
I sådanne tilfælde skal den, der har fremsat  

 anmodningen, drage omsorg for, at det bemyndigede klassifikationsselskab  

 eller den bemyndigede institution udarbejder en erklæring, der fremsendes til  

 direktoratet.
Den, der udfører påmærkningen, skal påse, at der udarbejdes en tegning,  

 der viser placeringen af mærkerne.
Tegningen skal vise profil af køl og  

 stævn, referencepunkternes langskibsplacering, f.eks. spante-nr. eller  

 afstanden til stævnlinierne, referencepunkternes højdeplacering, f.eks.  

 underkant køl eller spunding og dybgangsmærkernes placering på agterspejl,  

 AP, FP eller stævnene.
Tegningen skal vedlægges krængningsprøverapporten.
Mærkernes form, størrelse og udførelse skal være i overensstemmelse med en  

 anerkendt standard, f.eks.
DVS 07009.
