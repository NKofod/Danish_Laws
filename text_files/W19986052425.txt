Dobbeltbeskatning Reference:
LL § 33 F DBO Danmark-Portugal, artikel 22, stk. 3 LV 1997 D.C.3.4 A's klage til Landsskatteretten vedrørte skatteberegningen og  

 skyldtes,  at skatteankenævnet i henhold til ligningslovens § 33 F  

 havde opgjort hans udenlandske indkomst efter et nettoprincip ved  

 opgørelsen af den lempelsesberettigede udenlandske renteindtægt  

 i henhold til artikel 22, stk. 3, i dobbeltbeskatningsoverenskomsten af 3.  

 marts 1972 mellem Danmark og Portugal.
Det fremgik af sagens oplysninger, at klageren gennem en investering i B  

 I/S erhvervede udenlandske obligationer, udstedt af C Lda., Portugal, og at  

 erhvervelsen af obligationerne blev finansieret ved optagelse af et lån  

 i D Bank.
Klagerens andel af interessentskabet medførte for  

 indkomståret 1993 en renteudgift til banken på 517.500 kr. og en  

 renteindtægt fra B Lda. på i alt 460.000 kr., heraf 33.222 kr.  

 vedrørende perioden fra den 5. maj 1993 til den 19. maj 1993 og  

 426.778 kr. vedrørende perioden fra den 19. maj 1993 til indfrielsen  

 den 1. november 1993. Klageren havde ikke betalt skat af  

 renteindtægterne i Portugal.
 Skatteankenævnet havde ved opgørelsen af klagerens  

 lempelsesberettigede udenlandske indkomst i henhold til artikel 22, stk. 3, i  

 dobbeltbeskatningsoverenskomsten af 3. marts 1972 mellem Danmark og Portugal  

 anvendt et nettoprincip, jf. ligningslovens § 33 F, således at den  

 lempelsesberettigede udenlandske renteindtægt var opgjort til 0, idet  

 renteudgiften på 517.500 kr. oversteg renteindtægten på  

 426.778 kr. i perioden fra den 19. maj 1993 til den 1. november 1993.
Skatteankenævnet havde som begrundelse for den påklagede  

 afgørelse bl.a. anført, at den lempelsesberettigede udenlandske  

 indkomst skulle opgøres efter et nettoprincip i henhold til  

 ligningslovens § 33 F, der blev indsat ved lov nr. 426 af 25. juni 1993, og  

 som havde virkning for udgifter og indtægter, der vedrørte tiden  

 efter den 19. maj 1993. Ifølge cirkulære nr. 72 af 17. april  

 1996 om ligningsloven, punkt 5.4., fandt nettoprincippet i ligningslovens §  

 33 F anvendelse ved enhver lempelse for dobbeltbeskatning, uanset hvad den  

 udenlandske indkomst bestod af, og uanset om det var en person eller et  

 selskab m.v., der oppebar den udenlandske indkomst.
På dette grundlag  

 ansås den nationale skattelovgivning ikke for at være i strid med  

 den dagældende dobbeltbeskatningsoverenskomst mellem Danmark og  

 Portugal.
Det var derfor med rette, at den lempelsesberettigede udenlandske  

 indkomst vedrørende investeringen i perioden fra den 19. maj 1993 til  

 den 1. november 1993 var opgjort som en nettoindkomst og herefter var ansat  

 til 0. Da der således ikke var opgjort en positiv lempelsesberettiget  

 udenlandsk indkomst, var der ikke indkomst at indrømme matching credit  

 for i henhold til artikel 22, stk. 3, i dobbeltbeskatningsoverenskomsten  

 mellem Danmark og Portugal.
 Klagerens repræsentant havde over for Landsskatteretten nedlagt  

 påstand om, at klagerens lempelsesberettigede udenlandske  

 renteindtægt blev opgjort efter et bruttoprincip ved skatteberegningen  

 for indkomståret 1993.
Repræsentanten havde til støtte for påstanden bl.a.  

 gjort gældende, at bestemmelsen i ligningslovens § 33 F, der blev  

 indsat ved lov nr. 426 af 25. juni 1993, var uvirksom i forhold til de af  

 klageren i 1993 oppebårne renteindtægter fra Portugal, da det af  

 artikel 22, stk. 3, i dobbeltbeskatningsoverenskomsten af 3. marts 1972  

 mellem Danmark og Portugal fremgik, at lempelsesberegningen skulle foretages  

 på grundlag af den opgjorte bruttoindkomst.
Ifølge  

 dobbeltbeskatningsoverenskomstens artikel 11, stk. 1, havde Danmark  

 beskatningsretten til renter, der udbetaltes fra portugisiske kilder til  

 personer, der var hjemmehørende i Danmark.
Portugal havde dog i  

 henhold til artikel 11, stk. 2, ret til at pålægge en kildeskat,  

 der ikke måtte overstige 15 pct. af rentebeløbet.
I henhold til  

 dobbeltbeskatningsoverenskomstens artikel 22, stk. 2 og 3, skulle Danmark  

 give lempelse i den danske skat for den del af den danske skat, der hvilede  

 på den udenlandske indtægt, dog højest de 15 pct. i skat,  

 som Portugal havde ret til at opkræve i henhold til artikel 11, stk. 2.  

 Ifølge artikel 22, stk. 5, skulle denne lempelse indrømmes,  

 uanset at  den portugisiske skat eventuelt ikke var opkrævet.
Det  

 fulgte direkte af dobbeltbeskatningsoverenskomstens artikel 22, stk. 3, at  

 det nedslag, der blev givet, ikke kunne overstige den del af den danske skat,  

 der forholdsmæssigt vedrørte de fra Portugal hidrørende  

 bruttorentebeløb, og at der derfor ikke kunne ske modregning for  

 renteudgifter, der eventuelt måtte knytte sig til renteindtægten,  

 før lempelsen blev beregnet.
Dette "bruttoprincip" fremgik direkte af  

 ordlyden af artikel 22, stk. 3: "... således som denne er beregnet  

 inden indrømmelsen af fradraget". Skatteministeriet havde endvidere i  

 punkt 22 i cirkulære C nr. 76 af 26. februar 1974 selv givet udtryk  

 for, at det var det såkaldte "bruttoindkomstprincip", der skulle  

 lægges til grund ved beregning af lempelsen.
Det var op til  

 bopælsstaten at bestemme i sin interne lovgivning, hvorledes den ville  

 beregne lempelsen med respekt af overenskomsten, og Danmark havde  

 således bestemt, at det var bruttoindkomstprincippet, der skulle  

 anvendes ved lempelsesberegningen.
Landsskatteretten statuerede endvidere i  

 kendelse af 19. juni 1991, SU 1992.272, at den danske skatteberegning ved  

 lempelse efter credit princippet af renteindtægter skulle ske på  

 grundlag af bruttoindtægten.
Landsskatteretskendelsen blev indbragt for  

 domstolene af Skatteministeriet, der imidlertid hævede sagen, hvilket  

 var ensbetydende med, at den afsagte kendelse måtte lægges til  

 grund.
Danmark måtte derfor også efter vedtagelsen af  

 ligningslovens § 33 F ved lov nr. 426 af 25. juni 1993 overfor Portugal anses  

 for bundet af den faktiske fortolkning af artikel 22, stk. 3, som havde  

 fundet sted siden indgåelsen af dobbeltbeskatningsoverenskomsten og  

 frem til vedtagelsen af nævnte lov.
Skatteadministrationen havde i  

 begrundelsen for afgørelsen henvist til, at det under forberedelsen af  

 lov nr. 426 af 25. juni 1993 skulle være afklaret, at lovforslaget ikke  

 var i strid med Danmarks folkeretlige forpligtelser.
Det måtte på  

 baggrund heraf konkluderes, at Folketinget ikke ved vedtagelsen af  

 lovforslaget havde haft til hensigt at vedtage en lov, der skulle  

 tilsidesætte en indgået dobbeltbeskatningsoverenskomst.  

 Ligningslovens § 33 F og den med Portugal indgåede  

 dobbeltbeskatningsoverenskomst indeholdt imidlertid uoverensstemmende  

 bestemmelser for så vidt angik beregningsregler for lempelse af  

 renteindtægter.
Denne konflikt måtte afgøres efter lex  

 specialis princippet, således at det var de specielle regler på  

 området - her dobbeltbeskatningsoverenskomsten, der måtte  

 lægges til grund ved sagens afgørelse frem for de mere generelle  

 regler i lov nr. 426 af 25. juni 1993. Bemærkningerne i skatteudvalgets  

 betænkning af 18. juni 1993 samt bestemmelserne i OECD's  

 modeloverenskomst hverken ændrede på eller var i modstrid med det  

 anførte, nemlig at det direkte af den indgåede  

 dobbeltbeskatningsoverenskomst fremgik, hvilket lempelsesprincip der skulle  

 anvendes, og fortolkningen af bestemmelsen var klar.
Det var derfor ikke  

 berettiget at modregne renteudgifter i den lempelsesberettigede  

 renteindtægt ved beregningen af klagerens skat for indkomståret  

 1993, da ligningslovens § 33 F var uvirksom i relation til de  

 renteindtægter, som klageren havde modtaget fra Portugal.
Der ville  

 endvidere ikke i nærværende sag være tale om  

 skatteunddragelse eller skatteflugt, da klageren blot havde anvendt de  

 gældende regelsæt, som reglerne havde været anvendt indtil  

 vedtagelsen af lov nr. 426 af 25. juni 1993.
Told- og Skattestyrelsen havde over for Landsskatteretten indstillet den  

 påklagede skatteberegning for indkomståret 1993 stadfæstet.  

 Told- og Skattestyrelsen havde til støtte herfor bl.a. anført,  

 at det i punkt 7 i kommentaren til artikel 1 i OECD's modelkonvention  

 udtrykkeligt var anført, at dobbeltbeskatningsoverenskomsterne ikke  

 burde hjælpe til skatteunddragelse eller skatteflugt, hvorfor "det  

 tilkommer de berørte stater at vedtage bestemmelser i deres nationale  

 lovgivning for at modvirke mulige kunstgreb". Hverken den tidligere  

 dobbeltbeskatningsoverenskomst med Portugal eller andre af de af Danmark  

 indgåede dobbeltbeskatningsoverenskomster forpligtede Danmark til som  

 bopælsland at anvende et bruttoprincip i forbindelse med beregningen af  

 lempelse for renter, der hidrørte fra en kontraherende stat og  

 betaltes til en person, der var hjemmehørende i den anden  

 kontraherende stat, jf. artikel 11 i OECD's modelkonvention.
Det var ganske  

 overladt til bopælsstaten at bestemme i sin interne lovgivning,  

 hvorledes den ville beregne lempelsen, jf. punkt 13 i kommentaren til artikel  

 11 i OECD's modelkonvention, hvor man omtalte de problemer, der kunne  

 opstå, når kildestaten beskattede bruttorenten, mens  

 bopælsstaten kun indrømmede lempelse for så vidt angik en  

 eventuel positiv nettorente efter fradrag af renteudgifter, der  

 vedrørte erhvervelsen af renteindtægten.
Undtagelsesbestemmelsen  

 i ligningslovens § 33 F, stk. 3, var netop indsat af hensyn til den  

 situation, der omtaltes i punkt 14 i den nævnte kommentar.
 Landsskatterettens bemærkninger:
 Bestemmelsen i ligningslovens § 33 F blev indsat ved lov nr. 426 af 25.  

 juni 1993 og havde følgende ordlyd:
 "Ved beregning af den maksimale nedsættelse af dansk skat enten i  

 henhold til reglerne i ligningslovens § 33 eller i henhold til bestemmelserne  

 i en med fremmed stat, med Grønland eller Færøerne  

 indgået overenskomst til undgåelse af dobbeltbeskatning skal der  

 ved opgørelsen af den indkomst, der oppebæres fra udlandet,  

 fratrækkes de udgifter, der anses for at vedrøre sådan  

 indkomst, jf. dog stk. 3.
 Stk. 2. Udgifter, der ikke kan henføres til enten den danske eller  

 den udenlandske indkomst, skal fordeles efter forholdet mellem den danske og  

 den udenlandske bruttoindkomst, jf. dog stk. 3.
Stk. 3. Såfremt en eksportør yder lån til sin aftager i  

 forbindelse med kreditsalg af varer m.v., skal renteudgifter m.v. som  

 nævnt i § 5, stk. 1, i forbindelse hermed ikke fragå ved  

 opgørelsen af den udenlandske indkomst." Bestemmelsen havde ifølge § 4, stk. 2, i lov nr. 426 af 25. juni  

 1993 virkning for indtægter og udgifter, der vedrørte tiden  

 efter den 19. maj 1993.
 Det fremgik af den dagældende dobbeltbeskatningsoverenskomst af 3.  

 marts 1972 mellem Danmark og Portugal, at Portugal som kildeland havde haft  

 beskatningsretten til renteindtægter med maksimalt 15 pct., mens  

 Danmark som bopælsland i øvrigt havde haft beskatningsretten til  

 renteindtægter, jf. artikel 11, stk. 1 og 2, og at Danmark som  

 bopælsland til undgåelse af dobbeltbeskatning skulle  

 indrømme matching credit for renteindtægter fra Portugal, uanset  

 at der faktisk ikke havde været betalt portugisisk skat af  

 renteindtægterne, jf. artikel 22, stk. 3, jf. stk. 5.
En dobbeltbeskatningsoverenskomst forpligtede i almindelighed Danmark som  

 bopælsland til at give lempelse for den skat, som kildelandet  

 opkrævede af de indkomster, det efter overenskomsten havde  

 beskatningsretten til.
Lempelsen skulle gives efter den metode, der var  

 fastsat i overenskomsten.
Derimod gav dobbeltbeskatningsoverenskomsten ikke  

 detaljerede regler for, hvorledes lempelsen skulle beregnes, idet dette var  

 overladt til den nationale lovgivning i den enkelte bopælsstat samt  

 praksis, jf. herved OECD's kommentarer til Modeloverenskomstens artikel 23,  

 punkt 32.
 Det fremgik af punkt 22 i Skattedepartementets cirkulære nr. 76 af  

 26. februar 1974 (Vejledning til den mellem Danmark og Portugal den 3. marts  

 1972 afsluttede overenskomst til undgåelse af dobbeltbeskatning for  

 så vidt angik indkomstskat), at der skulle gives nedslag i de danske  

 skatter efter bruttoprincippet.
 Det bemærkedes herved, at vejledningen til  

 dobbeltbeskatningsoverenskomsten var en intern dansk anvisning, at  

 vejledningen var udtryk for den interne danske lovgivning og praksis, der var  

 gældende på tidspunktet for vejledningens udstedelse, og at  

 vejledningen først var udstedt efter dobbeltbeskatningsoverenskomstens  

 indgåelse.
Herefter og under hensyn til, at OECD's kommentarer til  

 Modeloverenskomstens artikel 23, punkt, 40, 43 og 63, og artikel 11, punkt  

 13, tillod nettoprincippet og i øvrigt måtte anses at overlade  

 spørgsmålet til intern ret, og at en række lande rent  

 faktisk anvendte nettoprincippet ved lempelsesberegningen, jf. herved  

 "Spørgsmål og Svar - Skatteudvalget" 1992/93, L294, bilag 16,  

 spm. 4, fandt retten, at der måtte tale en meget stærk formodning  

 for, at staterne ville have nedfældet en eventuel folkeretlig  

 forpligtelse til at anvende bruttoprincippet i overenskomsten eller i et  

 tillæg hertil, jf. herved artikel 31 og 32 i Wienerkonventionen af 1969  

 om traktatretten.
Dette var ikke sket f.s.v.a. den dagældende  

 dobbeltbeskatningsoverenskomst mellem Danmark og Portugal.
 Retten fandt herefter, at valget mellem brutto- og nettoprincippet ved  

 lempelsesberegningen var overladt til intern ret, og at bestemmelsen i  

 ligningslovens § 33 F og dermed anvendelsen af et nettoprincip ved  

 beregningen af den lempelsesberettigede indkomst ikke stred mod den  

 dagældende dobbeltbeskatningsoverenskomst af 3. marts 1972 mellem  

 Danmark og Portugal.
Den påklagede skatteberegning for indkomståret 1993 blev  

 stadfæstet.
Det af repræsentanten anførte fandtes ikke at  

 kunne føre til et andet resultat.
