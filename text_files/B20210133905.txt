Bekendtgørelse om tilskudspulje til caféer, restauranter og barer mv. som følge af COVID-19 I medfør af § 3, stk. 1, § 7, stk. 3, og § 23, stk. 3, i lov nr. 1518 af 18. december 2018 om erhvervsfremme, som ændret ved bekendtgørelsen nr. 782 af 4. maj 2021, og i medfør af akt nr. 297 af den 17. juni 2021, fastsættes:
Kapitel 1 Bekendtgørelsens anvendelsesområde § 1. Caféer, restauranter og barer mv., der er registrerede fødevarevirksomheder kan ansøge om et engangstilskud på maksimalt 35.000 kr. pr. serveringssted.
 Stk. 2. Puljen til caféer, restauranter og barer mv., jf. stk. 1, er åben for ansøgninger fra og med den 23. juni 2021 til og med den 21. juli 2021.
 Stk. 3. Organer inden for den offentlige forvaltning falder uden for bekendtgørelsens anvendelsesområde.
 Stk. 4. Tilskuddet ydes som de minimis-støtte i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte.
Kapitel 2 Definitioner § 2. I denne bekendtgørelse forstås ved:
1) Virksomhed: Caféer, restauranter og barer mv., samt de dele af kulturlivet, der som registrerede fødevarevirksomheder serverer mad, drikkevarer eller tobak til indtagelse på salgsstedet  herunder også serveringssteder tilknyttet hoteller.
Virksomheden er en privatretlig juridisk person eller personligt ejede virksomheder, herunder foreninger, fonde og selvejende institutioner, som er registreret i Det Centrale Virksomhedsregister (CVR) senest den 6. maj 2021.
 2) Fødevarevirksomhed: Virksomheder, der er autoriseret og registreret som fødevarevirksomhed hos Fødevarestyrelsen i henhold til § 7, stk. 2, i bekendtgørelse om autorisation og registrering af fødevarevirksomheder mv.
 3) Serveringssted: En i Det Centrale Virksomhedsregister (CVR) registreret produktionsenhed, hvorfra virksomheden serverer mad, drikkevarer eller tobak til indtagelse på salgsstedet.
 4) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, samt institutioner hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
Kapitel 3 Betingelser for engangstilskud § 3. Virksomheder, der er autoriseret og registreret som fødevarevirksomhed, fra og med den 6. maj 2021, kan ansøge om et engangstilskud på maksimalt 35.000 kr. pr. serveringssted under følgende betingelser:
1) at tilskuddet anvendes til og med 31. december 2021, 2) at tilskuddet anvendes til rabatter eller aktiviteter, med henblik på at komme virksomhedens kunder til gavn, og 3) at virksomheden ikke er under konkursbehandling på udbetalingstidspunktet.
 Stk. 2. Der ydes ikke tilskud efter denne bekendtgørelse, hvis udgiften til øget aktivitet efter stk. 1, nr. 1, godtgøres virksomheden på anden vis, herunder ved forsikringsdækning, andre offentlige refusioner, tilskud m.v., eller anden statslig kompensationsordning i anledning af foranstaltninger, som har været nødvendige for at forebygge eller inddæmme udbredelsen af Coronavirussygdom (COVID-19).
Stk. 3. En virksomhed må samlet modtage op til 200.000 EUR i de minimis-støtte over en periode på tre regnskabsår.
Perioden regnes bagud fra indeværende regnskabsår.
Ansøgning og dokumentation § 4. Ansøgning om engangstilskud efter denne bekendtgørelse indsendes til Erhvervsstyrelsen via Virk.dk i perioden fra og med den 23. juni 2021 til og med den 21. juli 2021. Virksomheden kan ved sin ansøgning anmode om tilskud for hvert serveringssted, der er registreret på virksomhedens CVR-nr., hvis betingelserne i denne bekendtgørelse er opfyldt for hvert enkelt serveringssted.
Stk. 2. Ansøgningen skal udarbejdes i et særligt skema, der er tilgængeligt via Virk.dk.
Skemaet vedlægges de foreskrevne bilag samt dokumentation, jf. § 5.
 Stk. 3. Erhvervsstyrelsen behandler ansøgningerne efter ansøgningsfristen i stk. 1, med henblik på udbetaling af tilskud inden for puljens rammer.
 § 5. Ansøgning om engangstilskud, jf. § 4, skal vedlæg ges følgende oplysninger:
1) Virksomhedsnavn og CVR-nr.
Ansøges der om tilskud til flere serveringssteder under samme CVR-nr., oplyses serveringsstedernes navne og produktionsenhedsnumre.
 2) Størrelsen på tilskuddet der ansøges om pr. serveringssted.
 3) Redegørelse for anvendelse af tilskuddet til og med 31. december 2021, herunder hvordan det vil skabe øget aktivitet med henblik på at komme virksomhedens kunder til gavn, jf. § 3, stk. 1, nr. 1.
 Stk. 2. Virksomheden skal indsende en erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 717/2014 eller øvrige de minimis-forordninger.
Stk. 3. Virksomheden skal under strafansvar, jf. § 10, på tro og love erklære, at de afgivne oplysninger efter stk. 1 og 2, er korrekte.
Erklæringen kan tilgås via den digitale løsning på Virksomhedsguiden.dk.
 § 6. Erhvervsstyrelsen kan til brug for behandlingen af ansøgninger indhente oplysninger fra andre offentlige myndigheder samt relevante offentlige registre mv., jf. lov om Erhvervsstyrelsens behandling af data.
 Stk. 2. Erhvervsstyrelsen kan udtage ansøgninger af særlig karakter, herunder hvor der vurderes at være en særlig risiko for, at ansøger ikke er berettiget til det ansøgte tilskud, eksempelvis ved atypiske forhold omkring ansøgningsgrundlaget, til udvidet sagsbehandling.
 Stk. 3. Erhvervsstyrelsen kan pålægge enhver, der i medfør af stk. 2, udtages til udvidet sagsbehandling, at udlevere supplerende oplysninger og dokumentation til brug for afgørelsen.
 Stk. 4. Erhvervsstyrelsen fastsætter i forbindelse med ind hentelse af oplysninger efter stk. 3 en frist for indsendelse af oplysningerne.
 Stk. 5. Der kan alene udbetales tilskud, når sagen er dokumenteret i fornødent omfang og inden for den af Erhvervsstyrelsen fastsatte frist, jf. stk. 4.
Udbetaling af engangstilskud § 7. Efter udløb af ansøgningsperioden, jf. § 4, stk. 1, behandler Erhvervsstyrelsen alle ansøgninger efter tilskudsbetingelserne i denne bekendtgørelse, med henblik på udbetaling af puljens samlede midler.
Overstiger summen af  tilskudsberettigede ansøgninger puljens størrelse, vil tilskuddene blive nedjusteret forholdsmæssigt med de ansøgte beløb, så den samlede udbetaling svarer til puljens størrelse.
Stk. 2. Udbetaling af engangstilskud vil ske direkte til virksomheden, når virksomhedens fremsendte dokumentation, jf. §§ 5 og 6, er godkendt af Erhvervsstyrelsen.
Udbetaling af tilskud sker direkte til virksomhedens NemKonto.
Kapitel 4 Kontrol, tilsyn og sanktioner § 8. Erhvervsstyrelsen gennemfører en efterfølgende kontrol af, om virksomhederne har anvendt modtagne tilskud i overensstemmelse med reglerne i denne bekendtgørelse.
 Stk. 2. Erhvervsstyrelsen kan af virksomheden og dens ledelse forlange de oplysninger, som er nødvendige for at dokumentere, at kravene i denne bekendtgørelse er overholdt.
 Stk. 3. Erhvervsstyrelsen kan i kontroløjemed indhente oplysninger fra relevante offentlige registre, herunder Skatteforvaltningen, Rigspolitiet og Fødevarestyrelsen, jf. lov om Erhvervsstyrelsens behandling af data.
 Stk. 4. Retten til tilskud bortfalder, hvis virksomheden har afgivet urigtige eller vildledende oplysninger, har fortiet oplysninger af betydning for sagens afgørelse eller har undladt at indsende dokumentation i kontroløjemed efter stk. 1. I de nævnte tilfælde, træffer Erhvervsstyrelsen afgørelse om tilbagebetaling af uretmæssigt udbetalt tilskud.
 Stk. 5. Virksomheden har pligt til at give Erhvervsstyrelsen meddelelse om forhold, der kan medføre tilskuddets bortfald.
Kapitel 5 Klage, straf og ikrafttræden Klageadgang § 9. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
Straf § 10. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og tilskud m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttræden § 11. Bekendtgørelsen træder i kraft den 24. juni 2021.
