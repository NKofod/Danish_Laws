Bekendtgørelse om ændring af bekendtgørelse om miljøbetinget tilskud § 1 I bekendtgørelse nr. 95 af 28. januar 2010 om miljøbetinget tilskud, som ændret ved bekendtgørelse nr. 374 af 12. april 2010, bekendtgørelse nr. 1291 af 23. november 2010 og bekendtgørelse nr. 92 af 27. januar 2012, foretages følgende ændringer:
 1. Efter § 12 indsættes:
»§ 12 a.
Uanset § 12 kan der fra den 1. februar 2013 ikke indgives ansøgning om tilsagn om tilskud.« 2. I § 17 indsættes som stk. 2:
»Stk. 2. Uanset stk. 1, nr. 1, kan tilsagn om tilskud for en tilsagnsperiode, der begynder den 1. september 2012, omfatte arealer, der ved tilsagnsperiodens begyndelse er randzone i medfør af lov om randzoner og regler udstedt i medfør heraf.« 3. To steder i § 22, stk. 2, ændres »2013« til: »2015«.
 4. Efter § 22 indsættes i kapitel 5:
»§ 22 a.
Hvis et tilsagn omfatter tilsagnsarealer, der bliver omfattet af § 23, stk. 2, kan der indgives erklæring om, at nedsættelse af tilskud i medfør af § 23, stk. 2, ikke accepteres.
Stk. 2. Erklæringen kan vedrøre et eller flere tilsagn om tilskud.
Der gælder følgende bestemmelser for erklæringen for det enkelte tilsagn:
1) Erklæring kan kun indgives, hvis der er tilsagnsarealer, der bliver omfattet af § 23, stk. 2, for det tilsagnsår, som erklæringen vedrører, og som ikke var omfattet af § 23, stk. 2, for et tidligere tilsagnsår.
Erklæring vedrørende det tilsagnsår, der begynder den 1. september 2012, kan dog kun indgives, hvis der er tilsagnsarealer, der bliver omfattet af § 23, stk. 2, nr. 1.
2) Erklæringen skal omfatte alle de tilsagnsarealer, der bliver omfattet af § 23, stk. 2, for det tilsagnsår, som erklæringen vedrører.
Erklæring vedrørende det tilsagnsår, der begynder den 1. september 2012, skal dog kun omfatte alle de tilsagnsarealer, der bliver omfattet af § 23, stk. 2, nr. 1.
3) Erklæringen kan omfatte tilsagnsarealer, der er beliggende inden for 2 meter bræmmer langs vandløb og søer, jf. § 69 i lov om vandløb.
I givet fald skal erklæringen omfatte alle disse tilsagnsarealer.
Stk. 3. Erklæringen kan tidligst indgives ved begyndelsen af det tilsagnsår, som erklæringen vedrører, og skal være modtaget i NaturErhvervstyrelsen senest den dag, hvor fristen for ansøgning om enkeltbetaling udløber i det kalenderår, hvor tilsagnsåret, som erklæringen vedrører, udløber.
Erklæringen skal indgives af den, der ved indgivelse af erklæringen som ejer eller forpagter driver de tilsagnsarealer, der er omfattet af erklæringen, og som er registreret i NaturErhvervstyrelsen som tilsagnshaver eller i tilfælde af producentskifte vil indtræde i tilsagnet, jf. § 22.
Stk. 4. Erklæringen skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Erklæringen skal indeholde de oplysninger, der forlanges til brug for sagsbehandlingen, herunder indtegning af arealer på et markkort i målforholdet 1:10.000. De markblokke og markbloknumre, der fremgår af Fødevareministeriets markblokregister ved indgivelse af erklæringen, skal fremgå af markkortet.
Stk. 5. Ved rettidig modtagelse af erklæringen bortfalder tilsagnet for de arealer, der er omfattet af erklæringen, hvis erklæringen er i overensstemmelse med stk. 2. Tilsagnet for de nævnte arealer bortfalder med virkning fra begyndelsen af det tilsagnsår, som erklæringen vedrører.
Uanset 1. og 2. pkt. træffer NaturErhvervstyrelsen afgørelse vedrørende overtrædelse af bestemmelser, der kan medføre nedsættelse af tilskud eller bortfald af tilsagn om tilskud, og som er konstateret forud for NaturErhvervstyrelsens modtagelse af erklæringen.« 5. I § 23 indsættes som stk. 2:
 »Stk. 2. Uanset stk. 1 udgør det årlige tilskud for det pågældende tilsagnsår 0 kr. pr. ha for følgende arealer:
1) Tilsagnsarealer, der er randzonearealer i perioden fra tilsagnsårets begyndelse og til og med fristen for indgivelse af ansøgning om enkeltbetaling i det kalenderår, hvor tilsagnsåret udløber.
Ved randzonearealer forstås i 1. pkt. og i nr. 2 arealer, der er randzone i medfør af lov om randzoner og regler udstedt i medfør heraf.
2) Tilsagnsarealer, a) for hvilke der søges om kompensation for randzoner for en forpligtelsesperiode, der helt eller delvis er sammenfaldende med tilsagnsåret, og b) som er randzonearealer ved begyndelsen af den i litra a nævnte forpligtelsesperiode.« 6. § 33, stk. 2, 2. pkt., og § 37 ophæves.
§ 2 Stk. 1. Bekendtgørelsen træder i kraft den 1. februar 2013.
 Stk. 2. § 1, nr. 3, finder anvendelse fra den 1. januar 2013.
