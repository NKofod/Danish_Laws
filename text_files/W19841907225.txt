Ankestyrelsen har genoptaget to sager om udmåling af hjælp efter  

 bistandslovens § 37 under højskoleophold, der ikke fandt sted som led i en  

 foranstaltning efter bistandslovens § 42. Ankestyrelsen fandt, at der i  

 hjælpen efter bistandslovens § 37 burde foretages fradrag af den del af den  

 ydede stats- og kommunestøtte, som skønnedes at være ydet til dækning af  

 udgifter, som underholdsbeløbet efter bistandslovens § 37 også tilsigtede at  

 dække.
Ankestyrelsen skønnede, at dette fradrag - da der i de foreliggende  

 sager var tale om højskoleophold i efterårsperioden 1981 - ville kunne sættes  

 til 40% af stats- og kommunestøtten, jfr. undervisningsministeriets  

 dagældende cirkulære nr. 55 af 1. april 1981 om statstøtte til elever på  

 folkehøjskoler, landbrugsskoler m.v. på kurser, der påbegyndtes indenfor  

 perioden 27. juli - 31. december 1981.
 1.
 REDEGØRELSE FOR SAGEN:
En ansøger havde i slutningen af august 1981 søgt hjælp efter  

 bistandslovens § 37 til et ophold på højskole i perioden 31. august - 20.  

 december 1981. På ansøgningstidspunktet var pågældende samboende.
Det sociale  

 udvalg udmålte hjælp til underhold, svarende til halv  

 »ægtepartakst« samt halvdelen af de samlede faste udgifter, ialt  

 9.234 kr.
Efter fradrag af stats- og kommunestøtte på 5.848 kr. udgjorde den  

 samlede hjælp 3.386 kr.
 AFGØRELSEN, DER KLAGES OVER:
 Amtsankenævnet havde tiltrådt socialudvalgets afgørelse.
 2.
 REDEGØRELSE FOR SAGEN:
En ansøger, der modtog hjælp efter bistandslovens § 37, søgte i slutningen  

 af august 1981 om hjælp under højskoleophold i tiden 30. august - 19.  

 december 1981. Det sociale udvalg ydede hjælp til underhold samt husleje med  

 ialt 9.556 kr.
Efter fradrag af den forventede stats- og kommunestøtte på  

 5.848 kr. udgjorde den samlede hjælp ialt 3.708 kr.
 AFGØRELSEN, DER KLAGES OVER:
 Amtsankenævnet havde ikke fundet ansøgeren berettiget til at modtage hjælp  

 efter bistandslovens § 37 under højskoleophold.
 ANKESTYRELSENS OVERVEJELSER OG ÆNDREDE AFGØRELSER:
 Ankestyrelsen fandt, at ansøgerne, som forudsattes at have været til  

 rådighed for arbejdsmarkedet under højskoleopholdet, som udgangspunkt var  

 berettiget til hjælp efter bistandslovens § 37 til underhold og faste  

 udgifter under opholdet, således at hjælpen udmåltes på samme måde som før  

 optagelsen.
 Da ansøgerne ikke var optaget på højskole som led i foranstaltninger efter  

 bistandslovens § 42, fandtes der ikke ved udmålingen af hjælpen at burde  

 indgå dækning af udgiften til opholdsbetaling på højskolen.
Der var ydet stats- og kommunestøtte til opholdet, og en del af denne  

 støtte måtte anses for at dække udgifter, som underholdsbeløbet efter  

 bistandslovens § 37 også havde til formål at dække (kostudgifter).  

 Ankestyrelsen fandt derfor, at der i hjælpen efter bistandslovens § 37 burde  

 foretages fradrag af den del af stats- og kommunestøtten, som skønnedes at  

 være ydet til dækning af udgifter, som underholdsbeløbet også tilsigtede at  

 dække.
Ankestyrelsen skønnede, at dette fradrag - da der i de foreliggende  

 sager var tale om højskoleophold i efterårsperioden 1981 - ville kunne sættes  

 til 40% af stats- og kommunestøtten. (* 1) Sagerne hjemvistes til det sociale udvalg til udmåling af hjælp i  

 overensstemmelse med ovenstående, og ankestyrelsen ophævede de tidligere  

 trufne afgørelser.
(* 1) Ankestyrelsen lagde herved vægt på reglerne om statsstøtte til  

 elever på folkehøjskoler, landbrugsskoler m.v.
Det fremgik således af  

 undervisningsministeriets dagældende cirkulære nr. 55 af 1. april 1981, at  

 elevstøtterammen - d.v.s. det ugentlige betalingsbeløb i forhold til hvilket  

 statsstøtte til elever beregnedes for kurser, der påbegyndtes indenfor  

 perioden 27. juli - 31. december 1981, - var fastsat til 430 kr., fordelt med  

 295 kr. til fuldt ophold og 135 kr. til undervisning, og således at der skete  

 fradrag med 120 kr., hvis pågældende modtog kosten på skolen, men ikke  

 overnattede på højskolen.
