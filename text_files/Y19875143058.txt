 Med udgangspunkt i at ventelister, der er udarbejdet til en myndigheds  

 eget brug, må betragtes som interne arbejdsdokumenter, udtaler  

 Justitsministeriet, at efter reglerne om ekstraheringspligt, jf.  

 offentlighedslovens § 4, stk. 2, jf. § 11, stk. 1 og § 12 er der alene pligt  

 til i almindelighed til barnets forældre at oplyse om barnets egen placering  

 på listen, såfremt placeringen, f.eks. ved talangivelse direkte fremgår af  

 listen.
 Ved skrivelse af 17. juli 1987 - j.nr. 16.04.00.03 G 01.01 - har Hvidovre  

 kommune anmodet Justitsministeriet om en udtalelse om aktindsigt i  

 ventelister til daginstitutionspladser.
 Det fremgår af skrivelsen, at Hvidovre kommune er bekendt med  

 Justitsministeriets skrivelse af 9. april 1987 til Holstebro kommune om  

 aktindsigt i ventelister.
 Hvidovre kommune har over for Justitsministeriet præciseret, at man alene  

 anmoder om en udtalelse om, hvorvidt forældre til et barn, der er optaget på  

 venteliste til en daginstitutionsplads, kan kræve at få oplyst barnets  

 placering på listen.
Hvidovre kommune har henvist til Socialstyrelsens skrivelse af 9. januar  

 1979, hvoraf fremgår, at en kommune efter Socialstyrelsens opfattelse er  

 berettiget til at afvise at oplyse forældre om deres børns placering på  

 ventelisten.
Socialstyrelsen finder imidlertid, at forældre, der rettet  

 anmodning herom, bør gives en orientering om mulighederne for deres barns  

 optagelse i en institution indenfor en så snæver tidsramme som muligt.
 Socialstyrelsen har over for Justitsministeriet oplyst, at man kan  

 henholde sig til sin skrivelse af 9. januar 1979.
 I den anledning skal Justitsministeriet udtale følgende:
Efter offentlighedslovens § 4, stk. 1, kan enhver med de undtagelser, der  

 er nævnt i §§ 7-14, forlange at blive gjort bekendt med dokumenter, der er  

 indgået til eller oprettet af en forvaltningsmyndighed som led i  

 administrativ sagsbehandling i forbindelse med dens virksomhed.
Efter § 4,  

 stk. 2, kan den, hvis personlige forhold er omtalt i et dokument, med de  

 undtagelser, der er nævnt i §§ 7-11 og § 14, forlange at blive gjort bekendt  

 med oplysningerne herom.
Det gælder dog ikke i det omfang, de hensyn, der er  

 nævnt i § 13, eller hensynet til den pågældende selv eller andre med  

 afgørende vægt taler imod.
Efter offentlighedslovens § 7 omfatter adgangen til aktindsigt ikke en  

 myndigheds interne arbejdsdokumenter.
Som interne arbejdsdokumenter anses  

 bl.a. dokumenter, der udarbejdes af en myndighed til egen brug, jf. § 7, nr.  

 1.
Ventelister, som en myndighed udarbejder til egen brug, er efter  

 Justitsministeriets opfattelse internt arbejdsmateriale, som er undtaget fra  

 aktindsigt efter offentlighedslovens § 7. Det gælder dog ikke, hvis listen  

 har været videregivet til andre myndigheder eller til private, f.eks. til  

 lederne af de daginstitutioner, som kommunen har indgået overenskomst med.
I  

 disse tilfælde vil ventelisten være undergivet aktindsigt med de  

 begrænsninger, der i øvrigt følger af loven, herunder navnlig § 12.
 Adgangen til at undtage et dokument fra aktindsigt som internt  

 arbejdsdokument er endvidere begrænset af ekstraheringspligten efter  

 offentlighedslovens § 11. Efter denne bestemmelse skal der efter lovens  

 almindelige regler gives aktindsigt i oplysninger i interne dokumenter, der  

 er af væsentlig betydning for sagsforholdet, i det foreliggende tilfælde vil  

 det sige i oplysninger om optagelsen af den pågældende på ventelisten til en  

 daginstitutionsplads i kommunen.
 I det omfang, der i en venteliste indgår oplysninger om faktiske  

 omstændigheder, kan vedkommende endvidere efter bestemmelsen om egenacces i  

 offentlighedslovens § 4, stk. 2, sammenholdt med § 11, stk. 1, få aktindsigt  

 i oplysningerne om sig selv.
 Spørgsmålet om, i hvilket omfang myndigheden kan nægte at give aktindsigt  

 i ventelisten eller de faktiske oplysninger, der er anført i dette dokument,  

 skal afgøres efter lovens almindelige undtagelsesregler, herunder navnlig  

 bestemmelsen i § 12, stk. 1, nr. 1, om undtagelse for enkeltpersoners  

 private, herunder økonomiske, forhold.
Som det fremgår af Justitsministeriets skrivelse af 9. april 1987 er  

 Justitsministeriet mest tilbøjelig til at mene, at selv navnene på dem, der  

 ønsker deres barn optaget på en institution, vil kunne nægtes udleveret i  

 medfør af § 12, stk. 1, nr. 1, i det omfang der består en risiko for  

 afsløring af privatlivsoplysninger.
Der vil efter Justitsministeriets  

 opfattelse kunne bestå en sådan risiko for afsløring af privatlivsoplysninger  

 i tilfælde, hvor placeringen på ventelisten ikke alene er udtryk for, hvornår  

 for ældrene har anmodet om at få et barn optaget i en daginstitution, men  

 også kan afspejle en særlig prioritering, ud fra sociale eller pædagogiske  

 synspunkter, som ikke direkte fremgår af listen, men f.eks. kan fremkomme,  

 når ventelister udarbejdet på forskellige tidspunkter sammenholdes.
Efter Justitsministeriets opfattelse kan der ikke i almindelighed antages  

 at være en risiko for afsløring af privatlivsoplysninger i tilfælde, hvor  

 forældre til et barn alene modtager oplysninger om barnets egen placering på  

 ventelisten.
Justitsministeriet finder derfor, at forældre til et barn, der  

 er optaget på venteliste til en daginstitutionsplads, i almindelighed vil  

 kunne kræve at få ekstraheret, hvilket nummer barnet har på listen.
Justitsministeriet finder dog grund til at pege på, at der efter  

 offentlighedsloven alene er pligt til at udlevere oplysning om et barns  

 placering på ventelisten, såfremt barnets placering fremgår direkte af  

 listen, f.eks. ved talangivelse ud for barnets navn.
Indeholder listen alene  

 navnene på børnene, eller forældrene til børnene, uden talangivelse eller  

 anden angivelse af placering, er der ikke efter offentlighedsloven pligt til  

 at oplyse barnets placering i en eventuel rækkefølge mellem børnene.  

 Offentlighedsloven pålægger alene en myndighed at udlevere dokumenter eller  

 ekstrakter heraf.
P.
M.
V.
E.
B.
