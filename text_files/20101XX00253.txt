Skriftlig fremsættelse (8. december 2010) Transportministeren (Hans Chr.
Schmidt) Herved tillader jeg mig for Folketinget at fremsætte:
Forslag til ændring af lov om godkendelse og syn af køretøjer (Tilbagekaldelse af tilladelser ved gæld til det offentlige og offentliggørelse af tilsynsresultater) (Lovforslag nr.
L 94) Forslaget vil give transportministeren hjemmel til at fastsætte regler om offentliggørelse af Trafikstyrelsens tilsynsresultater og sanktioner i relation til syns- og omsynsvirksomheder.
 Der vil alene på oversigtlig vis ske offentliggørelse af navn og adresse på synsvirksomheden eller synsstedet, dato og tilsynsresultater i en vis periode eller fra et vist antal tilsyn, samt eventuelle sanktioner.
 Offentliggørelsen kan ske på Trafikstyrelsens hjemmeside.
Hjemmesiden vil med en farve ud fra hver synsvirksomhed vise tilsynsresultatet, henholdsvis grøn (ingen bemærkninger), gul (anmærkninger) eller rød (ikke tilfredsstillende) Med forslaget indføres der endvidere mulighed for, at Trafikstyrelsen efter en konkret vurdering kan træffe afgørelse om tilbagekaldelse af tilladelsen til at foretage syns- eller omsynsvirksomhed ved konstateret gæld til det offentlige på 100.000 kr. eller derover hos en virksomhedsejer, eller medlemmer af bestyrelsen eller direktionen, den tekniske ansvarlige eller hos virksomheden.
Ministeren kan fastsætte regler om, at klage ikke har opsættende virkning.
Den opsættende virkning relaterer sig til offentliggørelsen af tilsynsresultaterne.
Sanktioner offentliggøres først, når sanktionen efter en klagefrist er endelig meddelt.
 Det foreslås, at loven træder i kraft den 1. april 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
