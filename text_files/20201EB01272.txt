Beretning afgivet af Udvalget for Landdistrikter og Øer den 19. maj 2021 Beretning over Forslag til folketingsbeslutning om lovhjemmel til, at landdistrikts- og økommuner kan drive bosætningshuse [af Karina Lorentzen Dehnhardt (SF) m.fl.]:
1. Politiske bemærkninger Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten og Susanne Zimmer (UFG) Socialdemokratiets, Venstres, Dansk Folkepartis, Socialistisk Folkepartis, Radikale Venstres og Enhedslistens medlemmer af udvalget og Susanne Zimmer (UFG) mener, at det er væsentligt for sammenhængskraften i Danmark, at der tiltrækkes tilflyttere til de mindre og små øer for at modvirke affolkning.
I den forbindelse skal de pågældende kommuner og økommuner besidde de redskaber, som er nødvendige og hensigtsmæssige for at kunne opnå dette mål.
 S, V, DF, SF, RV, EL og Susanne Zimmer (UFG) synes, det er ærgerligt, at et initiativ som det på Ærø, hvor kommunen har udlejet en møbleret bolig i en tidsbegrænset periode, for at potentielle tilflyttere kan afprøve ølivet, ikke er lovligt, når nu det er oplevet som en succes af alle parter.
 Flertallet i udvalget er af den opfattelse, at den store indsats for at modvirke affolkning, der lægges af kommunerne, bidrager til at skabe levende lokalsamfund og gøre f.eks. de danske øer til attraktive steder at bo, uanset om man er ung, enlig, et par, en familie, studerende, har arbejde eller er pensioneret.
 Flertallet i udvalget finder derfor, der skal tilvejebringes en hjemmel, så kommuner som Ærø lovligt kan fortsætte deres hidtidige ordning med et bosætningshus og andre kommuner får samme mulighed.
Flertallet i udvalget mener, at ministeren i den forbindelse bør tage de nødvendige skridt til at hindre misbrug af ordningen, således at bosætningshuset alene kan anvendes som led i en bosætningsstrategi.
Ministeren bør eksempelvis tage de nødvendige skridt til at definere, hvilke kommuner og øer der kan gøre brug af ordningen, da ordningen skal understøtte områder, der har brug for at øge tilflytningen.
Således bør bosætningshuse kun være i de landsbyer og på de øer, der er udfordret på bosætningen.
 I forlængelse af dette opfordrer flertallet i udvalget ministeren til at definere, hvor mange bosætningshuse den enkelte kommune kan etablere.
 Flertallet i udvalget opfordrer desuden ministeren til, at der i ordningen indarbejdes et maksimalt antal måneder for den kommunale udlejning til den/de samme familie/lejere. Ærø Kommune har oplyst, at dens tidsbegrænsede udlejningsperiode var 3-4 måneder, men den konkrete maksimale udlejningsperiode bør ses i sammenhæng med de andre tiltag, som iværksættes for at hindre misbrug, og for at kommunen ikke skal risikere at blive en udlejningsvirksomhed.
S, V, DF, SF, RV, EL og Susanne Zimmer (UFG) noterer sig, at indenrigs- og boligministeren i forbindelse med 1. behandling af forslaget oplyste, at ministeriet har iværksat et arbejde, der skal styrke kommunernes muligheder for at tiltrække tilflyttere.
Arbejdet indebærer en afsøgning af mulighederne for at modvirke affolkning inden for gældende regler, men også specifikt at se på, om der er behov for at skabe en særskilt hjemmel for kommunerne til f.eks. at kunne udleje tilflytterboliger eller bosætningshuse.
S, V, DF, SF, RV, EL og Susanne Zimmer (UFG) skal derfor opfordre indenrigs- og boligministeren til at fremsætte lovforslag i den kommende samling på baggrund af ministeriets konklusioner og indstilling.
Flertallet i udvalget forventer, at ministeren drøfter sine overvejelser om lovforslaget og ordningens indhold med partierne bag denne beretningstekst i god tid inden fremsættelse af lovforslaget.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 12. januar 2021 og var til 1. behandling den 6. april 2021. Beslutningsforslaget blev efter 1. behandling henvist til behandling i Udvalget for Landdistrikter og Øer.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Skriftlig procedure Udvalget har behandlet beslutningsforslaget i skriftlig procedure.
Bilag Under udvalgsarbejdet er der omdelt 1 bilag på beslutningsforslaget.
 P.u.v.
