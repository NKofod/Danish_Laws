Fremsat den 1. marts 2000 af  

 udenrigsministeren (Niels Helveg Petersen) Forslag til folketingsbeslutning om Danmarks ratifikation af den valgfri protokol  

 af 6. oktober 1999 til konventionen om afskaffelse af alle  

 former for diskrimination imod kvinder Folketinget  meddeler sit samtykke til, at Danmark  

 ratificerer den på De forenede Nationers generalforsamling den 6.  

 oktober 1999 vedtagne valgfri protokol til konventionen af 18. december 1979  

 om afskaffelse af alle former for diskrimination imod kvinder.
INDHOLDSFORTEGNELSE Valgfri protokol til konventionen om afskaffelse af alle former for  

 diskrimination imod kvinder 3 Bemærkninger:
A.
Den valgfri protokols forhistorie 11 B.
Danmarks ratifikation 11 C.
Den valgfri protokols indhold 12 Valgfri protokol af 6. oktober 1999 til den internationale  

 konvention   

 om afskaffelse af alle former for diskrimination imod kvinder VALGFRI PROTOKOL TIL KONVENTIONEN OM AFSKAFFELSE AF ALLE  

 FORMER FOR DISKRIMINATION IMOD KVINDER De i denne protokol deltagende stater, som bemærker, at De forenede Nationers pagt  

 bekræfter troen på grundlæggende menneskerettigheder,  

 på det enkelte menneskes personlige værdighed og værd og  

 på mænds og kvinders lige rettigheder, endvidere bemærker, at  

 Verdenserklæringen om Menneskerettigheder erklærer, at alle  

 mennesker er født frie og lige i værdighed og rettigheder, og at  

 enhver har krav på de rettigheder og friheder, som nævnes i  

 erklæringen, uden forskelsbehandling af nogen art, herunder  

 forskelsbehandling på grund af køn, erindrer om, at de internationale  

 menneskerettighedskonventioner og andre internationale  

 menneskerettighedsinstrumenter forbyder diskrimination på grund af  

 køn, endvidere erindrer om konventionen om afskaffelse  

 af alle former for diskrimination imod kvinder (»konventionen«), i hvilken de  

 deltagende stater fordømmer alle former for diskrimination imod  

 kvinder og er enige om med alle passende midler ufortøvet at  

 føre en politik, der går ud på at afskaffe diskrimination  

 imod kvinder, bekræfter deres beslutsomhed med hensyn til  

 at sikre kvinders fulde og lige nydelse af alle menneskerettigheder og  

 grundlæggende frihedsrettigheder og at tage effektive skridt til at  

 forhindre krænkelser af disse rettigheder og friheder, er blevet enige om følgende:
Artikel 1 En i denne protokol deltagende stat (»deltagerstat«)  

 anerkender kompetencen hos komiteen vedrørende afskaffelse af  

 diskrimination imod kvinder (»komiteen«) til at modtage og behandle  

 henvendelser indgivet i henhold til artikel 2.
Artikel 2 Henvendelser kan foretages af eller på vegne af  

 enkeltpersoner eller grupper af enkeltpersoner, der er undergivet en  

 deltagerstats jurisdiktion, og som hævder at være ofre for denne  

 deltagerstats krænkelse af en hvilken som helst af konventionens  

 rettigheder.
Hvis en henvendelse er foretaget på vegne af  

 enkeltpersoner eller grupper af enkeltpersoner, skal det være med deres  

 samtykke, medmindre ophavsmanden kan begrunde at handle på deres vegne  

 uden et sådant samtykke.
Artikel 3 Henvendelser skal være skriftlige og må ikke  

 være anonyme.
Ingen henvendelse kan modtages af komiteen, hvis den  

 vedrører en i konventionen deltagende stat, som ikke deltager i  

 protokollen.
Artikel 4 1.	Komiteen må ikke behandle en henvendelse, medmindre den har  

 sikret sig, at alle de nationale retsmidler, der står til  

 rådighed, er blevet udtømt, medmindre anvendelsen af  

 sådanne retsmidler trækker urimeligt i langdrag, eller hvor det  

 er usandsynligt, at de vil føre til effektiv oprejsning.
 2.	Komiteen skal erklære en henvendelse uantagelig til  

 behandling, hvis:
(a)	Den samme sag allerede har været genstand for behandling af  

 komiteen eller har været eller er genstand for behandling  efter andre  

 regler om international undersøgelse eller bilæggelse; (b)	Den er uforenelig med konventionens bestemmelser; (c)	Den er åbenbart ugrundet eller ikke tilstrækkeligt  

 underbygget; (d)	Den er misbrug af retten til at indgive en henvendelse; (e)	De hændelser, der ligger til grund for henvendelsen, fandt  

 sted, førend protokollen trådte i kraft for den  

 pågældende deltagerstat, medmindre disse hændelser  

 fortsatte efter denne dato.
Artikel 5 1.	På et hvilket som helst tidspunkt efter modtagelsen af en  

 henvendelse, og førend sagen er færdigbehandlet, kan komiteen  

 overbringe den pågældende deltagerstat en anmodning til  

 uopsættelig behandling om at træffe sådanne  

 foreløbige foranstaltninger, som måtte anses at være  

 nødvendige for at undgå en mulig uoprettelig skade på  

 ofret eller ofrene for den påståede krænkelse.
 2.	Når komiteen bringer stk. 1 i anvendelse, indebærer  

 dette ikke en afgørelse om henvendelsens antagelse til  

 realitetsbehandling eller om sagens indhold.
Artikel 6 1.	Medmindre komiteen finder en henvendelse uantagelig uden at inddrage  

 den pågældende deltagerstat, og forudsat at enkeltpersonen eller  

 enkeltpersonerne giver samtykke til offentliggørelse af oplysninger om  

 deres identitet til deltagerstaten, skal den i fortrolighed gøre den  

 pågældende deltagerstat bekendt med enhver henvendelse foretaget  

 i henhold til denne protokol.
 2.	Inden seks måneder fremsender den modtagende deltagerstat en  

 skriftlig redegørelse eller udtalelse til komiteen til belysning af  

 sagen med angivelse af det eventuelle retsmiddel, der måtte være  

 stillet til rådighed af deltagerstaten.
Artikel 7 1.	Komiteen behandler henvendelser, der er modtaget i henhold til denne  

 protokol, på grundlag af alle de oplysninger, som er stillet til dens  

 rådighed af eller på vegne af enkeltpersoner eller grupper af  

 enkeltpersoner og af den pågældende deltagerstat, forudsat at  

 disse oplysninger er fremsendt til de pågældende parter.
 2.	Komiteen træder sammen for lukkede døre, når den  

 behandler henvendelser i henhold til denne protokol.
 3.	Når komiteen har behandlet en henvendelse, fremsender den sine  

  synspunkter vedrørende henvendelsen sammen med sine eventuelle  

 henstillinger til de berørte parter.
 4.	Deltagerstaten skal nøje overveje komiteens synspunkter  

 sammen med dens eventuelle henstillinger og skal inden for seks måneder  

 fremsende et skriftligt svar til komiteen, der skal indeholde oplysninger om  

 ethvert skridt, der måtte være  taget i lyset af komiteens  

 synspunkter og henstillinger.
 5.	Komiteen kan opfordre deltagerstaten til at indgive yderligere  

 oplysninger om enhver foranstaltning, som deltagerstaten har truffet som  

 reaktion på komiteens synspunkter og henstillinger, herunder, hvis  

 komiteen anser det for hensigtsmæssigt, i deltagerstatens  

 efterfølgende rapporter i henhold til artikel 18 i  

 konventionen.
Artikel 8 1.	Hvis komiteen modtager pålidelige oplysninger, som indikerer  

 en deltagerstats grove eller systematiske krænkelser af konventionens  

 rettigheder, opfordrer komiteen deltagerstaten til at samarbejde ved  

 undersøgelsen af oplysningerne og med henblik herpå at fremsende  

 bemærkninger med hensyn til de pågældende oplysninger.
2.	Idet komiteen tager hensyn til enhver bemærkning, som er  

 afgivet af den pågældende deltagerstat, så vel som enhver  

 anden pålidelig oplysning til rådighed, kan den udpege et eller  

 flere af sine medlemmer til at foretage en undersøgelse og rapportere  

 uopsætteligt til komiteen herom.
Når det er berettiget, kan  

 undersøgelsen med deltagerstatens samtykke omfatte et besøg til  

 dens territorium.
 3.	Efter at have gennemgået resultaterne af en sådan  

 undersøgelse videresender komiteen dem til den pågældende  

 deltagerstat sammen med eventuelle bemærkninger og henstillinger.
 4.	Inden seks måneder efter at have modtaget de af komiteen  

 videresendte resultater, bemærkninger og henstillinger skal den  

 pågældende deltagerstat afgive sine bemærkninger til  

 komiteen.
 5.	En sådan undersøgelse foretages i fortrolighed, og  

 deltagerstatens samarbejde skal søges på ethvert trin i sagen.
Artikel 9 1.	Komiteen kan opfordre den pågældende deltagerstat til i  

 sin beretning i henhold til konventionens artikel 18 at medtage oplysninger  

 om enhver foranstaltning, der er truffet som reaktion på en  

 undersøgelse foretaget i henhold til artikel 8 i denne protokol.
 2.	Komiteen kan, om nødvendigt, efter udløbet af den i  

 artikel 8, stk. 4, omtalte periode på seks måneder opfordre den  

 pågældende deltagerstat til at oplyse den om de foranstaltninger,  

 der er truffet som reaktion på en sådan  

 undersøgelse.
Artikel 10 1.	Enhver deltagerstat kan, ved tidspunktet for undertegnelse eller  

 ratifikation af denne protokol eller tiltrædelse af den, erklære,  

 at den ikke anerkender komiteens kompetence i henhold til artikel 8 og 9.
 2.	Enhver deltagerstat, som har afgivet erklæring i  

 overensstemmelse med stk. 1, kan når som helst trække denne  

 erklæring tilbage ved meddelelse til generalsekretæren.
Artikel 11 En deltagerstat skal tage alle behørige skridt til  

 at sikre, at enkeltpersoner under dens jurisdiktion ikke bliver genstand for  

 mishandling eller trusler på grund af henvendelser i medfør af  

 denne protokol.
Artikel 12 Komiteen optager i sin årlige beretning i henhold  

 til artikel 21 i konventionen et resumé af sine aktiviteter i henhold  

 til denne protokol.
Artikel 13 Enhver deltagerstat forpligter sig til at udbrede  

 kendskabet til og offentliggøre konventionen og denne protokol og at  

 lette adgang til oplysninger om komiteens synspunkter og henstillinger,  

 specielt i forbindelse med sager, der vedrører den  

 pågældende deltagerstat.
Artikel 14 Komiteen vedtager selv sin forretningsorden for  

 udøvelsen af de funktioner, som denne protokol tildeler den.
Artikel 15 1.	Denne protokol kan undertegnes af enhver stat, som har undertegnet,  

 ratificeret eller tiltrådt konventionen.
2.	Denne protokol kan ratificeres af enhver stat, som har ratificeret  

 eller tiltrådt konventionen.
Ratifikationsinstrumenter deponeres hos De  

 forenede Nationers generalsekretær.
 3.	Denne protokol kan tiltrædes af enhver stat, som har  

 ratificeret eller tiltrådt konventionen.
 4.	Tiltrædelse sker ved deponering af et  

 tiltrædelsesinstrument hos De forenede Nationers  

 generalsekretær.
Artikel 16 1.	Denne protokol  træder i kraft tre måneder efter datoen  

 for deponeringen af det tiende ratifikations- eller  

 tiltrædelsesinstrument hos De forenede Nationers generalsekretær.
 2.	For enhver stat, der ratificerer eller tiltræder denne  

 protokol efter dens ikrafttræden, træder denne protokol i kraft  

 tre måneder efter datoen for deponeringen af dens eget ratifikations-  

 eller tiltrædelsesinstrument.
Artikel 17 Forbehold over for denne protokol er ikke tilladt.
Artikel 18 1.	Enhver deltagerstat kan stille ændringsforslag til denne  

 protokol og indgive det til De forenede Nationers generalsekretær.  

 Generalsekretæren skal derefter give meddelelse om ethvert  

 ændringsforslag til deltagerstaterne med anmodning om, at de  

 underretter hende eller ham om, hvorvidt de ønsker en konference for  

 deltagerstaterne med det formål at behandle og stemme om forslaget.  

 Hvis mindst en tredjedel af deltagerstaterne ønsker en sådan  

 konference, skal generalsekretæren sammenkalde konferencen under De  

 forenede Nationers auspicier.
Enhver ændring, der vedtages af et  

 flertal af de deltagerstater, der er til stede og afgiver deres stemme ved  

 konferencen, skal forelægges De forenede Nationers  

 generalsekretær til godkendelse.
 2. 	Ændringer træder i kraft, når de er godkendt af  

  De forenede Nationers generalforsamling og vedtaget med to tredjedels  

 flertal af de i denne protokol deltagende stater i overensstemmelse med deres  

 respektive forfatningsmæssige regler.
 3.	Når ændringer træder i kraft, er de bindende for  

 de deltagerstater, som har godkendt dem, mens de øvrige deltagerstater  

 stadig er  bundet af bestemmelserne i denne protokol og eventuelle tidligere  

 ændringer, som de har godkendt.
Artikel 19 1.	Enhver deltagerstat kan når som helst opsige denne protokol  

 ved en skriftlig meddelelse stilet til De forenede Nationers  

 generalsekretær.
Opsigelsen træder i kraft seks måneder  

 efter datoen for generalsekretærens modtagelse af meddelelsen.
 2.	En opsigelse har ingen indflydelse på den fortsatte anvendelse  

 af denne protokols bestemmelser på enhver henvendelse, der foretages i  

 henhold til artikel 12, eller enhver forespørgsel, der  

 iværksættes i henhold til artikel 8, før opsigelsen  

 træder i kraft.
Artikel 20 De forenede Nationers generalsekretær skal  

 underrette alle stater om:
(a)	Undertegnelser, ratifikationer og tiltrædelser i henhold til  

 denne protokol; (b)	Datoen for denne protokols ikrafttræden og ethvert  

 ændringsforslag i henhold til artikel 18; (c)	Enhver opsigelse i henhold til artikel 19.
Artikel 21 1.	Denne protokol, hvis arabiske, kinesiske, engelske, franske,  

 russiske og spanske tekst har samme gyldighed, skal deponeres i De forenede  

 Nationers arkiv.
 2.	De forenede Nationers generalsekretær skal fremsende  

 bekræftede genparter af denne protokol til alle de i konventionens  

 artikel 25 omhandlede stater.
Den valgfri protokols forhistorie Danmark har tiltrådt og ratificeret FN s konvention  

 af 18. december 1979 om afskaffelse af alle former for diskrimination imod  

 kvinder, jf. bekendtgørelse nr. 83 af 9. september 1983 (Lovtidende  

 C). Til overvågning af gennemførelsen af konventionen er nedsat  

 en komité vedrørende afskaffelse af diskrimination imod kvinder  

 (i det efterfølgende betegnet komiteen), over for hvilken staterne er  

 underlagt rapporteringspligt.
Konventionen er i dag tiltrådt af 168  

 lande.
Konventionen trådte i kraft for Danmarks vedkommende den 21. maj  

 1983.
Under forhandlingerne i 1970erne om konventionsteksten  

 kunne der ikke opnås enighed om at indsætte bestemmelser i  

 konventionen om en individuel klageadgang til komiteen.
Siden har den  

 større internationale bevidsthed om kvinders rettigheder skabt en mere  

 positiv holdning og et ønske om en tillægsprotokol til  

 konventionen, der giver enkeltpersoner ret til at klage over statens  

 krænkelser af de i konventionen indeholdte rettigheder.
Hertil kommer,  

 at verdenssamfundet har opnået større fortrolighed med de siden  

 etablerede og udviklede globale klageorganer på  

 menneskerettighedsområdet i øvrigt.
Verdenskonferencen om Menneskerettigheder i 1993  

 anbefalede, at FN s Kvindekommission og konventionens komité skulle  

 undersøge muligheden for at introducere retten til klage gennem  

 forberedelse af en protokol til konventionen.
Den 4. Verdenskvindekonference  

 i Beijing i 1995 anbefalede ligeledes etableringen af en klageadgang.
 FN s Kvindekommission nedsatte i 1996 en arbejdsgruppe med  

 henblik på at forhandle en protokol, der skulle indeholde både en  

 individuel klageadgang og samtidig en adgang for konventionens komité  

 til at foretage undersøgelser på eget initiativ i forbindelse  

 med mulige grove eller systematiske krænkelser af konventionen.  

 Arbejdsgruppen har fortsat forhandlinger i 1997 og 1998. Den 12. marts 1999  

 blev protokollen endelig færdigforhandlet, således at den  

 valgfri protokol kunne vedtages på FN s 54. generalforsamling den 6.  

 oktober 1999.
Den valgfri protokol træder i kraft tre  

 måneder efter datoen for deponeringen af det 10. ratifikations- eller  

 tiltrædelsesinstrument.
Deltagelse står åben for enhver  

 stat, der har ratificeret eller tiltrådt konventionen.
 Indtil nu er den valgfri protokol undertegnet af 24 lande.  

 Det er håbet, at et tilstrækkeligt antal lande ratificerer  

 protokollen inden FN s særlige opfølgningskonference til  

 kvindekonferencen i Beijing, som finder sted den 5.-9. juni 2000 i New  

 York.
B.
Danmarks ratifikation Danmark påtog sig ved ratifikationen i 1983 af  

 FN-konventionen om afskaffelse af alle former for diskrimination imod kvinder  

 en folkeretlig forpligtelse til at indrette sine nationale retsregler og  

 administrative praksis således, at de i konventionen opstillede krav  

 opfyldes, og til med faste mellemrum at rapportere til den ved konventionen  

 nedsatte komité vedrørende afskaffelse af diskrimination imod  

 kvinder.
Ved ratifikation af den valgfri protokol forpligter Danmark sig til  

 at anerkende komiteens kompetence til at modtage og behandle individuelle  

 klager samt til at anerkende, at komiteen af egen drift kan foretage  

 undersøgelser under særlige omstændigheder, se nedenfor i  

 afsnit C.
Spørgsmålet om Danmarks ratifikation af  

 protokollen har været forelagt Arbejdsministeriet By- og  

 Boligministeriet, Erhvervsministeriet, Indenrigsministeriet,  

 Justitsministeriet, Skatteministeriet, Socialministeriet, Statsministeriet,  

 Undervisningsministeriet og Ligestillingsrådet.
De  

 pågældende ministerier og myndigheder har meddelt deres  

 tilslutning til, at Danmark ratificerer protokollen.
Spørgsmålet  

 er ligeledes forelagt de færøske og grønlandske  

 myndigheder.
 Forslagets økonomiske og administrative konsekvenser mv.
Gennemførelsen af forslaget vil kunne  

 medføre visse økonomiske og administrative konsekvenser for det  

 offentlige.
Omfanget heraf vil afhænge af antallet af klager.
Herudover vil forslaget kunne indebære udgifter som  

 følge af indførelsen af en adgang til at yde retshjælp  

 til behandling af klagesager for internationale menneskerettighedsorganer,  

 jf. lov nr.
L 86 vedtaget den 10. december 1999 af Folketinget.
Loven vil i  

 følge bemærkningerne kunne medføre udgifter for det  

 offentlige til retshjælp samt til behandling af ansøgninger om  

 retshjælp.
I bemærkningerne anføres, at loven omfatter  

 fremtidige individuelle klagesystemer til allerede gældende  

 konventioner, heriblandt den klageordning, som den valgfri protokol  

 etablerer.
Beslutningsforslaget har ingen økonomiske eller  

 administrative konsekvenser for erhvervslivet.
Forslaget har ingen  

 miljømæssige konsekvenser, og der vil ikke være EU-retlige  

 problemer forbundet med ratifikationen.
C.
Den valgfri protokols indhold Protokollen etablerer en adgang for enkeltpersoner eller  

 grupper af enkeltpersoner til at klage til konventionens  

 overvågningskomité over påståede krænkelser af  

 konventionen og giver samtidig komiteen mulighed for at foretage  

 undersøgelser på eget initiativ i forbindelse med mulige grove  

 eller systematiske krænkelser af konventionen.
De med protokollen  

 etablerede procedurer vil kunne yde et væsentligt bidrag til at  

 virkeliggøre intentionerne bag konventionen.
Komiteens kompetence til at modtage og behandle klager En individuel klageadgang har Danmark anerkendt i  

 forbindelse med Den Europæiske Menneskerettighedskonvention  

 (ikrafttræden for Danmark den 3. september 1953), FN-konventionen om  

 borgerlige og politiske rettigheder med tilhørende valgfri protokol  

 (ikrafttræden for Danmark den 23. marts 1976), FN-konventionen om  

 afskaffelse af alle former for racediskrimination (ikrafttræden for  

 Danmark den 8. januar 1972) og FN-konventionen mod tortur og anden grusom,  

 umenneskelig eller nedværdigende behandling eller straf  

 (ikrafttræden for Danmark den 26. juni 1987).
 Staten forpligter sig til at anerkende komiteens  

 kompetence til at modtage og behandle henvendelser (artikel 1).  

 Komiteen kan ikke modtage henvendelser, der vedrører en stat, som er  

 deltager i konventionen, men som ikke har tilsluttet sig protokollen  

(artikel 3).
Komiteen skal realitetsbehandle en henvendelse, når  

 visse procesbetingelser er opfyldt.
Når betingelserne er opfyldt,  

 foreligger der en pligt for komiteen til at behandle henvendelsen.  

 Procesbetingelserne er følgende:
 1)	Komiteen kan kun behandle henvendelser fra eller på vegne af  

 enkeltpersoner eller grupper af enkeltpersoner (artikel 2).
For NGO er åbnes der kun indirekte adgang til at  

 indbringe en klage for komiteen som repræsentanter for ofre for  

 krænkelser.
Henvendelser på vegne af enkeltpersoner eller grupper  

 af enkeltpersoner forudsætter som udgangspunkt, at der foreligger  

 samtykke fra offeret eller ofrene til at indgive klagen, med mindre den, der  

 fremsender klagen, kan begrunde at handle på denne eller disses vegne  

  uden et sådant samtykke.
I forbindelse med vedtagelsen af  

 protokolteksten i Kvindekommissionens arbejdsgruppe den 12. marts 1999 afgav  

 EU-landene et fortolkende indlæg om forståelsen af  

 samtykkekravet, hvorefter kravet skal fortolkes i lyset af eksisterende  

 procedureregler under øvrige internationale klageordninger.
 2)	Henvendelser kan indgives af eller på vegne af enkeltpersoner  

 eller grupper af enkeltpersoner, der er undergivet den pågældende  

 medlemsstats jurisdiktion (artikel 2).
 3)	Ovennævnte klagere skal hævde at være ofre for en  

 medlemsstats krænkelse af de rettigheder, som følger af  

 konventionen (artikel 2).
Konventionens mere programmatiske bestemmelser eller  

 hensigtserklæringer omtales ikke eksplicit.
Danmark afgav, også  

 på vegne af Norge, Finland og Island, ved protokollens vedtagelse i  

 Kvindekommissionens arbejdsgruppe den 12. marts 1999 et indlæg, hvori  

 man opfordrer komiteen til at fortolke protokollen som omfattende alle  

 konventionens bestemmelser, herunder konventionens mere programmatiske  

 forpligtelser og hensigtserklæringer.
 4)	Henvendelsen skal være skriftlig og må ikke være  

 anonym (artikel 3). Hensynet til statens mulighed for at  

 efterprøve en klagesag var under forhandlingerne afgørende for  

 bestemmelsen om, at anonyme henvendelser ikke kunne modtages.
 5)	En henvendelse kan kun behandles efter at alle nationale retsmidler,  

 der står til  rådighed er blevet udtømt(artikel 4, stk.  

 1).
 6)	Henvendelsen må ikke være eller have været under  

 behandling efter andre regler om international undersøgelse eller  

 bilæggelse (artikel 4, stk. 2, litra a).
 7)	Henvendelsen må ikke være uforenelig med konventionens  

 bestemmelser (artikel 4, stk. 2, litra b), eller ugrundet eller  

 utilstrækkeligt underbygget (artikel 4, stk. 2, litra c) eller  

 udtryk for misbrug af klageadgangen (artikel 4, stk. 2, litra d).
 8)	Henvendelsen må ikke vedrøre hændelser, der fandt  

 sted, før protokollen trådte i kraft for staten, medmindre  

 hændelserne fortsatte efter denne dato (artikel 4, stk. 2, litra  

 e).
Når disse procesbetingelser er opfyldt, underretter  

 komiteen i fortrolighed staten om henvendelsen.
Medlemsstaten får  

 mulighed for at komme med eventuelle bemærkninger (artikel 6).
 Hvis henvendelsen antages til realitetsbehandling af  

 komiteen, vil klagesagen ende med en udtalelse fra komiteen, hvor den  

 underretter staten og klageren om sine synspunkter og henstillinger  

(artikel 7).
 Komiteen kan på et hvilket som helst tidspunkt  

 mellem modtagelsen af henvendelsen og sagens afslutning anmode staten om at  

 træffe foreløbige foranstaltninger, der måtte anses for at  

 være nødvendige for at undgå en mulig uoprettelig skade  

 på ofrene for den påståede krænkelse (artikel  

 5).
Komiteens undersøgelsesprocedure Protokollen etablerer med henblik på den effektive  

 gennemførelse af konventionen også en  

 undersøgelsesprocedure i lighed med den, som Danmark har anerkendt ved  

 ratifikation af FN-konventionen af 10. december 1984 mod tortur og anden  

 grusom, umenneskelig eller nedværdigende behandling eller straf, der  

 trådte i kraft for Danmarks vedkommende den 26. juni 1987.
 Konventionens komité tildeles kompetence til af  

 egen drift at undersøge modtagne pålidelige oplysninger, som  

 påviser grove eller systematiske krænkelser af konventionens  

 rettigheder (artikel 8, stk. 1). For så vidt angår  

 begrebet »rettighed«, se ovenfor under klageprocedurens pkt. 3.
 I givet fald vil komiteen opfordre staten til at  

 samarbejde ved undersøgelsen, og staten gives mulighed for at  

 fremsende bemærkninger med hensyn til fremkomne oplysninger (artikel  

 8, stk. 1). Komiteen kan herefter udpege et eller flere af sine medlemmer  

 til at foretage en undersøgelse og rapportere til komiteen herom.  

 Undersøgelsen kan, når det er berettiget, omfatte et  

 besøg til statens territorium, dog kun med deltagerstaternes samtykke.  

(artikel 8, stk. 2). Undersøgelsen foretages i fortrolighed, og  

 statens samarbejde skal søges på ethvert trin i sagen  

(artikel 8, stk. 5).
 Resultatet af undersøgelsesproceduren sendes sammen  

 med eventuelle bemærkninger og henstillinger til staten (artikel 8,  

 stk. 3), hvorefter staten inden for en frist på seks måneder  

 skal afgive bemærkninger hertil til komiteen (artikel 8, stk. 4, og  

 artikel 9, stk. 2).
 Staterne har mulighed for ved ratifikationen at  

 fravælge undersøgelsesproceduren (artikel 10).
Danmark agter ikke at gøre brug af denne mulighed.
Afsluttende bestemmelser Deltagerstaterne skal tage alle nødvendige  

 forholdsregler for at sikre, at personer under deres jurisdiktion, der har  

 henvendt sig til komiteen, ikke bliver genstand for mishandling eller trusler  

(artikel 11). Endvidere forpligter deltagerstaterne sig til at udbrede  

 kendskabet til og offentliggøre konventionen og protokollen, og til at  

 lette adgang til oplysninger om komiteens synspunkter og henstillinger  

 (artikel 13).
 Protokollen skal ratificeres (artikel 15) og  

 træder i kraft, når 10 stater har ratificeret eller  

 tiltrådt den (artikel 16). Forbehold over for protokollen er  

 ikke tilladt (artikel 17). Enhver deltagerstat kan når som helst  

 med seks måneders varsel opsige protokollen ved en skriftlig meddelelse  

 stilet til FN s generalsekretær (artikel 19).
