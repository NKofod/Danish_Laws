Skriftlig fremsættelse (12. december  

 2001) Integrationsministeren Herved tillader jeg mig for Folketinget at  

 fremsætte:
 Forslag til lov om ændring af indfødsretsloven og udlændingeloven.  

 (Frakendelse af dansk indfødsret erhvervet ved svig).
(Lovforslag nr.
L 33).
Formålet med lovforslaget er at gøre det  

 muligt ved dom at frakende en person dansk indfødsret, hvis  

 indfødsretten er erhvervet ved svig.
Frakendelse skal kunne ske, hvis  

 den pågældende i forbindelse med sin erhvervelse af  

 indfødsretten forsætligt har afgivet urigtige eller vildledende  

 oplysninger, har fortiet relevante oplysninger eller i øvrigt har  

 udvist svigagtigt forhold, og den udviste svig har været bestemmende  

 for, at den pågældende fik indfødsret.
Spørgsmålet om frakendelse af en  

 uretmæssigt opnået indfødsret har ved flere lejligheder  

 været drøftet i Folketinget, og det er blevet aktualiseret af et  

 par konkrete sager.
Det er i praksis formentlig meget sjældent, at  

 nogen erhverver dansk indfødsret ved svig.
Efter regeringens  

 opfattelse kan det imidlertid virke stødende, hvis lovgivningen ikke  

 indeholder klare regler til håndtering af sådanne situationer.
Efter forslaget skal afgørelser om frakendelse af  

 dansk indfødsret henlægges til domstolene med de  

 retssikkerhedsgarantier, som dette indebærer.
Sager om frakendelse skal  

 indbringes for retten af anklagemyndigheden efter anmodning fra ministeren  

 for flygtninge, indvandrere og integration.
Sagerne skal føres i  

 strafferetsplejens former   uanset om påstand om frakendelse af dansk  

 indfødsret nedlægges selvstændigt eller i forbindelse med  

 en straffesag.
Har en person opnået indfødsret ved svig,  

 skal indfødsretten som hovedregel frakendes.
Forslaget giver  

 imidlertid mulighed for, at domstolene kan vurdere alle omstændigheder  

 i den enkelte sag og i forbindelse hermed foretage en  

 proportionalitetsvurdering, som kan føre til et andet resultat.
 Forslaget indebærer en ændring af  

 udlændingeloven, således at udlændingemyndighederne  

 på eget initiativ skal tage stilling til, om en person, der har  

 fået frakendt sin danske indfødsret, kan generhverve den  

 opholdstilladelse, som vedkommende var i besiddelse af, da han eller hun  

 erhvervede dansk indfødsret.
Bestemmelsen om frakendelse af dansk indfødsret  

 foreslås også at skulle finde anvendelse i tilfælde, hvor  

 det svigagtige forhold er begået   og indfødsretten erhvervet  

 før lovens ikrafttræden.
Loven vil dermed få  

 tilbagevirkende gyldighed.
Dette har vi fundet forsvarligt, da frakendelse af  

 dansk indfødsret ikke vil have karakter af en strafferetlig sanktion  

 eller retsfølge, men snarere vil kunne sammenlignes med annullation af  

 en begunstigende forvaltningsafgørelse, som ansøgeren har  

 opnået ved svigagtigt forhold.
Lovforslaget blev fremsat den 10. oktober 2001 som  

 lovforslag nr.
L 38, men bortfaldt som følge af folketingsvalget den  

 20. november 2001. Forslaget genfremsættes ved nærværende  

 lovforslag.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
