Et selskab, der drev virksomhed med produktion og salg af  

 fiskekonserves, havde opnået egnsudviklingstilskud samt tilskud fra  

 Fiskeriministeriet og EF på i alt ca. 3,5 mio. kr. til nye bygninger og nyt  

 driftsmateriel.
Tilskuddene var omfattet af ligningslovens § 27 B, stk. 1, og  

 passiveret i henhold til stk. 3.
Der var 5-årig tilbagebetalingspligt ved afhændelse helt eller delvis.  

 Inden alle tilskud var modtaget, blev varelager og debitorer overdraget til  

 et nyt selskab i forbindelse med generationsskifte.
Det oprindelige selskab  

 beholdt bygninger og maskinpark, der blev udlejet til det nye selskab.
Da  

 ingen af de aktiver, hvortil tilskud var ydet, var omfattet af overdragelsen,  

 skulle der ikke ske fremrykning af beskatningstidspunktet.
 Landsskatteretten lagde herved - udover ordlyden af ligningslovens §  

 27 B, stk. 5 - vægt på bemærkningerne til lovforslaget.
 Aktieselskabet A klagede for skatteåret 1988/89 over, at amtsligningsrådet  

 havde forhøjet selskabets skattepligtige indkomst med 3.266.235 kr.
Af de fremkomne oplysninger fremgik det, at selskabet indtil 1. oktober  

 1986 hed A/S B og drev virksomhed inden for produktion og salg af  

 fiskekonserves.
I forbindelse med generationsskifte havde selskabet pr. 1.  

 oktober 1986 overdraget varelager og debitorer til et nystiftet aktieselskab,  

 hvori den tidligere hovedaktionær og hans sønner var ejere af hver 1/3 af  

 aktiekapitalen, dog således, at den tidligere hovedaktionær i kraft af  

 stemmeretten bevarede den bestemmende indflydelse, også i det nystiftede  

 selskab.
Samtidig hermed havde det oprindelige selskab ændret navn til A A/S,  

 og dette selskab bibeholdt bygninger og maskinpark til udlejning til det  

 nystiftede selskab, som skulle fortsætte den tidligere drevne virksomhed, og  

 som derfor fortsatte under navnet A/S B.
I forbindelse med stærk ekspansion af eksportvirksomheden i 1980'erne  

 havde selskabet til opførelse af nye fabriksbygninger og anskaffelse af nyt  

 driftsmateriel søgt og modtaget dels egnsudviklingstilskud, dels tilskud fra  

 Fiskeriministeriet og EF i perioden fra 1978 til 1987, i alt ca. 3,5 mio. kr.  

 De modtagne tilskud, som var omfattet af bestemmelsen i ligningslovens § 27  

 B, stk. 1, var i overensstemmelse med samme bestemmelses stk. 3, passiveret,  

 men endnu ikke indtægtsført.
De forskellige tilskud var ydet med en 5-årig  

 tilbagebetalingspligt, såfremt virksomheden helt eller delvis blev afhændet,  

 og tilbagebetalingspligten blev nedsat afhængig af åremålet, der var  

 forløbet, siden støtten var blevet udbetalt.
I forbindelse med den påtænkte  

 omstrukturering af selskabet havde Fiskeriministeriet på forespørgsel udtalt,  

 at kun såfremt de aktiver, hvortil der var ydet tilskud, dvs. fabriksanlæg,  

 bygninger og maskiner, blev afhændet, ville de modtagne tilskudsbeløb skulle  

 tilbagebetales.
Amtsligningsrådet havde ved overdragelsen af en del af virksomheden  

 beregnet den overdragne andel til 69% af virksomhedens samlede aktiver,  

 hvorfor en overvejende del af virksomheden var anset for afhændet.
De  

 passiverede støttebeløb skulle således i medfør af ligningslovens § 27 B,  

 stk. 5, efter amtsligningsrådets opfattelse indtægtsføres til beskatning i  

 overdragelsesåret, skatteåret 1988/89. Amtsligningsrådet havde herved henvist  

 til den objektive formulering af nævnte bestemmelse, hvorved det måtte  

 antages at være uden betydning, om de aktiver, hvortil der var ydet støtte,  

 blev overdraget, eller det var andre af virksomhedens aktiver.
Endvidere  

 havde amtsligningsrådet anset de modtagne støttebeløb for erhvervet ved  

 selskabets accept af tilbuddene, uafhængig af udbetalingstidspunkterne, og  

 tilskudsbeløb, modtaget efter overdragelse af en del af aktiverne til det  

 nystiftede selskab, var derfor også skattepligtige i overdragelsesåret.
Selskabets revisor nedlagde over for Landsskatteretten principalt påstand  

 om nedsættelse til det selvangivne beløb.
Til støtte herfor anførte han, at  

 den af amtsligningsrådet foretagne indtægtsførsel af støttebeløbene i medfør  

 af ligningslovens § 27 B, stk. 5, forudsatte, at der var sket afhændelse af  

 de aktiver, hvortil der var ydet tilskud.
Han henviste herved til  

 bemærkningerne til fremsættelse af lovforslag til indsættelse af  

 ligningslovens § 27 C i 1976, som var forgænger for den nuværende § 27 B.
I  

 disse bemærkninger var anført, at indtægtsførsel af modtagne tilskud i  

 forbindelse med salg af virksomhed måtte anses for rimelig under hensyn til,  

 at tilskudsmodtageren ved salget opnåede betaling for de bygninger eller det  

 driftsmateriel, der var anskaffet for tilskuddet.
Revisoren henviste  

 ligeledes til en af Landsskatteretten afsagt kendelse af 23. november 1989,  

 der vedrørte spørgsmålet om indtægtsførsel af strukturstøtte, ydet til  

 forlængelse af en fiskekutter i forbindelse med denne kutters salg og  

 fiskerens køb af en tilsvarende kutter.
Denne strukturstøtte blev ved  

 afhændelsen af fiskekutteren anset at skulle indtægtsføres med henvisning  

 til, at den var ydet til den konkrete kutter, som nu var afhændet.
Endelig  

 henviste revisoren til, at da der i nærværende tilfælde alene var sket  

 overdragelse af varelager og debitorer, men ikke overdragelse af aktiver,  

 hvortil der var modtaget tilskud, således at den stedfundne overdragelse ikke  

 havde karakter af afhændelse efter bestemmelserne i tilskudslovgivningen,  

 måtte den skattemæssige behandling af tilskuddene være tilsvarende, dvs. at  

 der heller ikke i skattemæssig henseende kunne antages at foreligge afståelse  

 med deraf følgende fremrykning af beskatningstidspunktet.
Told- og Skattestyrelsen udtalte hertil, at ligningslovens § 27 B, stk. 5,  

 var ultimativ, og at de af revisoren citerede bemærkninger til lovforslaget  

 forudsatte, at hele virksomheden og ikke kun en del af virksomheden blev  

 afhændet, ligesom skattelovgivningen og tilskudslovgivningens  

 afståelsesbegreb ikke behøvede at være identiske.
Endvidere fandt styrelsen  

 ikke, at man ved den af Landsskatteretten i 1989 afsagte kendelse havde taget  

 stilling til det her omhandlede problem, men at det ved afgørelsen alene var  

 et spørgsmål, hvorvidt tilskuddet var ydet personligt eller til det  

 pågældende driftsmiddel.
Subsidiært nedlagde revisoren påstand om nedsættelse med et beløb på  

 1.023.735 kr., idet dette tilskud var modtaget af selskabet efter  

 overdragelse af en del af aktiverne.
Han anførte til støtte herfor, at  

 selskabet først erhvervede tilskuddet i det øjeblik, det reelt var modtaget.  

 Han henviste til bemærkninger til lovforslaget af 10. juni 1976, hvori det  

 anførtes, at den i bestemmelsen nævnte 10-års periode begyndte med det  

 indkomstår, hvori tilskuddet blev modtaget.
Han kunne ikke tiltræde  

 amtsligningsrådets opfattelse af, at 10-års perioden skulle regnes fra det  

 tidspunkt, hvor tilsagnsskrivelsen om tilskud accepteredes, idet tilskud  

 først erhvervedes, når projektet var gennemført i overensstemmelse med de  

 forelagte planer.
Forskudsvis udbetaling mod bankgaranti kunne kun ske med  

 tilbagebetalingspligt, dersom projekterne ikke blev gennemført og godkendt  

 som planlagt.
Tre af Landsskatterettens medlemmer, herunder retsformanden, fandt ved  

 afgørelsen af, hvorvidt de modtagne tilskud skulle indtægtsføres i  

 forbindelse med overdragelsen af en del af virksomheden - udover ordlyden i  

 ligningslovens § 27 B, stk. 5 - at måtte hense til bemærkningerne til  

 lovforslagets fremsættelse.
Da ingen af selskabets aktiver, hvortil der var  

 ydet tilskud omfattet af ligningslovens § 27 B, var overdraget til det  

 nystiftede selskab, fandt disse medlemmer således ikke, at der skulle ske  

 fremrykning af beskatningstidspunktet i forhold til bestemmelsen i  

 ligningslovens § 27 B, stk. 1, og voterede således for at nedsætte  

 ansættelsen i overensstemmelse med den af revisoren nedlagte principale  

 påstand.
Et retsmedlem fandt under hensyn til, at selskabet ved overdragelsen af en  

 del af virksomheden ændrede karakter fra produktionsvirksomhed til  

 udlejningsvirksomhed, at de modtagne tilskud skulle indtægtsføres på  

 overdragelsestidspunktet.
I overensstemmelse med stemmeflertallet blev den  

 påklagede ansættelse nedsat til det selvangivne beløb.
 LV 1990, L 7.2.
