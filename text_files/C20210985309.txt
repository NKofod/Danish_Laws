Cirkulære om størrelse af og udstyr af indsattes opholdsrum i kriminalforsorgens institutioner (Til kriminalforsorgsområderne) § 1. Indkvartering af indsatte skal ske i lokaler med et gulvareal, der i enkeltceller er på minimum 6 m2 og i dobbeltceller på minimum 8 m2.
 Stk. 2. De i stk. 1 nævnte minimumskrav til cellestørrelser fastlægger ikke minimumskrav til det gulvareal, som den enkelte indsatte skal have til sin rådighed, såfremt der i en enkeltcelle eller en dobbeltcelle placeres flere end henholdsvis en eller to indsatte på grund af overbelæg.
 § 2. Den indsattes opholdsrum skal mindst være forsynet med følgende:
 1) Seng med brandhæmmende madras, dyne og hovedpude.
 2) Bord.
 3) Stol med polstring eller løs pude.
 4) Skab.
 5) Spejl.
 6) Papirkurv.
 7) Opslagstavle.
 8) Belysning i loft og ved bord og seng.
 § 3. Ved indsættelsen udleveres:
 1) Lagen, dynebetræk og hovedpudebetræk.
 2) Håndklæde.
 3) Badehåndklæde af frotté.
 4) I det omfang det ikke indgår i køkkenbeholdning  kop og underkop eller krus, desserttallerken og teske, opvaskebørste, viskestykke og karklud.
 Stk. 2. Sengelinned skiftes hver 14. dag, medmindre særlige forhold gør hyppigere skift nødvendig.
Stk. 3. Håndklæde, badehåndklæde, viskestykke og karklud skiftes én gang om ugen eller efter behov.
De øvrige effekter fornys efter behov.
 § 4. I det omfang, der ikke er indført selvforvaltning i institutionerne, kan den indsatte efter anmodning få udleveret artikler til personlig hygiejne.
 § 5. I det omfang økonomiske, bygningsmæssige og sikkerhedsmæssige forhold gør det muligt, kan opholdsrummene udstyres med yderligere inventar mv., f.eks. køleskab, gardiner, håndvask, væghylde, armstol, sofabord og rumudsmykning.
 § 6. Den indsattes opholdsrum forsynes med en fortegnelse over, hvilke inventargenstande mv. rummet er udstyret med.
 § 7. Cirkulæret træder i kraft den 1. november 2021.
 Stk. 2. Cirkulære nr. 66 af 29. september 2011 om størrelse af og udstyr af indsattes opholdsrum i kriminalforsorgens institutioner ophæves.
