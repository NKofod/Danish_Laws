Momsregulering   cash-back kampagne Told- og Skattestyrelsen har vejledende udtalt sig om virksomheders  

 muligheder for at regulere afgiftsgrundlaget i henhold til momslovens § 27,  

 stk. 4 i forbindelse med udbetaling af penge som led i en cash-back kampagne.  

 Den konkrete kampagne indebar, at en kunde, der for 10 år siden havde  

 købt en vare, 10 år efter købet kan få udbetalt et  

 beløb svarende til købsprisen for varen i henhold til et  

 værdibevis.
Udbetalingen er afhængig af nærmere fastsatte  

 vilkår, som fremgår af det pågældende  

 værdibevis.
Det er styrelsens vurdering, at udbetalingen i henhold til  

 værdibeviset ikke er at anse som en rabat i henhold til momslovens §  

 27, stk. 4. Der henvises til EF-Domstolens sag C-48/97, Kuwait Petroleum Ltd,  

 hvor virksomheder uddelte vouchere i forbindelse med salg af brændstof.  

 Når en kunde havde samlet et tilstrækkeligt antal vouchere, havde  

 kunden ret til mod indlevering af voucherne at vælge varer eller i  

 visse tilfælde tjenesteydelser.
I dommens præmis 17,  

 fastslår domstolen, at "artikel 11, punkt A, stk. 3, litra b), i sjette  

 direktiv skal fortolkes således, at udtrykkene "rabat" og "bonus" ikke  

 kan omfatte et prisnedslag for de samlede omkostninger ved en levering af  

 goder." Endvidere er det styrelsens vurdering, at 6. momsdirektivs artikel 11,  

 punkt C, stk. 1, ikke omfatter de tilfælde, hvor et prisnedslag  

 omfatter de samlede omkostninger ved en levering af goder, idet udtrykket  

  "prisnedslag" kan indeholdes i udtrykket "rabat".
Endelig er det styrelsens vurdering, at der heller ikke kan ske regulering  

 af momsen på andet grundlag.
Der er i denne forbindelse lagt vægt  

 på, at der som led i cash-back kampagnen ud fra en momsmæssig  

 vurdering foretages 2 adskilte transaktioner, som momsmæssigt ikke  

 påvirker hinanden.
Den ene transaktion vedrører salg af varer,  

 som skete for 10 år siden.
Den anden transaktion vedrører  

 udleveringen af penge mod forevisning af garantibeviser 10 år efter  

 salget.
 Styrelsen henviser i denne forbindelse til Kuwaitdommens præmis 28,  

 hvor domstolen fastslår, "at salget af brændstof og overdragelsen  

 af goder mod vouchere udgør to adskilte transaktioner." I både  

 Kuwait-dommen og i cash-back kampagnen er der således tale om 2  

 adskilte transaktioner i tid og i indhold.
