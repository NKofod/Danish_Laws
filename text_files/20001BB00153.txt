Fremsat den 21. marts 2001 af  

 Henriette Kjær (KF),  

 Pia Christmas-Møller (KF), Gitte Seeberg (KF),  

 Tove Fergo (V), Preben Rudiengaard (V) og  

 Jørgen Winther (V) Forslag til folketingsbeslutning om indførelse af obligatorisk undervisning i  

 førstehjælp i forbindelse med erhvervelse af kørekort Folketinget opfordrer regeringen til snarest muligt og  

 inden udgangen af indeværende folketingsår at fremsætte  

 lovforslag, der sikrer, at kursus i førstehjælp  

 tilrettelægges på en sådan måde, at det indgår  

 som en obligatorisk del af undervisningen i forbindelse med erhvervelse af  

 kørekort.
Bemærkninger til forslaget Et indgående kendskab til brugen af  

 førstehjælp er en afgørende forudsætning for, at  

 man som almindelig borger kan være med til at redde menneskeliv.
 I modsætning til mange andre lande eksisterer der  

 ikke i Danmark en systematisk og fast forankret undervisning i  

 førstehjælp.
 Forslagsstillerne ønsker med dette  

 beslutningsforslag at indføre en sådan systematisk og fast  

 forankring af undervisningen i førstehjælp for derved at sikre,  

 at borgerne får kendskab til brugen af førstehjælp.
 På den baggrund foreslås det derfor at lade  

 førstehjælp indgå som en obligatorisk del af  

 undervisningen i forbindelse med erhvervelse af kørekort.
 Grunden til, at forslagsstillerne ønsker at knytte  

 undervisning i førstehjælp til netop erhvervelse af  

 kørekort, er, at man på den måde opnår mere og andet  

 end alene at udbrede kendskabet til brug af førstehjælp.
Undervisning i førstehjælp i forbindelse med  

 erhvervelse af kørekort vil således efter forslagsstillernes  

 overbevisning også have en gavnlig effekt på de alt for mange  

 unge mennesker, der kører hensynsløst og dermed risikerer ikke  

 bare egne, men også andres liv og førlighed.
Når de ser,  

 hvilke frygtelige ting der kan ske ved hensynsløs kørsel,  

 så sender det et stærkt signal om, at man skal bevæge sig  

 med stor omtanke i trafikken.
Dermed vil undervisning i  

 førstehjælp ud over at redde liv også kunne være  

 medvirkende til at begrænse antallet af trafikulykker.
Ud over det forebyggende aspekt vil et øget  

 kendskab til brug af førstehjælp, herunder blandt andet  

 hjertemassage, naturligvis også kunne være med til at redde  

 menneskeliv.
Således peger tal på, at omkring 500 liv hvert  

 år kan reddes, såfremt blot 10 pct. af befolkningen kunne give  

 hjertemassage.
I dag udbydes og afholdes kurser i  

 førstehjælp for størstedelens vedkommende af  

 organisationer, hvor deltagelsen alene foregår ud fra et  

 frivillighedsprincip.
Det har indtil videre betydet, at kun omkring 20 pct.  

 af den danske befolkning er i stand til at yde førstehjælp.
 Ved at gøre undervisning i førstehjælp  

 til en obligatorisk del af kørekorterhvervelsen opnås det, at  

 langt flere mennesker får kendskab til brugen af  

 førstehjælp, idet omkring 75 pct. af befolkningen over 18  

 år i dag er i besiddelse af kørekort.
Skriftlig fremsættelse Henriette Kjær (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af obligatorisk undervisning i førstehjælp i forbindelse med  

 erhvervelse af kørekort .
(Beslutningsforslag nr.
B 153).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
