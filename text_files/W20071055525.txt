Offererstatningslovens § 1 - nævnets stillingtagen til om skaden skyldes en straffelovsovertrædelse, nævnets j. nr. 07-520-06567 I n. j.nr. 07-520-06567 var skadevolder af Østre Landsret dømt for at overtræde straffelovens § 237 ved den 23-09-2005 at have skudt og dræbt sin søster på en befærdet banegårdsplads.
Ansøger, der var en tilfældig fodgænger på banegårdspladsen, blev ramt i læben af et fragment af ét af de i alt 6 affyrede skud.
Fragmentet havde tilsyneladende ramt en mur/sten og havde herefter ramt ansøger.
Retten havde ikke taget stilling til, hvorvidt skadevolder havde overtrådt straffeloven i forbindelse med de skader, ansøger havde pådraget sig.
Nævnet fandt, at ansøgers tilskadekomst skyldtes en overtrædelse af straffelovens § 252, idet skadevolder ved sin handling havde voldt nærliggende fare for andres liv eller førlighed.
Nævnet lagde ved sin afgørelse vægt på omstændighederne ved de affyrede skud på en befærdet banegårdsplads og på, at skadevolder var uerfaren med skydevåben, samt at også andre end ansøger var blevet ramt.
