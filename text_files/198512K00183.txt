Nr LSF 183 Forslag til Lov om ændring af lov om midlertidig regulering af  

 boligforholdene Fremsat af Estrup (RV) Lone Dybkjær (RV) Dagmar Mørk Jensen (RV) Niels  

 Helveg Petersen (RV) § 1 I lov om midlertidig regulering af boligforholdene, jfr.
 lovbekendtgørelse nr. 376 af 11. juli 1984, som ændret ved lov nr.
 618 af 19. december 1984, foretages følgende ændringer:
 1. § 4, stk. 3, affattes således:
»Stk. 3. Undtaget fra reglerne i kapitel II-IV, bortset fra §§ 21 og 22, er endvidere lejeforhold om enkeltværelser til beboelse, når værelserne er en del af udlejers beboelseslejlighed eller er en del af et en- eller tofamilieshus, som udlejer bebor.«.
2. I § 6, stk. 2, indsættes efter »fraviges« ordene: »,  

 såfremt der stilles behørig sikkerhed for lejerens tilbagebetalingskrav, jfr.
 § 7, stk. 1, 2. pkt., i lov om leje«.
 3. I § 8 indsættes efter stk. 1 som nyt stykke:
»Stk. 2. I fredede ejendomme, hvorpå der er tinglyst en særlig bevaringsdeklaration i henhold til lovgivningen om bygningsfredning, kan et beløb svarende til den ejendomsskat, der til enhver tid kunne have været opkrævet, optages som driftsudgift, uanset om ejendommen er fritaget for ejendomsbeskatning.«.
 4. § 11, stk. 1, affattes således:
»For husrum, der benyttes af udlejeren, eller som er udlejet uden at være omfattet af reglerne i dette kapitel, samt for de i stk. 3 omhandlede enkeltværelser skal der på budgettet optages en lejeværdi, der svarer til de pågældende husrums andel af ejendommens nødvendige driftsudgifter og afkastning.
Som udgangspunkt herfor anvendes lejen, henholdsvis lejeværdien, pr.
1. marts 1975. De beløb, der afsættes til vedligeholdelse efter §§ 18, 18 a og 18 b i denne lov og § 22 i lov om leje, fordeles dog efter bruttoetageareal.« 5. I § 11 indsættes efter stk. 2 som nyt stykke:
»Stk. 3. Lejen for enkeltværelser til beboelse, som er omfattet af dette kapitel, jfr. § 4, stk. 3, fastsættes efter bruttoetagearealet som en forholdsmæssig andel af den lejeværdi, der er optaget på lejebudgettet for de i stk. 1, 1. pkt., omhandlede lejemål.
Hertil lægges de i stk. 1, 3. pkt., nævnte beløb.« 6. § 13, stk. 2, 3. pkt., affattes således:
»Beboerrepræsentanterne kan inden 3 uger efter modtagelsen af udlejerens oplysninger efter 1. og 2. pkt. fremsætte skriftligt krav om, at udlejeren inden yderligere 3 uger til beboerrepræsentationen overleverer en skriftlig redegørelse om nærmere angivne supplerende oplysninger tillige med sådan dokumentation, som beboerrepræsentanterne har udbedt sig vedrørende budgettet og vedligeholdelsesregnskabet.«.
 7. I § 17, stk. 2, ændres »sag om tilbagebetaling er rejst« til:
 »krav om nedsættelse af lejen er fremsat for huslejenævnet«.
8. I § 45, stk. 1, indsættes efter »kommuner« ordene: »,  

 jfr. dog § 46, stk. 1, 3. pkt., § 48, stk. 1, 3. pkt., og § 50, stk. 1, 2.
 pkt.«.
 9. I § 46, stk. 1, indsættes efter 2. pkt. som nyt sidste punktum:
»Hvad der er fastsat i 1. og 2. pkt., gælder tilsvarende for enkeltværelser, der hidtil har været benyttet til beboelse, når værelserne ikke er en del af udlejerens beboelseslejlighed eller en del af et en- eller tofamilieshus, som udlejeren bebor.«.
10. I § 46, stk. 2, indsættes efter »kan« ordene: »bortset  

 fra de i stk. 1, sidste punktum, omhandlede enkeltværelser«.
 11. I § 48, stk. 1, indsættes efter 2. pkt. som nyt sidste punktum:
»Hvad der er fastsat i 1. og 2. pkt., gælder tilsvarende enkeltværelser, der hidtil har været benyttet til beboelse, når værelserne ikke er en del af udlejerens beboelseslejlighed eller en del af et en- eller tofamilieshus, som udlejeren bebor.«.
 12. I § 50, stk. 1, indsættes som nyt 2. pkt.:
»Tilsvarende gælder de i § 48, stk. 1, sidste punktum, omhandlede enkeltværelser.« § 2 Loven træder i kraft den 1. juli 1986. Dog træder § 1, nr. 1, 4 og 5, i kraft den 1. januar 1987.
Oprindeligt fremsat lovforslag Blad nr 534 § 1 I lov om midlertidig regulering af boligforholdene, jfr.
 lovbekendtgørelse nr. 376 af 11. juli 1984, som ændret ved lov nr.
 618 af 19. december 1984, foretages følgende ændringer:
 1. § 4, stk. 3, affattes således:
»Stk. 3. Undtaget fra reglerne i kapitel II-IV, bortset fra §§ 21 og 22, er endvidere lejeforhold om enkeltværelser til beboelse, når værelserne er en del af udlejers beboelseslejlighed eller er en del af et en- eller tofamilieshus, som udlejer bebor.«.
2. I § 6, stk. 2, indsættes efter »fraviges« ordene: »,  

 såfremt der stilles behørig sikkerhed for lejerens tilbagebetalingskrav, jfr.
 § 7, stk. 1, 2. pkt., i lov om leje«.
 3. I § 8 indsættes efter stk. 1 som nyt stykke:
»Stk. 2. I fredede ejendomme, hvorpå der er tinglyst en særlig bevaringsdeklaration i henhold til lovgivningen om bygningsfredning, kan ejendomsskat optages som driftsudgift, uanset om ejendommen er fritaget for ejendomsbeskatning.«.
 4. § 11, stk. 1, affattes således:
»For husrum, der benyttes af udlejeren, eller som er udlejet uden at være omfattet af reglerne i dette kapitel, samt for de i stk. 3 omhandlede enkeltværelser skal der på budgettet optages en lejeværdi, der mindst svarer til de pågældende husrums andel af ejendommens nødvendige driftsudgifter og afkastning.
Som udgangspunkt herfor anvendes lejen, henholdsvis lejeværdien, pr.
 1. marts 1975.«.
 5. I § 11 indsættes efter stk. 2 som nyt stykke:
»Stk. 3. Lejen for enkeltværelser til beboelse, som er omfattet af dette kapitel, jfr. § 4, stk. 3, fastsættes efter bruttoetagearealet som en forholdsmæssig andel af den lejeværdi, der er optaget på lejebudgettet for de i stk. 1, 1. pkt., omhandlede lejemål.«.
 6. § 13, stk. 2, 3. pkt., affattes således:
»Beboerrepræsentanterne kan inden 3 uger efter modtagelsen af udlejerens oplysninger efter 1. og 2. pkt. fremsætte skriftligt krav om, at udlejeren inden yderligere 3 uger til beboerrepræsentationen overleverer en skriftlig redegørelse om nærmere angivne supplerende oplysninger tillige med sådan dokumentation, som beboerrepræsentanterne har udbedt sig, vedrørende budgettet og vedligeholdelsesregnskabet.«.
 7. I § 17, stk. 2, ændres »sag om tilbagebetaling er rejst« til:
 »krav om nedsættelse af lejen er fremsat for huslejenævnet«.
8. I § 45, stk. 1, indsættes efter »kommuner« ordene: »,  

 jfr. dog § 46, stk. 1, 3. pkt., og § 48, stk. 1, 3 pkt.«.
 9. I § 46, stk. 1, indsættes efter 2. pkt. som nyt sidste punktum:
»Hvad der er fastsat i 1. og 2. pkt., gælder tilsvarende for enkeltværelser, der hidtil har været benyttet til beboelse, når værelserne ikke er en del af udlejerens beboelseslejlighed eller en del af et en- eller tofamilieshus, som udlejeren bebor.«.
 10. I § 48, stk. 1, indsættes efter 2. pkt. som nyt sidste punktum:
»Hvad der er fastsat i 1. og 2. pkt., gælder tilsvarende enkeltværelser, der hidtil har været benyttet til beboelse, når værelserne ikke er en del af udlejerens beboelseslejlighed eller en del af et en- eller tofamilieshus, som udlejeren bebor.«.
§ 2 Loven træder i kraft den 1. juli 1986. Dog træder § 1, nr. 1, 4 og 5, i kraft den 1. januar 1987.
BEMÆRKNINGER TIL LOVFORSLAGET Almindelige bemærkninger Det radikale venstre fremsætter dette lovforslag, fordi det nu står klart, at der vil gå nogen tid, før en samlet revision af lejelovgivningen kan gennemføres.
På den baggrund har vi fundet, dels at der er problemer på udlejningsområdet, som er så alvorlige, at de ikke kan afvente revisionen, men kræver et lovgivningsinitiativ her og nu, dels at der er urimeligheder i den eksisterende lovgivning, som bør rettes samtidig.
De enkelte forslag er kommenteret i det følgende og dækker områderne:
1. separate enkeltværelser, nr. 1, 4, 5, 8, 9 og 10, 2. forudbetaling af leje m.v., nr. 2, 3. ejendomsskatter i fredede bygninger, nr. 3, 4. udlejernes oplysningspligt, nr. 6, 5. tilbagebetaling af for meget betalt leje, nr. 7.
Bemærkninger til de enkelte bestemmelser Til nr. 1 Ændringsforslaget indebærer først og fremmest, at lejen for de enkeltværelser, der ikke er en del af udlejers beboelseslejlighed eller en del af et en- eller tofamilieshus - altså primært for de såkaldte klubværelser - skal fastsættes efter reglerne om omkostningsbestemt leje. Ændringsforslaget medfører tillige, at der for disse enkeltværelser skal ske afsætning på kontoen for udvendig vedligeholdelse efter reglerne i § 18 og § 18 b.
Af disse grunde bør reglernes ikrafttrædelsestidspunkt fastsættes til 1.
 januar 1987.
Som følge af ændringen fremsættes samtidig forslag om ændring af § 11, idet der bl.a. tilføjes et nyt stk. 3 om fordelingen af budgetlejen mellem regulerede og uregulerede lejemål.
Til en vis grad, men også kun til en vis grad, som følge af forslaget foreslås ændringer i §§ 45, 46 og 48.
Til nr. 2 Såfremt der overhovedet antages at burde gives mulighed for, at udlejeren kan opkræve større beløb end fastsat i stk. 1, må det være en klar betingelse herfor, at lejerens tilbagebetalingskrav sikres beskyttelse.
Til nr. 3 Der henvises til østre landsrets dom af 6. august 1985 (Ugeskrift for Retsvæsen 1985, side 1107), som statuerer, at der ikke i den gældende lovgivning er hjemmel til på budgettet at medtage beløb svarende til de bortfaldne ejendomsskatter.
Da formålet med den omhandlede fritagelse for ejendomsbeskatning imidlertid klart har været at yde ejere af fredede ejendomme støtte til ejendommens vedligeholdelse og ikke at yde huslejenedsættelse til lejerne i disse ejendomme, er ændringsforslaget udelukkende udtryk for en gennemførelse af lovgivningens tilsigtede formål.
En tilsvarende ændring foreslås af lejelovens § 52 som en tilføjelse til dennes stk. 1.
Til nr. 4 Der henvises til bemærkningerne til nr. 1 og 5.
Til nr. 5 Fordelingen ifølge stk. 1 foretages som før denne ændring, idet de i ændringsforslaget omhandlede enkeltværelser som hidtil henregnes til den såkaldte »erhvervsdel«.
Når denne fordeling har fundet sted, foretages fordelingen inden for »erhvervsdelen« mellem de pågældende enkeltværelser og de lokaliteter, som helt falder uden for kapitlerne II-V, således, at enkeltværelserne pålignes en forholdsmæssig del af denne del af budgetlejen beregnet efter enkeltværelsernes andel af de uregulerede lokaliteters bruttoetageareal.
Til nr. 6 Der har i flere tilfælde været tvivl om omfanget af udlejerens oplysningspligt og om måden, hvorpå denne ifølge den gældende bestemmelse herom skal opfyldes. Ændringsforslaget tilsigter at præcisere disse forhold.
I øvrigt henvises til vedlagte som bilag optrykte redegørelse om udlejerens oplysningspligt over for beboerrepræsentationen.
Til nr. 7 Som betingelse for at bevare retten til tilbagebetaling i det tilfælde, som er omhandlet af bestemmelsen, kræves det efter den hidtil gældende formulering, at lejeren rejser sag om tilbagebetaling inden udløbet af det tidsrum, der fastsættes i bestemmelsen.
Ved vestre landsrets dom af 10. januar 1986 i sag nr.
IX B 2672/ 1984 fastslår rettens flertal, at det ifølge den gældende ordlyd af § 17, stk. 2, er en betingelse for bevarelse af lejers tilbagebetalingskrav, at retssag skal være anlagt ved boligretten inden udløbet af den omhandlede 1 års frist.
Da lejeren imidlertid ingen anledning har til at anlægge boligretssag, så længe spørgsmålet om nedsættelse af lejen ikke er afgjort af huslejenævnet - et spørgsmål, som tillige efter almindelige processuelle regler og ud fra procesbesparende grunde forekommer ganske meningsløst - foreslås det, at lejerens tilbagebetalingskrav ikke bortfalder, når blot lejeren inden udløbet af fristen foretager det egnede skridt til at søge lejen nedsat, nemlig at fremsætte krav om lejenedsættelse over for huslejenævnet.
Til nr. 8 Ændringsforslaget er en konsekvens af forslaget til ændring af de omhandlede bestemmelser (nr. 9 og 10).
Til nr. 9 og 10 Ændringsforslagene tilsigter, at der af hensyn til de unges boligsituation ikke uden kommunalbestyrelsens samtykke sker nedlæggelse af værelser af den anførte kategori (især de såkaldte klubværelser), og at disse ikke henstår ubeboet.
Bilag Beboerrepræsentanternes krav på dokumentation vedrørende lejebudgettet og vedligeholdelsesregnskabet, jfr.
boligreguleringslovens § 13, stk. 2, 3. punktum Ifølge lovbestemmelsens ordlyd kan beboerrepræsentanterne kræve, at udlejeren - inden udløbet af den omhandlede frist - »fremkommer med nærmere angivne supplerende oplysninger vedrørende budgettet og vedligeholdelsesregnskabet«.
Bestemmelsen rummer umiddelbart to problemer: 1. Hvilke oplysninger kan beboerrepræsentanterne kræve, og 2. På hvilken måde kan oplysningerne kræves forelagt.
1. Hvilke oplysninger kan beboerrepræsentanterne kræve? Som det fremgår af lovteksten, er der kun tale om oplysninger af relevans for den pågældende ejendoms lejebudget og vedligeholdelseskonto (§ 18-konto og - for ejendomme omfattet af § 18 b såvel § 18- som § 18 b-konto).
En hel præcis beskrivelse af, hvilke oplysninger beboerrepræsentanterne kan kræve, kan ikke gives.
Helt generelt må man nøjes med den regel, at beboerrepræsentanterne kan kræve - og kun kan kræve - oplysninger, der er af betydning for lejebudgettet og dets enkelte poster.
Det samme gælder vedligeholdelsesregnskabet.
Det er formentlig heller ikke denne afgrænsning, der vil give anledning til vanskeligheder i praksis.
Derimod kan lovteksten give anledning til tvivl om, hvad der nærmere skal forstås ved »supplerende oplysninger«.
Som det vil ses, er selve lovteksten ikke begrænset til dokumentation, idet betegnelsen »oplysninger« tillige vil kunne referere sig til en redegørelse (en forklaring) for forhold, der fremgår af eller som vedrører lejebudgettet og vedligeholdelsesregnskabet. (Det skal pointeres, at også § 13, stk. 3, der knytter sig bl.a. til den omhandlede regel i stk. 2, 3. punktum, tillige anvender ordet »oplysninger«.) Ser man stadig væk udelukkende på lovtekstens ord, ville der kunne sættes spørgsmålstegn ved, om beboerrepræsentanternes adgang til at kræve »oplysninger« overhovedet omfatter dokumentation.
Hvis man ikke kendte baggrunden for bestemmelsens tilblivelse, ville man kunne forestille sig, at begrebet »oplysninger« udelukkende refererede sig til en redegørelse for (en forklaring på) »nærmere angivne« forhold vedrørende lejebudgettet og vedligeholdelsesregnskabet.
I sidstnævnte henseende er der imidlertid ingen tvivl om, at hensigten med lovændringen af § 13 ved lov nr. 483 af 5. november 1980 har været at give beboerrepræsentanterne adgang til at kræve dokumentation.
Det pågældende lovforslag, der i så henseende blev vedtaget i den foreslåede form, blev ved fremsættelsen ledsaget af følgende bemærkninger, jfr.
FT 1980-81, tillæg A sp. 164 (idet de foretagne fremhævelser er foretaget her):
»Det har i praksis vist sig uhensigtsmæssigt, at der til bestemmelsen om beboerrepræsentanternes adgang til at kræve dokumentation for en ejendoms vedligeholdelsesregnskab hidtil ikke har været knyttet en tidsfrist, samt at udlejerens udlevering til beboerrepræsentanterne af en ønsket dokumentation hidtil ikke har været betragtet som en betingelse for et udsendt lejeforhøjelsesvarsels gyldighed.
Bestemmelsen foreslås derfor ændret således, at et udsendt varsel om lejeforhøjelse bliver ugyldigt, såfremt beboerrepræsentanterne efter rettidigt påkrav 3 uger fra modtagelsen af varslingen ikke har modtaget den ønskede dokumentation senest 6 uger efter, at varsel om lejeforhøjelse er kommet frem.
Fristerne for henholdsvis beboerrepræsentanternes anmodning om udlevering af dokumentation og udlejerens faktiske udlevering af materialet er foreslået til begge at være 3 uger for ikke at forhale varslingsproceduren og for i videst muligt omfang at harmonere med de allerede eksisterende tidsfrister i loven.
Beboerrepræsentanternes indsigelsesfrist på 6 uger løber herefter fra det tidspunkt, hvor meddelelsen om lejeforhøjelsen eller den ønskede dokumentaton er kommet frem.« Som det vil ses, er der overhovedet ikke nogen tvivl om, at det har været lovgiverens hensigt - på trods af lovbestemmelsens ubestemte formulering - at give beboerrepræsentanterne adgang til at kræve dokumentation.
I en situation som denne er der overhovedet ikke nogen tvivl om, at domstolene i givet fald vil fortolke det ret neutrale ord »oplysninger« i overensstemmelse  

 med lovens motiver.
De citerede bemærkninger til lovforslaget omtaler - som det vil ses - imidlertid udelukkende beboerrepræsentanternes ret til at kræve dokumentation, men derimod ikke nogen ret til herudover at få en redegørelse for (en forklaring på) nærmere angivne forhold i lejebudgettet eller i vedligeholdelsesregnskabet, som beboerrepræsentanterne med rimelighed vil kunne være i tvivl om.
Hvis imidlertid en sådan tvivl er rimeligt begrundet, må det følge af lovteksten i forbindelse med almindelige retsgrundsætninger, at beboerrepræsentanterne har krav på at få en redegørelse (en forklaring), såfremt de fremsætter spørgsmål om nærmere angivne forhold.
2. På hvilken måde kan oplysningerne kræves forelagt? Også dette spørgsmål giver anledning til to problemer, nemlig dels på hvilket sted, den omhandlede dokumentation skal præsteres, og dels i hvilken form, dokumentationen skal forelægges.
Hvad det første spørgsmål angår, fremgår det allerede af lovteksten, at beboerrepræsentanterne har krav på, »at udlejeren . . .
fremkommer« med dokumentationen.
Deri ligger der en vis antydning af, at det er udlejeren, der skal være den aktive part og således præstere det ønskede i forhold til beboerrepræsentanterne.
Som anført foran i afsnit 1 finder der her ligesom i megen anden lovgivning - en nærmere præcisering af lovteksten sted i dens motiver, især i bemærkningerne til det fremsatte lovforslag.
Som det vil ses af 2. afsnit i de foran citerede bemærkninger, fremgår det klart, at der er tale om en udlevering af det pågældende dokumentationsmateriale - naturligvis fra udlejeren - som beboerrepræsentanterne skal modtage.
Helt klart fremgår dette i slutningen af de citerede bemærkninger, hvor man anvender den korrekte juridiske terminologi, nemlig at det afgørende tidspunkt, hvorfra fristen begynder at løbe, er det tidspunkt, hvor den ønskede dokumentation er kommet frem. (Man bemærker det sproglige slægtskab mellem dette udtryk og lovtekstens »fremkommer«).
Almindelig lovfortolkning, hvor bemærkningerne til det fremsatte lovforslag spiller en betydelig rolle i hvert fald, når de peger i samme retning som lovteksten, fører således til, at beboerrepræsentanterne har et lovbestemt krav på at få udleveret - altså at modtage - det pågældende dokumentationsmateriale.
Umiddelbart kunne man måske forestille sig, at der kunne gøres undtagelse fra denne regel, såfremt det ønskede dokumentatonsmateriale af udlejeren blev fremlagt f.eks. på et administrationskontor, således at beboerrepræsentanterne i åbningstiden havde adgang til uden vejledning fra udlejerens side at gennemse de pågældende bilag.
Som påvist foran er en sådan begrænsning af dokumentationspligten imidlertid i strid med den pågældende lovbestemmelses indhold - rigtigt fortolket.
Der foreligger nemlig tillige særdeles gode grunde til, at beboerrepræsentanternes adgang ikke vil kunne beskæres på denne måde.
Beboerrepræsentanterne vil undertiden kunne have en rimeligt begrundet interesse i dels at kunne opbevare den pågældende dokumentation - eventuelt til brug ved senere varslinger - og dels at kunne benytte materialet ved afholdelse af møder mellem beboerrepræsentanterne indbyrdes samt mellem disse og lejerne under et beboermøde.
Bl.a. af disse grunde vil udlejeren heller ikke kunne opfylde sin oplysningspligt ved at stille dokumentationsmaterialet til rådighed på et administrationskontor eller lignende, selv om dette måtte befinde sig i umiddelbar nærhed af den pågældende ejendom (f.eks. viceværtens kontor).
Det er derfor ganske og aldeles ulovhjemlet, når boligministeriet i et svar af 5. februar 1985 til folketingets boligudvalg (som svar på spørgsmål 9 af 29. januar s.å.) under pkt. 3 helt uden forbehold giver udtryk for, at udlejeren kan opfylde sin oplysningspligt »gennem en almindelig adgang til uden vejledning at gennemse bilag i administrationskontorets åbningstid«, »for  

 så vidt denne adgang giver beboerrepræsentanterne mulighed for at gennemgå de for ejendommen relevante bilag«.
Således som dette svar er udformet uden geografiske eller andre begrænsninger, er der en milevid afstand mellem lovreglen og boligministeriets opfattelse af den.
Taget på ordene vil boligministeriets opfattelse medføre, at en udlejer vil kunne henvise beboerrepræsentanterne til en ejendomsadministrators kontor i en anden by og inden for en begrænset kontortid placeret på et i almindelighed og for beboerrepræsentanterne i særdeleshed ubelejligt tidspunkt, f.eks. en fredag aften mellem kl. 19.00 og 21.00.
Det næste spørgsmål, som fremlæggelsesformen giver anledning til, er, om udlejeren uden sortering eller nærmere præcisering er berettiget til at fremsende en samlet mængde bilag, som tillige indeholder oplysninger, som beboerrepræsentanterne ikke har udbedt sig, og måske tillige oplysninger vedrørende andre ejendomme, der administreres sammen med den pågældende ejendom.
Da den pågældende lovbestemmelse bestemmer, at udlejeren skal fremkomme med »nærmere angivne supplerende« oplysninger, er det klart, at udlejeren ikke kan opfylde sin dokumentationspligt på en sådan måde, at det fremsendte materiale fremtræder på en uoverskuelig måde i forhold til de punkter, som beboerepræsentanterne har ønsket uddybet (dokumenteret). Hvis materialet indeholder væsentlig mere end den krævede dokumentation, må udlejeren i forbindelse med udleveringen af materialet nærmere gøre rede for, hvor de ønskede oplysninger findes.
Det vil f.eks. kunne ske ved markering eller på anden måde.
Umiddelbart kunne man måske forestille sig, at det sidstnævnte spørgsmål ikke skulle give anledning til problemer, fordi udlejeren ikke ville være interesseret i mere kostbart kopieringsarbejde end højst nødvendigt.
Imidlertid vil en udlejer ofte kunne spare både tid og kræfter ved ikke nærmere at sætte sig ind i de forhold, som beboerrepræsentanterne ønsker belyst, således at det efter omstændighederne vil være mest belejligt for udlejeren at fremsende kopi af hele materialet som en samlet usorteret bunke.
