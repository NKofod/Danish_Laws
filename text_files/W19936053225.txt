Finanstilsynet tillod en bank at have et engagement med den koncern  

 banken var en del af på op til et samlet beløb svarende til 50% af bankens  

 kernekapital efter fradrag.
Tilladelsen var gjort betinget af, at der skete  

 indberetning til Finanstilsynet, såfremt koncernen under et havde  

 engagementer, som oversteg 50% af den nævnte kapital.
Betingelsen tiltrådt af  

 ankenævnet.
(Merete Cordes, Kjelde Mors og Niels Larsen) I skrivelse af 25. februar 1993 har K-banken A/S klaget over den af  

 Finanstilsynet ved skrivelse af 1. februar 1993 (j.nr. 6261-0045, F 7045)  

 tilkendegivne forståelse af vilkårene for tilsynets tilladelse i skrivelse af  

 22. december 1992 til, at K-banken indgår engagementer med de øvrige  

 selskaber i A-koncernen, jf. bank- og sparekasselovens § 27, stk. 1 og § 23,  

 stk. 1, jf. § 26.
 Sagens forløb:
Ved skrivelse af 22. december 1992 gav Finanstilsynet K-banken tilladelse  

 til for tiden indtil 31. december 1993 at have et engagement med A-koncernen  

 op til et samlet beløb svarende til 50% af bankens kernekapital efter fradrag  

 og med en nærmere fastlagt procentuel fordeling mellem selskaberne A A/S, A  

 Forsikring A/S, A Garantiforsikringsselskab A/S, A Arbejdsskade A/S, A EDB  

 A/S og A Livsforsikring A/S.
Fordelingsprocenten vedrørende A A/S  

 (Holdingselskabet) var fastsat til knap 50% af det samlede rammebeløb.
 Tilladelsen, som blev givet efter § 23, stk. 1, jf. § 26, og efter § 27,  

 stk. 1, i bank- og sparekasseloven, blev gjort betinget bl.a. af:
»at der sker indberetning til Finanstilsynet såfremt koncernen  

 under et har engagementer, som overstiger 50% af bankkoncernens kernekapital  

 efter fradrag.
Engagementerne opgøres netto i henhold til Handelsministeriets  

 bekendtgørelse (nr. 586) af 29. november 1974 (om fradrag for særlig sikre  

 krav ved beregning af bankers og sparekassers enkeltengagementer).« I tilladelsen blev denne betingelse begrundet i, at bankkoncernens § 27  

 engagementer med de øvrige koncernselskaber direkte eller indirekte kunne  

 anvendes til lån eller som sikkerhedsstillelse for kunder.
 I skrivelse af 21. januar 1993 anmodede K-banken Finanstilsynet om bl.a.  

 at oplyse, hvorvidt den stillede betingelse skulle forstås således, at der  

 alene skal ske indberetning af engagementer af den pågældende størrelse, når  

 K-banken er kreditor på en del af engagementet, eller om der tillige skal ske  

 indberetning af engagementer, der alene føres i et eller flere af  

 A-koncernens øvrige selskaber.
I den påklagede afgørelse af 1. februar 1993 oplyste Finanstilsynet om det  

 nævnte vilkår, at der skulle ske indberetning, såfremt et engagement med et  

 eller flere af alle koncernselskaber tilsammen overstiger 50% af  

 bankkoncernens kernekapital efter fradrag.
Finanstilsynet meddelte samtidig,  

 at årsagen til indberetningen og omfanget heraf var, at bankkoncernens § 27  

 engagementer med andre selskaber i koncernen, herunder navnlig engagementer  

 med holdingselskabet A A/S, direkte eller indirekte kunne anvendes til at yde  

 lån til - eller stille sikkerhed for kunder.
I K-bankens klage til Erhvervsankenævnet af 25. februar 1993 samt i  

 skrivelse af 17. maj 1993 har banken gjort gældende, at banken ikke har  

 undersøgt, hvorvidt et eller flere andre af A-koncernens selskaber har  

 engagementer, som overstiger det pågældende beløb.
Hvis det skulle være  

 tilfældet, vil den heri indeholdte mulige risikoopgørelse for banken ikke  

 adskille sig fra engagementer med andre kunder, hvor banken heller ikke har  

 indsigt i eventuelle risikobetonede dispositioner.
Betingelsen er udtryk for,  

 at der reelt pålægges ikke indberetningspligtige koncernselskaber  

 indberetningspligt til Finanstilsynet for engagementer over en vis størrelse.  

 Finanstilsynet kan - hvilket erkendes - stille betingelser i forbindelse med  

 § 27 tilladelser, men Finanstilsynets kompetence i denne henseende er  

 begrundet af formålet med forbudet i § 27. Det er at tilsikre, at  

 koncernengagementer etableres på markedsvilkår.
Det er ikke udtryk for  

 markedsvilkår, når der stilles krav om, at øvrige selskaber i A-koncernens  

 engagementer med kunder, der ikke samtidig er kunder i K-banken, skal  

 indberettes til Finanstilsynet.
Bank- og sparekasselovens § 50 giver  

 Finanstilsynet adgang til at indhente oplysninger og foretage  

 inspektionsbesøg hos øvrige selskaber i A-koncernen, såfremt det er  

 nødvendigt for at bedømme K-bankens økonomiske stilling.
Men bestemmelsen  

 indeholder ikke hjemmel for Finanstilsynet til at pålægge de øvrige  

 koncernselskaber en oplysningspligt over for banken om disse selskabers  

 kundeforhold, eller adgang til at kræve at koncernen samkører  

 kundeoplysninger.
 I den af Industriministeriets Erhvervsankenævn fra Finanstilsynet  

 indhentede redegørelse af 20. april 1993 og i en supplerende skrivelse af 22.  

 juni 1993 har Finanstilsynet bl.a. anført: »...
 Afgørelsen underbygges ... af Bank- og Sparekasselovens § 23, stk. 1,  

 hvorefter et pengeinstitut ikke må have tilgodehavender og forpligtelser hos  

 en enkelt kunde/koncern for et beløb, der overstiger 50% af pengeinstituttets  

 kernekapital og opskrivningshenlæggelser.
 Formålet med denne bestemmelse, er at sikre en spredning af  

 pengeinstitutternes engagementer, således at risikoen for, at en stor del af  

 kapitalen tabes på et enkelt engagement, formindskes.
Tab i andre dele af koncernen vil på grund af smittevirkningen kunne ramme  

 pengeinstituttet.
Den tilsigtede spredning af pengeinstituttets risiko opnås  

 derfor ikke, hvis de koncernselskaber, som pengeinstituttet har engagementer  

 med ikke også har spredt deres risiko.
Pengeinstituttet kan for eksempel have engagementer med andre selskaber i  

 koncernen, der udgør 50% af kernekapitalen og opskrivningshenlæggelser.
Hvis  

 de øvrige koncernselskaber har engagementer med den samme kunde, er der en  

 risiko for, at banken kan miste, hvad der svarer til 50% af sin kernekapital  

 og opskrivningshenlæggelser, hvis de omtalte koncernselskaber bryder sammen  

 på grund af kundens sammenbrud.
 Det er derfor nødvendigt for tilsynet at have indblik i de samlede  

 koncernengagementer over en vis grænse for at foretage en korrekt bedømmelse  

 af risikoen ved bankens koncernengagementer.
Dette gælder ikke blot de koncernselskaber, som pengeinstituttet har et  

 direkte engagement med.
Hvis øvrige selskaber i koncernen har et engagement  

 med den samme kunde, vil det kunne have den samme smitteeffekt på  

 pengeinstituttets engagementer, hvis kunden bryder sammen.
 Hvis banken derudover selv har et engagement med den kunde, som resten af  

 koncernen har et engagement med, er der risiko for, at banken taber hele sin  

 kernekapital som følge af alvorlige problemer hos blot en kunde, idet den  

 udover sit eget direkte tab kan tabe op til 50% af kernekapitalen på de lån,  

 som er ydet af koncernselskaberne til den samme kunde.
Der er således mulighed for at omgå § 23 ved at lade engagementerne helt  

 eller delvist gå gennem andre selskaber i koncernen.
Finanstilsynet må derfor  

 kunne kræve at få indblik i disse for at bedømme, om en sådan omgåelse finder  

 sted. ...
 Ifølge Bank- og Sparekasselovens § 27, stk. 1, må et pengeinstitut ikke  

 yde kredit til eller stille garanti for koncernforbundne selskaber uden  

 Finanstilsynets tilladelse.
 Nå tilsynet qua en dispensation er bemyndiget til at afgøre, hvorvidt et  

 engagement kan tillades eller ej, indeholder det også en mulighed for at  

 begrænse en sådan tilladelse. ...
»... udgangspunktet i BSL § 27, stk. 1 er, at koncerninterne  

 mellemværender ikke er tilladt.
Finanstilsynet kan dog i medfør af BSL § 27,  

 stk. 1, give tilladelse til koncerninterne mellemværender.
Finanstilsynet er  

 i den sammenhæng bemyndiget til at opstille de betingelser, der findes  

 nødvendige til opfyldelse af bestemmelsens formål og for tilsynsmæssigt at  

 kunne kontrollere, at formålet opfyldes.
Formålet med BSL § 27, stk. 1, er at der føres kontrol med de  

 engagementer, et pengeinstitut indgår med moderselskabet eller med andre  

 koncernforbundne selskaber.
Dette skyldes blandt andet risikoen for tab via  

 smittevirkningen samt mulighederne for omgåelse af andre bestemmelser i bank-  

 og sparekasseloven.
 Med hensyn til smittevirkningen menes der, at selskaberne i en koncern  

 ofte er så tæt kædet sammen økonomisk, at et sammenbrud i et selskab i  

 koncernen vil have væsentlig indflydelse på de øvrige selskabers økonomiske  

 situation.
Med hensyn til muligheden for omgåelse tænkes der for eksempel på  

 situationer, hvor banken på grund af andre begrænsninger ikke har mulighed  

 for at foretage udlån til en vis kunde eller på de ønskede betingelser.
I så  

 fald vil lånet alligevel kunne ydes ved at kapital udlånt fra  

 pengeinstituttet til koncern-selskaberne videreudlånes.
Endelig er der risiko for, at kreditvurderingerne, der lægges til grund  

 for udlånet til koncernselskaber, er lempeligere end de vurderinger, der  

 gælder for andre låntagere.
Dette skyldes, at långivningen kan være motiveret  

 af andre forhold, end pengeinstituttets indtjening.
 Betingelserne for, at pengeinstitutter kan indgå engagementer med andre  

 selskaber inden for samme koncern, bør derfor være strengere end for andre  

 engagementer.
 Finanstilsynet finder det på den baggrund nødvendigt, at have indsigt i  

 A-koncernens engagementer på konsolideret grundlag for at kunne vurdere  

 K-bankens fremtidige risikoprofil.
 Det er efter Finanstilsynets vurdering i overensstemmelse med BSL § 27,  

 stk. 1, at betinge tilladelsen af, at Finanstilsynet underrettes, såfremt  

 Topdanmark-koncernen under et har engagementer, som overstiger 50% af  

 bankkoncernens kernekapital efter fradrag.
 Dette skulle ikke give anledning til problemer med hensyn til  

 tavshedsreglerne, idet oplysningerne kan indhentes gennem A-koncernens  

 interne eller eksterne revision. ...
Endelig følger det af Bank- og Sparekasselovens § 50, stk. 1, at  

 Finanstilsynet i det omfang, det er nødvendigt for bedømmelsen af et  

 pengeinstituts økonomiske stilling, har adgang til at indhente oplysninger og  

 foretage inspektionsbesøg hos virksomheder, med hvilke pengeinstituttet har  

 særlig direkte eller indirekte forbindelse.« K-banken, der har haft Finanstilsynets indlæg til udtalelse, har i  

 skrivelse af 26. august 1993 meddelt, at man ikke ønsker at afgive yderligere  

 indlæg.
 Ankenævnet skal udtale:
Bank- og sparekasseloven indeholder et forbud mod udlån, garantier m.v. i  

 koncernforbindelser for at forebygge, at der som følge af det i  

 koncernforbindelserne eksisterende sammenhæng gennemføres arrangementer, som  

 ikke står til rådighed for pengeinstitutter efter bank- og  

 sparekasselovgivningen, herunder efter lovens tilsynsbestemmelser.
Det er  

 derfor en forudsætning, for at Finanstilsynet kan imødekomme en ansøgning om  

 særskilt tilladelse, at det konkrete låneforhold el.lign. enten ikke i sig  

 selv indebærer sådan risiko, eller at pengeinstituttet er indforstået med at  

 opfylde vilkår, som kan anses for begrundet i formålet med forbudet.
Efter  

 engagementets karakter er Erhvervsankenævnet enig i, at den omstridte  

 betingelse har væsentlig betydning for Finanstilsynets mulighed for i  

 forbindelse med tilsynsforpligtelsen at bedømme den særlige risiko, som  

 koncernforholdene har for banken.
 Derfor stadfæstes afgørelsen.
