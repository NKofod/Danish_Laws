Nr BSF 12 Forslag til folketingsbeslutning om opbevaring af hjemmeværnspersonellets  

 våben og ammunition i depoter i fredstid Fremsat af Jens Thoft (SF) Lilli Gyldenkilde (SF) Birgitte Husmark (SF)  

 Hanne Thanning Jacobsen (SF) Ingerlise Koefoed (SF) Rahbæk Møller (SF) Bjørn  

 Poulsen (SF) Ebba Strange (SF) Pelle Voigt (SF) den 31. oktober 1989 Folketinget pålægger regeringen at sikre, at hjemmeværnspersonellets våben og ammunition for fremtiden opbevares i det våbenkammer eller distriktsdepot, der efter omstændighederne er lettest tilgængeligt for det pågældende hjemmeværnsmedlem.
Bemærkninger til forslaget Hjemmeværnets personel har ifølge regeringens fortolkning af § 17, stk. 5,  

 i lov nr. 231 af 26/5 1982 om hjemmeværnets pligt til at opbevare våben og  

 ammunition i hjemmet.
 På trods af den omhu, hvormed hjemmeværnets ledelse behandler ansøgninger  

 om optagelse i hjemmeværnet, sker det forholdsvis hyppigt, at der optages  

 medlemmer, der ikke burde have været optaget, eller at forudsætningerne for  

 optagelsen ændres i et sådant omfang, at kontrakten med medlemmet burde have  

 været opsagt og/eller våbnet og ammunitionen inddraget.
Ifølge svar fra forsvarsministeren af 22. september 1989 til  

 Forsvarsudvalget har der i perioden 1968 til dato været begået 77 drab med  

 hjemmeværnsvåben.
Heraf udgør antallet af selvmord 62. Hertil kommer, at  

 hjemmeværnsvåben har været anvendt ved 3 røverier.
Herudover er der  

 konstateret 70 episoder af forskellig karakter, hvor hjemmeværnsvåben har  

 været anvendt f.eks. til gidseltagning, drabsforsøg, trusler, skud i  

 beruselse m.v.
 Det er forslagsstillernes opfattelse, at en række af disse 77 drab og  

 anden kriminalitet kunne være undgået, såfremt det enkelte hjemmeværnsmedlem  

 ikke havde adgang til at opbevare våben og ammunition i hjemmet.
I forbindelse med drabsepisoder har Hjemmeværnskommandoen flere gange  

 fundet det nødvendigt at indskærpe bestemmelserne vedrørende våbenopbevaring  

 m.v.
Dette har dog ikke nedbragt antallet af kriminelle episoder, ligesom  

 tyverier af hjemmeværnspersonellets våben forekommer forholdsvis hyppigt.
 Det er baggrunden for, at SF nu foreslår hjemmeværnets våben opbevaret i  

 depot i fredstid.
I debatten om deponering af våbnene i fredstid har der været fremført  

 mange argumenter.
I det følgende skal forslagsstillerne gennemgå de hyppigst  

 fremførte:
»Såfremt våbnene opbevares i depot, svækkes beredskabet afgørende.  

 Hjemmeværnet skal kunne træde i funktion omgående.« Argumentet holder kun, såfremt man forudsætter, at tredje verdenskrig  

 starter uden varsel.
Det forudsættes ikke i dag af NATO, som antager, at et  

 varsel på dage og uger må anses for sandsynligt.
I den forbindelse kan det  

 oplyses, at værnepligtigt menigt personel alene betros skarp ammunition i  

 forbindelse med vagt- og bevogtningstjeneste eller ved skarpskydningsøvelser,  

 altså under forhold hvor de menige altid er under kommando af en  

 befalingsmand.
Hertil kommer, at hjemmeværnets øvrige våben, ammunition og  

 udrustning, herunder f.eks. luftværnskanoner og luftværnsmaskingeværer, er  

 oplagt i depoter efter nærmere regler.
Disse depoter er i øvrigt ikke  

 tilgængelige for Folketingets medlemmer af hensyn til nationens sikkerhed.
I et debatindlæg om hjemmeværnet i Dansk Politi nr. 14, 1989, fremfører  

 kompagnichef i hjemmeværnet Jan Marcussen da også: »Jeg ved godt, at en  

 eventuel fjende ikke kan mobilisere og intervenere Danmark i løbet af så kort  

 tid, at der ikke vil være rigelig tid til at få våbnene udleveret fra et  

 centralt depot.« »Våbnene er mere sårbare og kan lettere stjæles, når de er oplagt i  

 depoter end anbragt hos de enkelte medlemmer.« Argumentet tager ikke hensyn til, at forsvarets mindst 1.000 depoter er  

 blevet yderligere beskyttet siden det store tyveri den 2. november 1986 fra  

 Farum øvelsesplads, samt at tyverier fra enkelte hjemmeværnsmedlemmer faktisk  

 forekommer.
Således fremgår følgende episoder af bilag i Folketingets  

 Forsvarsudvalg:
27. august 1989. To unge stjæler en hjemmeværnsmands bil indeholdende et  

 hjemmeværnsgevær.
Geværet er tilvejebragt. (Kilde: Herning Folkeblad 28.  

 august 1989).
9. september 1989. Et funktionsdygtigt M62-maskingevær med 250 skarpe skud  

 stjæles fra en hjemmeværnsmand ved et indbrud.
Maskingeværet er ikke fundet.  

 (Kilde: Helsingør Dagblad 11. september 1989).
29. september 1989. Ca. 5 kg plastisk sprængstof, 50 detonatorer, 2  

 M75-geværer, 1 M49-maskinpistol med 100 skarpe skud, 1 revolver kaliber .38  

 med 50 skud stjålet fra en hjemmeværnsmand ved et indbrud. (Kilde: B.T. 30.  

 september 1989). Våbnene er senere fundet.
Listen behøver for det pågældende  

 tidsrum ikke være komplet.
»Såfremt våbnene er opbevaret i hjemmet, skal man ikke afvente  

 klarsignal fra politisk hold, før forsvarskampen kan indledes, ligesom der er  

 risiko for, at fordeling af våbnene i en krise vil blive opfattet som et  

 voldsomt optrappende skridt.« Allerede i dag har hjemmeværnet 3 beredskabsgrader.
Disse er: 1)  

 Fredsberedskab, 2) Skærpet opmærksomhed og 3) Hjemmeværnet på plads.
Skærpet  

 opmærksomhed indebærer, at personel og enheder gør sig klar til - på ordre og  

 uden yderligere varsel - at kunne indsættes til løsning af de i forvejen  

 udpegede og indøvede opgaver i lokalområdet.
Fuld aktivering af hjemmeværnet  

 - Hjemmeværnet på plads - sker som en integreret del af forsvarets  

 beredskabssystem.
Ordren til fuld aktivering af hjemmeværnet gives i dag kun  

 af forsvarschefen efter indhentet bemyndigelse hertil fra forsvarsministeren.  

 Allerede i dag forudsætter en fuld aktivering af hjemmeværnet således en  

 politisk beslutning, og allerede i dag vil beredskabsgraden »skærpet  

 opmærksomhed«, hvorunder SF forudsætter våbnene fordelt, såfremt  

 forslaget vedtages, kunne betragtes som et optrappende skridt.
Men  

 forslagsstillerne antager, at Warszawapagten har kendskab til, at  

 hjemmeværnet er et decideret lokalforsvar, og anser derfor denne frygt for  

 ubegrundet.
»Det bliver enormt dyrt at skulle sikre de mange våbenkamre  

 og-depoter mod tyverier.« Forslagsstillerne vil ikke afvise, at der skal afsættes visse midler til  

 sikring af depoter, men må understrege, at debatten herom voldsomt overdriver  

 problemet.
Det kan næppe være ukorrekt at antage, at luftværnskanoner,  

 luftværnsmaskingeværer og antitankvåben samt skarp ammunition hertil og til  

 hjemmeværnets øvrige våben i forvejen opbevares på betryggende vis.
Det  

 fremgår endvidere af de skriftlige og mundtlige besvarelser, som Folketingets  

 Forsvarsudvalg fik efter det tidligere omtalte tyveri på Farum Kaserne den  

 2/10 1986, at et mere intensivt tilsyn i form af enten elektronisk  

 overvågning, vagt eller patruljevirksomhed ville blive iværksat.
Nu 3 år  

 senere må det forudsættes, at dette for længst er sket.
Når de fremførte argumenter ikke holder vand, hvad er så den egentlige  

 årsag til, at hjemmeværnet stædigt fastholder, at det er helt afgørende for  

 opretholdelse af hjemmeværnets virksomhed, at personellet har ret til at  

 opbevare våbnene i hjemmet? Forslagsstillerne nægter at tro, at årsagen er:  

 »Folk vil simpelt hen ikke være i hjemmeværnet, hvis de ikke må have  

 deres våben hjemme«, som major i hjemmeværnet H.
Nørgaard Rasmussen  

 udtalte til Dagbladet Djursland den 15. august 1989. SF nægter at tro, at  

 hjemmeværnets personel består af folk, der er så våbenfikserede, at det er  

 deres vigtigste motiv til medlemskabet.
Nej, den egentlige årsag finder man ved at gå tilbage i historien til  

 hjemmeværnets rødder i den kolde krig.
Hjemmeværnet indgik - som de norske  

 »Stand Behind«-grupper - som et element, der kunne sættes ind imod  

 et pludseligt kommunistisk kup som forløber for en sovjetisk invasion.  

 Frygten herfor var - om end næppe begrundet - meget afgørende for dansk  

 indlemmelse i NATO.
At det forholder sig således, og at frygten for et kup fortsat optager  

 tankegangen i hjemmeværnet, kan ses af den kendsgerning, at det enkelte  

 hjemmeværnsmedlems ammunitionsbeholdning, indtil SF pegede på dette forhold i  

 august 1989, systematisk blev omtalt som »kupammunitionen«.
Ganske  

 vist hedder det korreksende fra forsvarsministeren i et svar af 29. september  

 1989, hvor ministeren i øvrigt afviste at oplyse Folketinget om størrelsen af  

 medlemmernes beholdning af såkaldt »kupammunition«, selv om enhver  

 i aviserne ved de gentagne tyverier har kunnet læse, hvor stor  

 ammunitionsbeholdningen er, at »den omtalte ammunition benævnes i øvrigt  

 beredskabsammunition«.
Det er imidlertid ukorrekt.
I svar på spørgsmål 58 af 13. januar 1988 fra  

 forsvarsministeren hedder det således: »Den nuværende ordning med  

 opbevaring af våben og kupammunition hos den enkelte har været en  

 forudsætning i bestemmelsen i anordningen . . .« Det hedder ligeledes i  

 en henvendelse fra Hjemmeværnskommandoen til hjemmeværnets chefer af 3. juni  

 1983 om regler for opbevaring af våben og ammunition i hjemmet, punkt 2:
»Våben skal opbevares med en vital del udtaget, der sammen med  

 kupammunitionen opbevares særskilt - om muligt under lås.« Men er det rimeligt i 1989 fortsat at fastholde frygten for et pludseligt  

 kommunistisk kup, eller hører denne tankegang til i den kolde krig? Og er det  

 fortsat rimeligt, at hjemmeværnet agerer, som om verden ikke var forandret  

 blot den mindste lillebitte smule siden 1948? SF mener, at det er på tide at ophøre med at lade den kolde krig i 50'erne  

 være styrende for handlinger i nutiden.
De, som fortsat fastholder, at  

 hjemmeværnets våben bør opbevares i hjemmet, pådrager sig et særdeles tungt  

 ansvar for de uundgåelige ulykker, forbrydelser og selvmord, som bliver  

 resultatet heraf.
Kunne blot et eller nogle få af de drab, som foregår med  

 hjemmeværnets våben, undgås, mener forslagsstillerne, at der bør foretages en  

 anbringelse af våbnene i depoter i fredstid.
