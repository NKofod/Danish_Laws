Ligebehandlingsnævnets afgørelse om køn - adgangsbegrænsning - ej medhold J. nr. 2015-6811-43516 Det var ikke i strid med ligestillingsloven, at Forsvaret afholder inspirationsdage kun for kvinder.
Formålet med inspirationsdagene er at få flere kvinder til at søge uddannelse og ansættelse i Forsvaret.
Da værnepligten kun gælder mænd, og da kvinder er underrepræsenteret i Forsvaret, vurderede nævnet, at afholdelsen af inspirationsdage for kvinder for at fremme ligestillingen i rekrutteringen til Forsvaret var begrundet i et legitimt mål.
Midlerne til at opfylde målet gik ikke ud over det hensigtsmæssige og nødvendige.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at Forsvaret afholder inspirationsdage for kvinder uden at tilbyde et lignende arrangement for mænd.
Ligebehandlingsnævnets afgørelse Det var ikke i strid med ligestillingsloven, at Forsvaret afholder inspirationsdage for kvinder.
Sagsfremstilling Klager, der er mand, har klaget over, at Forsvaret afholder inspirationsdage for kvinder uden at tilbyde et tilsvarende arrangement for mænd.
 Forsvarets rekrutteringscentre afholder omkring fire gange årligt inspirationsdage udelukkende for kvinder.
På inspirationsdagene gives der en introduktion til Forsvaret og Forsvarets uddannelser.
Deltagerne kan møde kvinder, der er ansat i Forsvaret, og høre om deres oplevelser og erfaringer.
Der er også mulighed for at deltage i praktiske øvelser og få en forsmag på, hvilke udfordringer der venter i Forsvarets tre værn.
 Klagen er indgivet den 17. september 2015.
Parternes bemærkninger Klager gør gældende, at Forsvarets afholdelse af inspirationsdage for kvinder udgør en forskelsbehandling på grund af køn.
Klager ønsker, at Forsvaret fremover afholder inspirationsdage både for mænd og kvinder.
Inspirationsdagene for kvinder kan ikke sammenlignes med Forsvarets Dag, hvor også mænd deltager.
På inspirationsdagene er der mulighed for at prøve uniformer, håndtere våben og afprøve forhindringsbaner.
Disse aktiviteter finder ikke sted på Forsvarets Dag.
Kvinder har på Forsvarets Dag samme muligheder som mænd for at søge information om Forsvaret.
Der er derfor ikke behov for at afholde inspirationsdage udelukkende for kvinder.
Inspirationsdagene for kvinder har til formål at rekruttere flere kvinder og dermed færre mænd til Forsvaret.
Dette udgør en forskelsbehandling på grund af køn.
Der er ikke videnskabeligt belæg for Forsvarets påstand om, at mangfoldighed i Forsvaret medfører øget effektivitet og bedst mulig opgaveløsning.
Der er derfor ikke tale om et sagligt hensyn.
Et ønske om mangfoldighed i Forsvaret kan ikke lovligt realiseres gennem en målrettet hvervning af kvinder.
Mangfoldighed må i stedet opstå naturligt ved, at man vælger den bedste mand eller kvinde til jobbet.
Indklagede gør gældende, at afholdelse af inspirationsdage for kvinder ikke udgør en overtrædelse af ligestillingsloven.
Inspirationsdagene for kvinder er således begrundet i saglige hensyn.
 Formålet med at afholde inspirationsdage for kvinder er at få flere kvinder til at søge uddannelse i Forsvaret på værnepligtslignende vilkår og efterfølgende fastansættelse.
Forsvaret efterstræber mangfoldighed blandt de ansatte for at sikre en øget effektivitet og bedst mulig opgaveløsning.
En bred sammensætning af medarbejdere giver en bredere vifte af kompetencer til at løse Forsvarets opgaver nationalt og i internationale missioner.
Værnepligten omfatter kun mænd.
Derfor indkaldes kvinder ikke til Forsvarets Dag, men får alene tilbud om deltagelse.
Da kvinder i modsætning til mænd ikke har pligt til at deltage i Forsvarets Dag, bliver de som udgangspunkt ikke informeret om Forsvarets uddannelser i samme omfang som mænd.
Dette er en medvirkende årsag til, at Forsvarer rekrutterer markant færre kvinder end mænd.
Som en del af Forsvarsministeriet mangfoldighedspolitik afholder Forsvarsministeriets Personalestyrelse derfor inspirationsdage for kvinder.
Inspirationsdagene giver kvinderne mulighed for at søge information om Forsvarets uddannelser, ligesom de har til formål at skabe interesse for kvinders ansættelse på værnepligtslignende vilkår.
 På Forsvarets Dag får alle mænd tilsvarende oplysninger om værnepligt og mulighederne for efterfølgende videreuddannelse.
Over 85 procent af de kvinder, der afgår fra værnepligtslignende tjeneste før tid, har ikke deltaget i inspirationsdagene for kvinder.
Hovedparten af de afgåede kvinder var ikke på forhånd bekendt med den fysiske belastning, som en ansættelse på værnepligtslignende vilkår indebærer.
Enkelte rekrutteringscentre lader derfor kvinderne bære tunge rygsække og afprøve udvalgte forhindringer på forhindringsbanen under afholdelsen af inspirationsdagene.
Derved får kvinderne et indtryk af den fysiske belastning under en ansættelse på værnepligtslignende vilkår, hvilket giver dem et bedre grundlag for at træffe beslutning om at ansøge om ansættelse.
Afholdelsen af inspirationsdage for kvinder er begrundet i saglige hensyn.
Der er ikke behov for at afholde inspirationsdage for mænd, da de som følge af værnepligten indkaldes til Forsvarets Dag, hvor de får præcis de samme informationer, som kvinderne får på inspirationsdagene.
Ligebehandlingsnævnets bemærkninger og konklusion Efter lov om Ligebehandlingsnævnet kan en klage indbringes for nævnet af den, der har retlig interesse i sagen.
Reglen om retlig interesse trådte   i kraft den 1. januar 2016 og gælder for klager, der er indgivet efter denne dato.
 Klagen blev indgivet den 17. september 2015 og er således behandlet efter de dagældende regler.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for myndigheder, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Loven er dog ikke til hinder for forskelsbehandling af det ene køn, hvis det er begrundet i et legitimt mål, og midlerne til at opfylde dette mål er hensigtsmæssige og nødvendige.
 Det fremgår af betragtning 16 i Rådets direktiv 2004/113, der ligger til grund for ligestillingsloven, at et legitimt mål for eksempel kan være fremme af ligestilling mellem mænd og kvinder eller mænds og kvinders interesser.
 Klager har påvist faktiske omstændigheder, der giver anledning til at formode, at Forsvarets afholdelse af inspirationsdage for kvinder udgør forskelsbehandling på grund af køn, da mænd ikke har mulighed for at deltage i disse inspirationsdage, og da der ikke afholdes lignende inspirationsdage for mænd.
Nævnet lægger på baggrund af Forsvarets oplysninger til grund, at Forsvaret rekrutterer markant færre kvinder end mænd, og at formålet med inspirationsdagene for kvinder er at få flere kvinder til at søge uddannelse og ansættelse i Forsvaret.
Mænd har adgang til samme information om uddannelse og ansættelse i Forsvaret i forbindelse med Forsvarets Dag, som alle mænd i kraft af værnepligten indkaldes til.
 Da værnepligten kun gælder mænd, er det på denne baggrund nævnets vurdering, at Forsvarets afholdelse af inspirationsdage for kvinder med henblik på at fremme ligestillingen i rekrutteringen til Forsvaret er begrundet i et legitimt mål, idet kvinder er underrepræsenteret i Forsvaret.
 Herefter, og da midlerne til at opfylde målet om at få flere kvinder i Forsvaret må anses for hensigtsmæssige og nødvendige, er det godtgjort, at ligebehandlingsprincippet ikke er blevet krænket.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
