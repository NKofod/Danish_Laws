Bekendtgørelse om ændring af bekendtgørelse om tilskud til opretholdelse af ændret afvanding § 1 I bekendtgørelse nr. 93 af 28. januar 2010 om tilskud til opretholdelse af ændret afvanding, som ændret ved bekendtgørelse nr. 80 af 27. januar 2012 og bekendtgørelse nr. 92 af 29. januar 2013, foretages følgende ændringer:
 1. Efter § 4 a indsættes i kapitel 2:
»§ 4 b.
Ved revisionsklausul forstås i denne bekendtgørelse revisionsklausul, som omhandlet i artikel 46 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).« 2. § 8, stk. 2, 2. pkt. og 3. pkt., affattes således:
»Der skal anvendes et markkort, der sikrer en nøjagtighed, som mindst svarer til kartografi i størrelsesordenen 1:10.000. Målforholdet og de markblokke og markbloknumre, der fremgår af Fødevareministeriets markblokregister ved indgivelse af ansøgningen, skal fremgå af markkortet.« 3. Efter § 9 indsættes:
»§ 9 a.
Uanset § 9 kan der fra den 1. januar 2015 ikke indgives ansøgning om tilsagn om tilskud.« 4. I § 14 indsættes som stk. 2:
»Stk. 2. Hvis tilsagnsperioden begynder den 1. september 2014, er tilsagn om tilskud for et areal endvidere betinget af, at arealet ikke er omfattet af § 21 b, stk. 1, i lov om miljøbeskyttelse ved tilsagnsperiodens begyndelse.« 5. § 24, stk. 2 og stk. 3, affattes således:
 »Stk. 2. Uanset stk. 1 nedsættes det årlige tilskud for det pågældende tilsagnsår til 0 kr. pr. ha for følgende arealer:
1) Tilsagnsarealer, a) der er omfattet af tilsagn om tilskud for en tilsagnsperiode, der begynder den 1. september 2014, og b) som er randzonearealer i perioden fra tilsagnsårets begyndelse og til og med fristen for indgivelse af ansøgning om enkeltbetaling i det kalenderår, hvor tilsagnsåret udløber.
2) Tilsagnsarealer, a) der er omfattet af tilsagn om tilskud for en tilsagnsperiode, der begynder den 1. september 2014, b) for hvilke der søges om kompensation for randzoner for en forpligtelsesperiode, der helt eller delvis er sammenfaldende med tilsagnsåret, og c) som er randzonearealer ved begyndelsen af den i litra b nævnte forpligtelsesperiode.
Stk. 3. Uanset stk. 2 nedsættes det årlige tilskud for det første tilsagnsår med et beløb, der fastsættes som anført i stk. 4, for arealer, 1) som omhandlet i stk. 2, nr. 2, og 2) for hvilke der i medfør af lov om randzoner foreligger dispensation således, at randzonebredden er ændret til 0 meter med virkning fra en dato, der ligger forud for fristen for indgivelse af ansøgning om enkeltbetaling i 2015, og for den resterende del af tilsagnsperioden eller indtil det tidspunkt, hvor tilsagnshaver har modtaget meddelelse om, at tilsagnet er bortfaldet.« 6. I § 24 indsættes som stk. 4:
»Stk. 4. For de i stk. 3 anførte arealer nedsættes det årlige tilskud for det første tilsagnsår med et beløb, der fastsættes som den ansøgte kompensation for randzoner ganget med forholdet mellem den periode, hvor forpligtelsesperioden for kompensation for randzoner er sammenfaldende med det første tilsagnsår, og den nævnte forpligtelsesperiode.« 7. Efter § 31 indsættes:
»§ 31 a.
Tilsagn om tilskud bortfalder for arealer, der inden for det pågældende tilsagnsår er omfattet af § 21 b, stk. 1, i lov om miljøbeskyttelse.
Tilsagnet bortfalder med virkning fra begyndelsen af det pågældende tilsagnsår, hvis bortfald af tilsagnet er en følge af revisionsklausul.
§ 31 b.
Hvis et tilsagn omfatter et tilsagnsareal, der bliver omfattet af § 31 a, kan der indgives erklæring om, at bortfald af tilsagn om tilskud i medfør af § 31 a ikke accepteres, hvis bortfald af tilsagnet er en følge af revisionsklausul.
 Stk. 2. Der gælder følgende bestemmelser for erklæringen:
 1) Erklæringen kan kun omfatte tilsagn, hvor et tilsagnsareal bliver omfattet af § 31 a for det tilsagnsår, som erklæringen vedrører.
 2) Erklæringen skal omfatte alle de tilsagnsarealer, der er omfattet af det eller de tilsagn, som erklæringen vedrører.
Stk. 3. Erklæringen kan tidligst indgives ved begyndelsen af det tilsagnsår, som erklæringen vedrører, og skal være modtaget i NaturErhvervstyrelsen senest den dag, hvor fristen for ansøgning om enkeltbetaling udløber i det kalenderår, hvor tilsagnsåret, som erklæringen vedrører, udløber.
Erklæringen skal indgives af den, der ved indgivelse af erklæringen som ejer eller forpagter driver de tilsagnsarealer, der er omfattet af erklæringen, og som er registreret i NaturErhvervstyrelsen som tilsagnshaver eller i tilfælde af producentskifte vil indtræde i tilsagnet, jf. § 23.
Stk. 4. Erklæringen skal indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Erklæringen skal indeholde de oplysninger, der forlanges til brug for sagsbehandlingen, herunder indtegning på et markkort.
Der skal anvendes et markkort, der sikrer en nøjagtighed, som mindst svarer til kartografi i størrelsesordenen 1:10.000. Målforholdet og de markblokke og markbloknumre, der fremgår af Fødevareministeriets markblokregister ved indgivelse af erklæringen, skal fremgå af markkortet.
 Stk. 5. Ved rettidig modtagelse af erklæringen bortfalder det eller de tilsagn, der er omfattet af erklæringen, hvis erklæringen er i overensstemmelse med stk. 1 og 2. Det eller de tilsagn, der er omfattet af erklæringen, bortfalder med virkning fra begyndelsen af det tilsagnsår, som erklæringen vedrører.
Stk. 6. NaturErhvervstyrelsen kan i særlige tilfælde dispensere fra den i stk. 3 anførte frist for indgivelse af erklæringen.« § 2 Stk. 1. Bekendtgørelsen træder i kraft den 1. februar 2014.
 Stk. 2. Bekendtgørelsens § 1, nr. 5 og 6, finder anvendelse for tilsagn om tilskud, hvor tilsagnsperioden begynder den 1. september 2014.
