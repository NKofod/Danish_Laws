Betænkning afgivet af Beskæftigelsesudvalget den 24. juni 2020 Betænkning over Forslag til lov om ændring af lov om arbejdsløshedsforsikring m.v. og lov om sygedagpenge (Yderligere forlængelse af perioder, der ses bort fra ved forbrug af arbejdsløshedsdagpenge, midlertidig ret til dagpenge til selvstændige og yderligere midlertidig forlængelse af retten til sygedagpenge) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 2 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et flertal i udvalget (udvalget med undtagelse af NB og LA) indstiller lovforslaget til vedtagelse med de stillede ændringsforslag.
Et mindretal i udvalget (NB) vil redegøre for sin indstilling til lovforslaget og ændringsforslag nr. 2 ved 2. behandling.
Mindretallet vil stemme for ændringsforslag nr. 1.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstre er en del af aftalen om udfasning af hjælpepakker, stimuliinitiativer og eksportinitiativer af 15. juni 2020. Venstre støtter derfor op om beslutningen om generelt at udfase hjælpepakkerne, i takt med at samfundet åbner igen, da vi skal se fremad og bevæge os mod mere almindelige tilstande.
Hjælpepakkerne var helt ekstraordinære tiltag, der skulle sikre, at danske virksomheder, selvstændige og lønmodtagere kom bedst muligt gennem krisen.
Der er dog stadig virksomheder og medarbejdere, der har hårdt brug for hjælp, og Venstre er klar til at tage nye initiativer, hvis der er behov for at hjælpe med at holde hånden under danske arbejdspladser, eksempelvis de virksomheder, som fortsat er underlagt forbud, eller hvis kerneforretning er væsentlig begrænset af eksempelvis forsamlingsforbuddet.
Disse virksomheder skal fortsat have kompensation, også selv om hjælpepakkerne bliver udfaset.
Ledigheden er ligeledes fortsat meget høj med over 40.000 nye ledige, og der kan potentielt komme mange flere i den kommende tid i en situation, hvor over 200.000 stadig er på lønkompensation.
Der er stadig manglende vækst og dermed færre jobåbninger.
Venstre kan derfor støtte lovforslaget om at lave en yderligere forlængelse af den såkaldte døde periode i dagpenge- og sygedagpengesystemet, hvorefter den skal udfases frem til august.
Samtidig giver vi selvstændige, der er direkte omfattet af et forbud mod at drive virksomhed, ret til dagpenge uden at skulle lukke virksomheden med afmelding af cvr-nummeret.
Det er tiltag, som er helt nødvendige i en tid, hvor vi har oplevet et meget stort antal nyledige og står i en økonomisk krise med manglende vækst og job.
 5. Ændringsforslag med bemærkninger.
Ændringsforslag Til § 1 Af beskæftigelsesministeren, tiltrådt af udvalget:
 1) I det under nr. 1 foreslåedes § 53, stk. 22, 1. pkt., indsættes efter »stk. 20«: »og 21«.
[Lovteknisk præcisering] Af beskæftigelsesministeren, tiltrådt af et flertal (udvalget med undtagelse af NB):
 2) Efter det under nr. 1 foreslåede § 53, stk. 22, indsættes som stk. 23:
»Stk. 23. For et medlem af en arbejdsløshedskasse, som driver selvstændig virksomhed, og som opfylder kravet om 1 års medlemskab af en anerkendt arbejdsløshedskasse, jf. stk. 1, finder stk. 22 tilsvarende anvendelse.
Bestemmelserne i stk. 20, 3.-5. pkt., finder tilsvarende anvendelse, dog således at den hidtidige betaling af medlemsbidrag ud over 1-årskravet i stk. 1 indgår i opgørelsen af medlemskabsperioden efter stk. 20, 3. pkt.« [Udvidelse af målgruppen for selvstændige erhvervsdrivendes adgang til dagpenge på grundlag af indtægt uden for en medlemsperiode] Bemærkninger Til nr. 1 og 2 Det følger af lovforslaget, at en selvstændig erhvervsdrivende uden forudgående medlemskab af en arbejdsløshedskasse kan få umiddelbar ret til arbejdsløshedsdagpenge, under forudsætning af at medlemmet indbetaler kontingent med tilbagevirkende kraft for 12 måneder.
Den selvstændige forpligtes desuden til medlemskab 1 år fremadrettet.
Tilsvarende gælder for medlemmer, der endnu ikke har været medlem i 1 år.
Det følger videre af lovforslaget, at medlemsperioden rekonstrueres 12 måneder tilbage i tiden, således at indtægt, der er erhvervet i denne periode, kan indgå i opgørelsen af dagpengeretten og beregningen af dagpengesatsen.
Derudover sikres det med forslaget til § 53, stk. 22, som indsat ved dette lovforslags § 1, nr. 1, at overskud, som er erhvervet uden for en medlemsperiode, helt undtagelsesvis kan medregnes ved opgørelsen af dagpengeretten og ved beregning af dagpengesatsen.
 Lovforslaget omfatter imidlertid ikke den situation, hvor en selvstændig erhvervsdrivende allerede har opnået mindst 1 års medlemskab, men hvor medlemsperioden ikke strækker tilstrækkeligt langt bagud i tid, så medlemmer kan medregne overskud, som er erhvervet uden for en medlemsperiode, og derved ikke kan medregne årsopgørelsen for den selvstændige virksomhed for et helt år.
 Det forekommer ikke rimeligt, at personer, som allerede er medlemmer af en arbejdsløshedskasse, og som opfylder kravet om 1 års medlemskab, stilles ringere end medlemmer, som med lovforslaget helt ekstraordinært kan opnå medlemskab og umiddelbar ret til arbejdsløshedsdagpenge på gunstige vilkår.
 Det foreslås indsat som et nyt § 53, stk. 23, 1. pkt., at for et medlem af en arbejdsløshedskasse, som driver selvstændig virksomhed, og som opfylder kravet om 1 års medlemskab af en anerkendt arbejdsløshedskasse, jf. stk. 1, vil stk. 22 finde tilsvarende anvendelse.
 Forslaget betyder, at medregning af indkomst, som ligger uden for en medlemsperiode, også kommer til at omfatte den ovenfor beskrevne gruppe.
 Det foreslås videre i et nyt § 53, stk. 23, 2. pkt., at bestemmelserne i stk. 20, 3.-5. pkt., vil finde tilsvarende anvendelse, dog således at den hidtidige betaling af medlemsbidrag ud over 1-årskravet i stk. 1 indgår i opgørelsen af medlemskabsperioden efter stk. 20, 3. pkt.
 Forslaget betyder, at adgangen til at kunne medregne indtægt erhvervet uden for en medlemsperiode vil blive betinget af, at medlemmet forpligter sig til at være medlem af en arbejdsløshedskasse i mindst 24 måneder, dog således at de medlemsbidrag, der er betalt efter det første års medlemskab, kan medregnes til opgørelsen af medlemskabskravet på 12 måneder efter det første års medlemskab.
 Det foreslås videre, at hvis medlemmet melder sig ud af arbejdsløshedskassen inden for samlet 24 måneders medlemskab, skal medlemmet betale et beløb til arbejdsløshedskassen svarende til forskellen mellem 1 års medlemskab og allerede indbetalte medlemsbidrag ud over de første 12 måneder.
 Det foreslås videre, at beløbet uden yderligere vil kunne inddrives af restanceinddrivelsesmyndigheden.
 Dette svarer til princippet for personer, som opnår medlemskab og umiddelbar ret til dagpenge efter lovforslaget i øvrigt, jf. lovforslagets § 1, nr. 1.
6. Udvalgsarbejdet Lovforslaget blev fremsat den 18. juni 2020 og var til 1. behandling den 19. juni 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 3 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Christian Langballe (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
