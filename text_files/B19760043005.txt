(danske søvejsregler) I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeren herved følgende:
 § 1.  Denne bekendtgørelse gælder for åer, indsøer,  

 kanaler, havneområder, bugter og fjorde smt den del af dansk territorialt  

 farvand, der ligger inden for og mellem øer, holme og rev (stenrøser), som  

 ikke til stadighed overskylles af havet, samt endelig løb og render, der  

 vedligeholdes ved dansk myndigheds foranstaltning.
 § 2.  For sejlads i de i § 1 nævnte farvande gælder de  

 internationale søvejsregler med de nedenfor anførte afvigelser og  

 tilføjelser.
 Stk. 2.  For farvande, hvor særlige forhold gør sig  

 gældende, samt for havneområder kan der være fastsat særlige regler, herunder  

 navnlig at skibe, hvis kurs skærer farvandets længderetning, skal gå af vejen  

 for skibe, der sejler i farvandets længderetning.
 Stk. 3.  I medfør af den særlige lovgivning om  

 politimæssige bestemmelser i tilslutning til militære forhold og  

 foranstaltninger kan der ved meddelelse i Efterretninger for Søfarende være  

 fastsat særlige sejladsbegrænsninger for bestemte farvandsafsnit.
 § 3.  Pramme og flåder, der slæbes agten for det  

 slæbende skib, og som ikke kan styres, kan, når slæbets længde ikke  

 overstiger 200 meter, i stedet for de lys, som er foreskrevet i de  

 internationale søvejsreglers regel 24(e), i den agterste del af prammen eller  

 flåden føre et hvidt lys, der er synligt hele horisonten rundt i en afstand  

 af mindst 1 sømil.
 Stk. 2.  Pramme og flåder, der slæbes langs siden, kan i  

 stedet for de lys, der er foreskrevet i de internationale søvejsreglers regel  

 24 (f) (ii), på den side af prammen eller flåden, der vender bort fra det  

 slæbende skib, føre et hvidt lys, der er synligt hele horisonten rundt i en  

 afstand af mindst 1 sømil.
§ 4.  Færger, som ved kæder eller lignende bevæger sig  

 på en fast rute, skal på det sted, hvor de bedst kan ses, føre 3 røde lys  

 anbragt i eller parallelt med diametralplanet i en lodret ligesidet trekant  

 med spidsen opad og med sider på mindst 1 meter.
Lysene skal være synlige  

 hele horisonten rundt i en afstand af mindst 1 sømil.
Sådanne færger må ikke  

 føre andre skibslys.
 § 5.  Et skib, der - bortset fra korte manøvrer -  

 sejler med agterstævnen i sejlretningen, og som er således indrettet, at det  

 herunder bevarer normal fuld styreevne, skal føre:
 Om natten: De i de internationale søvejsregler foreskrevne lys på en sådan  

 måde, at den faktiske sejlretning derved er tilkendegivet.
Om dagen: To sorte kugler med diameter på mindst 0,60 meter anbragt  

 symmetrisk på hver side af diametralplanet, mindst 2 meter over skorsten og  

 overbygninger og med en indbyrdes afstand på mindst 3 meter.
Nåt dette signal  

 anvendes, skal ved iagttagelsen af de internationale søvejsregler, herunder  

 især reglerne for styring og sejlads, skibet betragtes som stævnende i  

 sejlretningen.
 § 6.  I eller nær et område med nedsat sigtbarhed skal  

 uddybningsmateriel, der på arbejdspladsen kan vanskeliggøre andre skibes fri  

 sejlads, afgive følgende signaler:
a.
Når det ligger til ankers: Det i de internationale søvejsregler  

 foreskrevne signal for et skib, der liggr til ankers, efterfulgt af en række  

 enkeltslag på klokken (mindst 6), når andre skibe skal passere  

 uddybningsmateriellet, som om dette var et rødt sømærke, og en række  

 dobbeltslag (mindst 6), når andre skibe skal passere uddybningsmateriellet,  

 som om dette var et sort sømærke.
b.
Når det er let: Det i de internationale søvejsreglers regel 35(c)  

 foreskrevne signal efterfulgt af et af de i litra a i denne paragraf  

 foreskrevne klokkesignaler.
 § 7.  Hvor dykker er ude, skal skibe passere med  

 særlig forsigtighed, maskindrevne skibe så vidt muligt med stoppet skrue.
 Stk. 2.  Når dykker er ude, skal dette tilkendegives ved  

 - på det sted hvor det bedst kan ses - at vise det internationale signalflag  

 A i form af en plade eller et udspilet flag med en højde på mindst 1 meter.  

 Om natten skal pladen eller flaget være belyst.
 Regler for sejlads i løb.
§ 8.  a.
Ved et løb, der er så snævert, at to  

 modgående skibe ikke uden fare kan passere hinanden, skal det skib, der er  

 for indgående, vente.
 Hvor særlige forhold gør sig gældende, kan en anden regel være fastsat.
 Et skib anses for indgående, når det skal have de sorte sømærker om  

 styrbord.
b.
I et snævert løb skal skibe passere hinanden med en efter forholdene  

 afpasset langsom fart.
c.
Et indhentende skib skal i et snævert løb passere et skib, det  

 indhenter, på dettes bagbords side; når forholdene tillader det, skal det  

 skib, der indhentes, give plads, således at passage kan ske uden fare.
Ved  

 sådan passage skal de i de internationale søvejsreglers regel 34(c)  

 foreskrevne signaler afgives.
 § 9.  Skibe eller andet flydende materiel må ikke uden  

 tvingende nødvendighed ankres eller fortøjes i fyr- og båkelinier eller  

 sådan, at andre skibes sikre passage derved vanskeliggøres eller hindres.
§ 10.  Et skib, der er grundstødt i eller ved et  

 snævert løb, således at det hindrer sejladsen, skal drage omsorg for hurtigst  

 muligt at komme af grunden.
Varp, der føres over løbet, skal slækkes for  

 passerende skibe.
 Stk. 2.  Et skib, der er grundstødt i et snævert løb, må  

 ikke benytte skruen på en sådan måde, at skade (opfyldning af løbet og  

 lignende) derved forvoldes.
 § 11.  Uddybningsmateriel må i et løb kun passeres af  

 andre skibe eller fartøjer på den side af uddybningsmateriellet, hvor de i de  

 internationale søvejsregler regel (27(d) (ii) foreskrevne lys eller  

 signalfigurer føres.
 Særlige regler for løb, der kunstigt vedligeholdes.
 § 12.  For kunstigt vedligeholdte løb og i deres  

 umiddelbare nærhed gælder desuden følgende bestemmelser:
a.
Maskindrevne skibe skal under fornøden hensyntagen til sikker  

 navigering afpasse farten således, at løbet ikke beskadiges.
 Hvor særlige forhold gør sig gældende, kan ved reglement for vedkommende  

 løb være fastsat en maksimumfart.
b.
Optagning af sten og sand eller udkastning af last, ballast, aske eller  

 lignende er forbudt.
c.
Det er forbudt at anvende fiskeredskaber på en sådan måde, at det er  

 til hinder for sejladsen, samt at benytte fiskeredskaber, som kan rive op i  

 bunden, så sten og sand flyttes.
 Forskellige bestemmelser.
 § 13.  Efter samråd med handelsministeriet kan der af  

 stedlige myndigheder fastsættes midlertidige sejladsregler for  

 farvandsafsnit, hvor der foretages arbejder på broer, havneanlæg og lignende.
 Stk. 2.  Sådanne regler skal, når de er bekendtgjort i  

 Efterretninger for Søfarende, følges af alle skibe, der passerer det  

 pågældende farvandsafsnit.
 § 15.  Overtrædelse af denne bekendtgørelse straffes  

 med bøde.
 § 16.  Bekendtgørelsen træder i kraft den 15. juli  

 1977 kl. 12.00.
 Stk. 2.  Bekendtgørelse nr. 49 af 11. marts 1965 om  

 særlige regler for sejlads m.m. i visse danske farvande som ændret ved  

 bekendtgørelse nr. 536 af 5. december 1969 samt bekendtgørelse nr. 533 af 5.  

 december 1969 om sejlads i Drogden ophæves.
 Handelsministeriet, den 24. august 1976.
Erling Jensen /T.
R.
Funder.
