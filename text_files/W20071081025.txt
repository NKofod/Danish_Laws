Klage over vagtlægebesøg til lille dreng, hvor forældrene havde mistanke om meningitis Nævnet fandt, at vagtlægen ikke handlede under normen for almindelig anerkendt faglig standard, idet nævnet lagde vægt på, at vagtlægen relevant undersøgte patienten.
Ved den objektive undersøgelse fandt vagtlægen, at patientens tilstand kun var lettere påvirket, at der ikke var nakke/rygstivhed, og kun enkelte pletter, som lignede peteccier (et særligt udslæt, som ikke svinder for tryk og som kan være tegn på meningitis).
 Af indlæggelsessedlen til børneafdelingen fremgik det, at patienten havde høj feber, udslæt i kinderne, og at vagtlægen ikke kunne udelukke, at enkelte kunne være petecciale.
 Nævnet lagde vægt på, at der ikke klinisk var tegn på meningitis, hvorfor det ikke var under normen for almindelig anerkendt faglig standard at undlade at ledsage patienten i ambulance til hospitalet eller at undlade at iværksætte antibiotisk behandling på stedet.
