 Under henvisning til udenrigsministeriets bekendtgørelse nr. 55 af 24.  

 november 1954, Lovtidende C, bringes det herved til almindelig kundskab, at  

 Danmark ved meddelelse til De forenede Nationers generalsekretær med virkning  

 fra 25. marts 1968 har tilbagekaldt de af Danmark ved ratifikationen af den  

 internationale konvention af 28. juli 1951 om flygtninges retsstilling tagne  

 forbehold til dennes artikel 24, stk. 1, 2 og 3 samt erstattet det hidtidige  

 forbehold til artikel 17 med følgende forbehold:
»Forpligtelsen i artikel 17, stk. 1 til at indrømme flygtninge, som  

 er lovligt bosat i Danmark, den gunstigste behandling, som indrømmes fremmede  

 landes statsborgere med hensyn til adgangen til at tage lønnet arbejde, skal  

 ikke forstås således, at flygtninge er berettiget til at nyde de fordele, som  

 i denne henseende i Danmark indrømmes statsborgere i Finland, Island, Norge  

 og Sverige.« Udenrigsministeriet, den 12. juni 1968.
 Poul Hartling.
