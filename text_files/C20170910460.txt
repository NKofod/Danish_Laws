Vejledning om ansøgning om støtte fra ansøgningspuljen til frivilligt socialt arbejde FL § 15.13.15.10. (PUF) Ansøgningsfrist den 16. marts 2017 kl. 12.00 INDHOLDSFORTEGNELSE 1. Indledning 2. Ansøgningspuljens formål 3. Målgruppe 4. Ansøgerkreds 5. Forventede resultater 6. Støtteegnede projekter 7. Projektperiode 8. Udarbejdelse af projektbeskrivelse 9. Tildelingskriterier 10. Tilskudsberettigede udgifter 11. Ikke tilskudsberettigede udgifter 12. Udarbejdelse af budget 13. Ansøgningsprocedure 14. Hvis projektet får tilskud 1. Indledning Denne vejledning vedrører ansøgningspuljen til frivilligt socialt arbejde (PUF). Ansøgningspuljen fremgår af finanslovens § 15.13.15.10. Frivilligt socialt arbejde.
I ansøgningspuljen for 2017 er der afsat 43,3 mio. kr.
2. Ansøgningspuljens formål Ansøgningspuljens formål er at yde støtte til frivillige sociale indsatser og projekter, som udføres med henblik på at:
 styrke den frivillige sociale indsats og  forebygge og afhjælpe problemer for socialt truede mennesker eller mennesker, der befinder sig i en svær livssituation.
3. Målgruppe Målgruppen for ansøgningspuljen er socialt truede mennesker i samfundet (fx sindslidende, hjemløse, mennesker med alkohol- eller stofmisbrug) eller mennesker, der befinder sig i en svær livssituation.
Borgere, der befinder sig i en svær livssituation er ikke nødvendigvis socialt udsatte, men deres livssituation er karakteriseret ved at være vanskelig.
Det kan fx være borgere, der har betydelige sociale vanskeligheder, som tydeligt begrænser deres mulighed for at være en del af et socialt fællesskab, eller pårørende til fx sindslidende, der oplever at være i en svær livssituation.
Inden for målgruppen af socialt truede hører også sårbare og socialt udsatte grupper.
Det kan fx være børn og unge af udsatte forældre, der fx oplever vold, misbrug eller psykisk sygdom i hjemmet.
Ligeledes kan det være socialt udsatte voksne, der lever i udsatte livssituationer, isoleret fra at deltage i sociale og inkluderende fællesskaber og med ringe eller ingen tilknytning til uddannelses- og arbejdsmarkedet.
4. Ansøgerkreds Ansøgningspuljens ansøgerkreds er frivillige organisationer, foreninger og andre aktører, herunder frivilligcentre, grupper eller enkeltpersoner, der tager initiativ til projekter og indsatser beskrevet i afsnittet Støtteegnede projekter, jf. punkt 7. Regioner og kommuner er ikke omfattet af ansøgerkredsen.
Da ansøgningspuljen er målrettet frivilligt socialt arbejde, skal det frivillige ulønnede arbejde indgå som et betydeligt element i projektet og indsatsen.
De frivillige borgere og deres rolle i den sociale indsats tillægges stor betydning i den samlede bedømmelse af projektet og indsatsen.
 Frivilligt arbejde defineres her som en aktivitet eller en handling der:
 er frivillig (uden tvang)  ikke er lønnet  udføres over for andre end familie og slægt  er til gavn for andre end én selv og familien  er af formel karakter (til forskel fra almindelig hjælpsomhed).
Som følge af bestemmelser i finansloven er der indgået partnerskabsaftaler mellem Socialstyrelsen og henholdsvis Kirkens Korshær og KFUMs Sociale Arbejde om prioritering af initiativer.
Kirkens Korshær har mulighed for at prioritere egne indsatser og projekter svarende til 6,5 mio. kr. årligt af den samlede ansøgningspulje.
KFUMs Sociale Arbejde har mulighed for at prioritere egne indsatser og projekter svarende til 3,5 mio. kr. årligt af den samlede ansøgningspulje.
5. Forventede resultater Det forventes, at de støttede indsatser og projekter opnår resultater for de borgere1), der indgår i projektet, herunder at indsatser og projekter bidrager til at forebygge og afhjælpe sociale problemer for målgruppen og forbedre deres livsbetingelser.
Ved nogle typer af indsatser over for samfundets allersvageste grupper fx hjemløse, alkoholikere og sindslidende kan indsatserne i højere grad have som funktion og målsætning at forebygge, at deres livsbetingelser yderligere forværres.
Det forventes endvidere, at de støttede indsatser og projekter bidrager til at styrke det frivillige sociale arbejde over for målgruppen.
Det kan fx være ved at rekruttere og mobilisere frivillige borgere til forskellige typer af aktiviteter såsom netværksskabende aktiviteter, rådgivning, besøgsvennetjenester eller særlige omsorgsopgaver i sociale caféer mv.
6. Støtteegnede projekter Der kan søges tilskud til projekter, der styrker den frivillige ulønnede indsats med henblik på at forebygge og afhjælpe problemer for socialt truede mennesker eller mennesker i en svær livssituation.
Ansøgningspuljen giver mulighed for at yde støtte til såvel igangværende som nye projekter.
Det vil sige, at der kan ydes støtte til indsatser, der allerede er etableret.
Uanset om projektet er nyt eller eksisterende ydes der kun støtte til afgrænsede projektudgifter.
Der ydes altså ikke støtte til fx foreningers generelle driftsudgifter.
 Socialstyrelsen har foretaget en opdeling mellem ansøgningspuljen til frivilligt socialt arbejde (PUF) og udlodningspuljen til særlige sociale formål (SærligSoc), så hver projekttype kun kan søges fra én af de to ansøgningspuljer.
 I tabellen neden for fremgår det, hvilke projekttyper der kan søge om støtte til fra de to ansøgningspuljer.
Det er vigtigt, at ansøger definerer, hvilken type projekt der søges om støtte til.
Nogle projekter kan høre ind under flere af de opstillede projekttyper i ansøgningen, men der skal kun sættes ét kryds i ansøgningsskemaet, hvor projektet bedst passer ind.
Socialstyrelsen anvender oplysningen til at kategorisere ansøgningerne.
De angivne projekttyper er derfor ikke udtryk for en prioriteringsrækkefølge.
 Uddybning af projekttyper:
Ved alle projekttyper forventes det, at de støttede indsatser og projekter bidrager til at styrke det frivillige sociale arbejde over for målgruppen.
Det kan fx være ved at rekruttere og mobilisere frivillige borgere til forskellige typer af aktiviteter.
Selvhjælpsgrupper: Ved denne projekttype hører indsatser, hvor en gruppe mødes regelmæssigt for at støtte og hjælpe hinanden med et problem, som de har til fælles.
Formålet er at dele erfaringer om fælles emner eller svære livssituationer fx misbrug eller sorg og derved skabe en ramme for at komme videre på egen hånd.
Ligesom ved ansøgningspuljens øvrige projekttyper, skal det frivillige ulønnede arbejde indgå i projektet og indsatsen.
Fx kan selvhjælpsgruppens igangsætter/tovholder/koordinator være en frivillig borger.
Selvhjælpsgrupper støttes kun, hvis de direkte bidrager til løsning af sociale problemer.
Der kan derfor ikke søges om støtte til selvhjælpsgrupper, der fx omhandler sygdom.
Samværsaktiviteter/væresteder: Under denne projekttype hører forskellige former for samværs- og netværksaktiviteter for borgere, der er socialt truede eller i en svær livssituation.
Ligeledes hører projekter med etablering af væresteder, sociale cafeer eller lignende for socialt truede borgere, fx hjemløse, alkoholikere og sindslidende.
Rådgivning: Under denne projekttype indgår forskellige former for frivillige rådgivninger og besøgstjenester, der eksempelvis yder gratis rådgivning i sociale, psykologiske, personlige, juridiske eller samfundsmæssige problemstillinger.
Rådgivningen kan ske i form af personlige samtaler, telefonrådgivning og rådgivning over e-mail, chat mv.
Rådgivningen eller besøgstjenesten skal have et socialt sigte for socialt truede borgere eller borgere i en svær livssituation.
Frivilligcentre / frivillighedsformidling: Under denne projekttype hører frivilligcentre, hvis formål er at understøtte og udbrede det frivillige sociale arbejde i afgrænsede områder, herunder i kommuner.
Herudover hører frivillighedsformidling, der varetages af en uafhængig frivillig organisation med det formål at udvikle og fremme den lokale frivilligkultur.
Fx ved at formidle frivillige jobs, yde støtte til og udbrede viden om det frivillige arbejde generelt og i lokalområdet.
Sociale aktiviteter med etniske mindretal: Under denne projekttype hører forskellige former for sociale aktiviteter, der har fokus på at forebygge og afhjælpe sociale problemstillinger.
Aktiviteterne skal være rettet mod etniske mindretal, der hører inden for målgruppen, det vil sige borgere, der er socialt truet eller i en svær livssituation.
Sociale aktiviteter med truede unge: Under denne projekttype hører sociale aktiviteter, der er målrettet socialt truede unge op til 30 år.
Det er projekter, der har fokus på at forebygge og afhjælpe sociale problemer for unge, der er i særlig risiko for social marginalisering og udstødelse.
Der er ingen nedre aldersgrænse for denne målgruppe.
7. Projektperiode Projektperioden er fra den 1. juni 2017 til den 31. maj 2018.
8. Udarbejdelse af projektbeskrivelse Ved fordeling af støtte til projekterne vil der blive lagt vægt på, at følgende er tilstrækkelig beskrevet i ansøgningen:
At
 projektets formål er beskrevet.
I projektets formål beskrives, hvilket problem projektet skal løse for målgruppen, og hvilken forandring det skal medføre for målgruppen.
 Beskrivelsen skal indeholde:
 Hvad er det for et problem, projektet skal løse?  Hvordan gavner projektets aktiviteter den konkrete målgruppe?  Hvilken forandring skal projektet føre til for målgruppen på kort og længere sigt? At 
projektets målgruppe er beskrevet kort og præcist.
 Beskrivelsen skal indeholde:
 Hvem indgår i målgruppen?  Hvordan er målgruppen socialt truet eller befinder sig i en svær livssituation?  Hvor mange er omfattet af målgruppen?  Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange, der indgår i projektet.
  Hvordan vil antal borgere i projektet blive opgjort/dokumenteret? Det skal beskrives, hvordan I systematisk vil opgøre antallet af borgerne.
 Hvordan vil projektet få fat i (rekruttere) målgruppen? At 
projektets målsætninger på borgerniveau er klart og præcist beskrevet.
 Målsætningerne er de konkrete resultater, som projektet forventer at opnå, for at projektet er en succes.
 Projektets resultater skal være konkrete og realistiske set i forhold til blandt andet projektets målgruppe, bemanding, aktiviteter, projektperiode og budget.
 Fx kan en målsætning for etablering af et nyt værested for hjemløse være:
  At værestedet er etableret og i drift tre måneder efter, at tilskuddet er givet.
  At xx antal hjemløse benytter værestedet hver uge/måned.
 At 80 pct. af målgruppen oplever en stor tilfredshed ved at benytte værestedets aktiviteter  At sikre aftaler med nærliggende kommuner og private sponsorer om en forankring af projektet udover støtteperioden.
 Fx kan en målsætning for en frivillig rådgivning for pårørende til sindslindende være:
  At den telefoniske rådgivning skal være åben ti timer om ugen, og der skal gennemføres en behovsundersøgelse for, om det dækker behovet efter seks måneder.
 At der minimum skal være to cafétilbud om måneden  At der mindst skal være to rådgivere til stede i caféernes åbningstider.
  At der er xx telefonhenvendelser og xx deltagere i caféerne per måned.
  At 75 pct. af målgruppen oplever, at rådgivningen skaber mere tryghed og åbenhed i familien.
Alle projekter skal opstille målsætninger på borgerniveau.
Selv om projektets indsatser er anonyme fx anonym telefonrådgivning, skal der opstilles målsætninger på borgerniveau.
 At
 projektets aktiviteter er beskrevet.
Beskrivelsen skal rumme - kort og præcist - hvilke aktiviteter projektet vil udføre for at opnå formålet med projektet.
Beskrivelsen skal indeholde:
 Hvilke aktiviteter/initiativer består projektet af?  Hvad skal de planlagte aktiviteter medvirke til?  Hvordan hænger projektets aktiviteter sammen? (hvis der er flere aktiviteter i projektet)  Hvem står for at gennemføre de forskellige aktiviteter? At 
tidsplan for projektets aktiviteter er udarbejdet.
 Det skal angives, om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før I fortsætter med projektet.
 Projektet skal ligeledes beskrive, hvordan projektet vil dokumentere aktiviteterne og resultaterne, fx via logbøger og lignende.
 At
 det frivillige ulønnede arbejde er beskrevet.
Det skal fremgå tydeligt af ansøgningen, at det frivillige ulønnede arbejde udgør et betydeligt element i projektet.
Fx skal det beskrives, hvor mange frivillige der indgår i projektet, hvad deres rolle/opgaver er i projektet, samt hvordan frivillige rekrutteres til projektet.
 At
 projektets organisering og ledelse er beskrevet.
Projektets organisationsstruktur og opgavefordeling skal beskrives.
Fx hvor mange ansatte er der i projektet, hvilke beføjelse har projektlederen, hvem har det overordnede ansvar for projektet, hvilke er projektets samarbejdspartnere, og hvad disse bidrager med? 8.1. Køn skal tænkes ind i projektet (Kønsmainstreaming) I skal tydeligt overveje, om projektet er målrettet enten mænd eller kvinder eller begge køn.
De anvendte metoder i projektet skal svare til de behov, som mænd og kvinder i målgruppen kan have.
I skal overveje om kvinder og mænd har samme behov for hjælp.
I skal også overveje, om der er basis for at indrette projektet på en måde, der gør det muligt for både kvinder og mænd at få udbytte af det.
9. Tildelingskriterier for tilskud fra ansøgningspuljen Projektansøgningen skal opfylde både faglige tildelingskriterier samt generelle tildelingskriterier, som gælder for ansøgningspuljen.
9.1. Faglige tildelingskriterier Der gælder følgende faglige krav for at komme i betragtning til tilskud fra ansøgningspuljen:
  Projektet eller indsatsen skal være socialt rettet.
  Det frivillige ulønnede arbejde indgår som et betydeligt element i projektet eller indsatsen.
9.2. Generelle tildelingskriterier For at komme i betragtning til tilskud fra ansøgningspuljen gælder følgende tildelingskriterier for ansøgningen og ansøger:
 1) Ansøgningens formål falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 4) Ansøgningen indeholder en beskrivelse af aktiviteter, der kan forventes at bidrage til opfyldelse af forventede resultater, jf. afsnit 5.
 5) Ansøgningen beskriver projektets sammenhæng mellem formål, målgruppe, aktiviteter, målsætninger på borgerniveau og organisering af indsatsen.
 6) Ansøgningen skal opfylde krav til budget, jf. afsnit 12.
9.3. Vurdering af ansøgninger Ansøgninger om tilskud vurderes på baggrund af ovenstående faglige og generelle tildelingskriterier.
 Vurderingen er inddelt i fire områder.
 Af oversigten nedenfor, fremgår sammenhængen mellem tildelingskriterier og vurderingen af ansøgningerne:
 Ad 1) Relevans:
På baggrund af ansøgers beskrivelse af formål og målgruppe vil det blive vurderet, hvorvidt projektet eller indsatsen er socialt rettet samt om projektets formål og målgruppe ligger inden for ansøgningspuljens formål og målgruppe.
Ligeledes skal ansøger falde inden for ansøgningspuljens ansøgerkreds.
Ad 2) Frivilligt element Det vil blive vurderet, hvorvidt det frivillige ulønnede arbejde udgør et betydeligt element i projektet eller indsatsen.
 Ad 3) Sammenhæng:
Det vil blive vurderet, hvordan ansøgningen beskriver projektet, dets aktiviteter, tidsplan, organisering, målsætninger mv.
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem projektets formål, målgruppe, aktiviteter, målsætninger og organisering.
Det vil blive vurderet, hvorvidt projektet opstiller klare og præcise målsætninger på borgerniveau.
Projektets resultater skal være realistiske i forhold til bl.a. projektets målgruppe, bemanding og aktiviteter.
Således skal det være sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau.
Derudover vurderes det, hvorvidt de planlagte aktiviteter er klart beskrevet, og om aktiviteterne hænger sammen med målsætningerne på borgerniveau.
 Ad 4) Budget:
På baggrund af den samlede projektbeskrivelse og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningens punkt 12. Udarbejdelse af budget.
Selv om et projekt opfylder alle tildelingskriterierne, er det ikke sikkert, at det opnår støtte, da der hidtil hvert år er søgt om langt flere penge, end ansøgningspuljen indeholder.
Der tages i vurderingen ikke hensyn til, om det ansøgte projekt har modtaget støtte fra ansøgningspuljen tidligere år.
Under hensyntagen til ansøgningspuljens størrelse og antal ansøgte projekter vægtes det, at et stort antal projekter, der opfylder tildelingskriterierne, kan komme i betragtning til at modtage støtte.
Det er derfor ikke givet, at tilskudsmodtagere altid opnår det fulde beløb, der er ansøgt om.
De typiske bevillingsstørrelser lå i 2016 i intervallet 50.000  300.000 kr.
Der gøres opmærksom på, at ansøgningspuljen er målrettet frivilligt socialt arbejde med fokus på den ulønnede indsats.
Der kan derfor som udgangspunkt kun søges om støtte til lønnede medarbejdere og konsulenter i et begrænset omfang set i forhold til den frivillige indsats, der indgår i projektet eller opstår i umiddelbar forlængelse af projektet.
Det ulønnede frivillige arbejde udelukker dog ikke, at en frivillig person modtager godtgørelser for udgifter, vedkommende har i forbindelse med udførslen af opgaven, fx transport- og telefonudgifter.
Endvidere skal gøres opmærksom på, at ansøgningspuljen er målrettet sociale indsatser og projekter.
Der kan derfor ikke tildeles støtte til projekter, hvis primære formål fx er integration, uddannelse, beskæftigelse eller sundhed.
Disse elementer kan dog indgå sekundært i projekterne.
10. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
 Der kan ydes tilskud til følgende udgifter:
1. Lønudgifter til aflønning af medarbejdere i projektet 2. Konsulenthonorarer 3. Udgifter til revisor 4. Lovpligtige forsikringer, herunder arbejdsskadeforsikringer 5. Udgifter til transport.
Ved udgift til transport i egen bil skal udgiften beregnes på baggrund af statens lave takst, jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst per kilometer.
6. Udgifter til aktiviteter målrettet borgere 7. Udgifter til formidling 8. Udgifter til lokaler 9. Småanskaffelser, herunder kontorhold 11. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 Der kan ikke ydes tilskud til dækning af følgende udgifter:
 1. Materialeanskaffelser for over 50.000 kr. per år.
 2. Anskaffelse af fast ejendom.
 3. Anlægsudgifter, herunder ombygning og renovering.
 4. Dækning af underskud.
 5. Tilskud til enkeltpersoners underhold.
 6. Aktiviteter, der fuldt ud er finansieret fra anden side.
 7. Uddannelsesmæssige aktiviteter for frivillige (generel uddannelses- og kursusaktivitet for frivillige).
 8. Aktiviteter for personer uden lovligt ophold i Danmark.
12. Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Der gælder følgende krav til udarbejdelse af budget:
 1) Budgettet skal fordeles på måneder i det projekt år, hvor projektet har udgifter.
 2) Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
 3) Indholdet af den enkelte aktivitet og forudsætningerne for udgiftens størrelse skal fremgå af ansøgningen.
 4) Udgifter skal specificeres i budgettet.
 5) Der kan ikke budgetteres med uforudsete udgifter.
 6) Udgifter kan ikke samles i overordnede budgetposter som overhead, administrationsbidrag og diverse.
 7) Lønniveauet for ansatte i projektet må ikke være højere end det, der er aftalt i de statslige overenskomster for tilsvarende arbejde.
8) Udgifter til transport i egen bil kan højest udgøre statens lave takst per kilomenter.
Per 1. januar 2017 udgør statens lave takst 1,93 kr. per kilometer.
Under transportudgifter skal oplyses kørselstakst samt antal kilometer.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 10 og 11).
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 12.1. Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
12.2. Periodiserede budgetter 12.2.1. 100.000 kr. eller derudover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der fx er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 12.2.2. Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
12.3. Lønudgifter Lønudgifter skal budgetteres med antal timer og sats per time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
Der kan findes relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
12.4. Enhedspriser Alle udgiftsposter skal så vidt muligt udspecificeres i antal enheder og pris per enhed.
Hvis projektet fx indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
12.5. Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne fx er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris per deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13. Ansøgningsprocedure Ansøgningsfristen er den 16. marts 2017 kl. 12:00. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningen ultimo maj 2017.
Spørgsmål i forbindelse med ansøgningspuljen kan rettes til Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91 37 02 00, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
 Tekniske spørgsmål i forhold til anvendelse af Tilskudsportalen kan sendes til  portal@socialstyrelsen.dk.
13.1. NemID Ansøgere med CVR-nummer skal ved oprettelse og indsendelse af ansøgninger anvende en Nem ID medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en Nem Id medarbejdersignatur.
Ansøgere, som ikke er CVR-registrerede, kan søge ved hjælp af en Nem ID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
14. Hvis projektet får tilskud Hvis projektet modtager støtte, gælder der en række forpligtelser, som står i bekendtgørelse om ansøgningspuljen til frivilligt socialt arbejde (PUF), af afgørelsen (tilskudsbrevet), og af vejledningen om betingelser for tilskud.
Der er fx tale om pligt til at indsende relevante dokumenter, rapport, udbetalingsanmodning og regnskab.
 Hvis tilskudsmodtager ikke overholder forpligtelserne, kan Socialstyrelsen fx beslutte tilbageholdelse, bortfald eller tilbagebetaling af tilskud.
14.1. Rapport og erfaringsopsamling Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Tilskudsmodtager for projekter for tilskud over 100.000 kr. skal aflægge rapport om de aktiviteter og resultater, der er nået i projektperioden inden for de frister, der er fastsat i tilskudsbrevet.
 Tilskudsmodtager skal indsende regnskab for projektperioden inden for de frister, som er skitseret i tilskudsbrevet.
 Regnskab for tilskud over 100.000 kr. skal være revideret af en registreret eller statsautoriseret revisor.
 Regnskab for tilskud op til 100.000 kr. skal være revideret af en af tilskudsmodtager valgt revisor, der skal være regnskabskyndig, men ikke behøver være registreret eller statsautoriseret.
 Revisor skal være uafhængig af tilskudsmodtagers virksomhed og må ikke have nogen personlig eller økonomisk interesse i revisionens udfald.
Skabelonen for afrapportering kan hentes på Socialstyrelsens tilskudsportal under ansøgningspuljens site og Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporten fremgår af det tilskudsbrev, som tilskudsmodtagere modtager fra Socialstyrelsen.
 Der henvises endvidere til bekendtgørelse om ansøgningspuljen til frivilligt socialt arbejde, som findes på Retsinformation og Socialstyrelsens tilskudsportal https://tilskudsportal.sm.dk.
Socialstyrelsen, den 16. februar 2017 Birgitte Anker / Mette Holm Sørensen 1) En borger defineres her som en person, projektet har til formål at hjælpe, og som deltager i projektet.
