 En ansøger fik pr. 1. juni 1984 udmålt hjælp efter bistandslovens §  

 37, stk. 4. Fra 1. august 1984 fik ansøgeren påny udmålt hjælp efter  

 bistandslovens § 37, stk. 2, efter at hun havde påbegyndt revalidering i  

 august 1984. Ankestyrelsen fandt, at ansøgeren også i juni og juli måned 1984  

 var berettiget til hjælp efter bistandslovens § 37, stk. 2. Ankestyrelsen  

 lagde vægt på, at der ifølge lægeudtalelse den 23. maj 1984 allerede var  

 revalideringsindikation på dette tidspunkt.
 REDEGØRELSE FOR SAGEN:
En ansøger, der havde et mindreårigt barn, modtog hjælp efter  

 bistandslovens § 37, stk. 2, på grund af arbejdsløshed.
Ansøgeren havde ingen  

 erhvervsmæssig uddannelse.
Hun havde tidligere modtaget  

 arbejdsløshedsdagpenge og havde som langtidsledig fået jobtilbud.
På grund af  

 sygdom havde hun imidlertid ikke haft beskæftigelse i et sådant omfang, at  

 hun kunne genindtræde i retten til arbejdsløshedsdagpenge.
Ansøgeren havde  

 været sygemeldt på grund af migræne og rygsmerter.
 I begyndelsen af maj 1984 meddelte det sociale udvalg ansøgeren, at hun  

 pr. 1. juni 1984 ville få udmålt hjælp efter bistandslovens § 37, stk. 4.
 Efter ansøgerens klage til amtsankenævnet indhentede socialudvalget på  

 amtsankenævnets foranledning en udtalelse fra ansøgerens læge den 23. maj  

 1984. Af udtalelsen fremgik, at ansøgerens lidelser nu var så meget under  

 kontrol, at spørgsmålet om eventuel revalidering burde overvejes og drøftes  

 med ansøgeren.
Socialforvaltningen indkaldte ansøgeren til en samtale den 4. juni 1984,  

 men ansøgeren mødte ikke frem.
Spørgsmålet om revalidering blev herefter  

 først drøftet med ansøgeren den 2. august 1984, og samme måned begyndte hun  

 skolegang (10. klasse). Ansøgeren fik som følge heraf atter udmålt hjælp  

 efter bistandslovens § 37, stk. 2, fra 1. august 1984.
 AFGØRELSEN, DER KLAGES OVER:
 Amtsankenævnet pålagde det sociale udvalg at udbetale hjælp efter  

 bistandslovens § 37, stk. 2, også i perioden 1. juni - 1. august 1984. Nævnet  

 henviste til, at udvalget først efter, at det var besluttet, at ansøgeren pr.  

 1. juni 1984 skulle overgå til at modtage hjælp efter bistandslovens § 37,  

 stk. 4, jfr. § 43, havde iværksat undersøgelse med henblik på eventuel  

 iværksættelse af revalidering.
 KLAGEN TIL ANKESTYRELSEN:
Det sociale udvalg anførte, at ansøgeren aldrig havde ytret ønske om at få  

 en uddannelse, men kun om at komme i arbejde.
Hun havde i en lang periode  

 været i medicinsk behandling på grund af migræne.
Det sociale udvalg anførte  

 videre, at betingelserne for at udmåle hjælp efter bistandslovens § 37, stk.  

 2, ikke var opfyldt den 1. juni 1984 og indtil iværksættelsen af revalidering  

 efter bistandslovens § 42, idet der ikke var truffet beslutning om  

 revalidering.
Ansøgeren havde derudover ikke erklæret sig villig til at  

 gennemføre et revalideringsforløb, idet hun udeblev fra samtale den 4. juni  

 1984. Først den 2. august 1984 blev revalidering drøftet med ansøgeren, og  

 efter udvalgets opfattelse kan hjælp efter bistandslovens § 37, stk. 2,  

 derfor først ydes fra 1. august 1984.
 LOVGRUNDLAG:
 Bistandslovens § 37, stk. 2 og 4. Socialministeriets cirkulære af 19.  

 december 1983, pkt. 12.
 ANKESTYRELSENS AFGØRELSE:
 Ankestyrelsen finder, at ansøgeren er berettiget til at få udmålt hjælp  

 efter bistandslovens § 37, stk. 2, også i juni og juli måned 1984.  

 Ankestyrelsen har lagt vægt på, at ansøgerens læge allerede i maj 1984 havde  

 udtalt over for socialudvalget, at muligheden for revalidering skulle være  

 til stede på dette tidspunkt.
 Ankestyrelsen tiltræder således amtsankenævnets afgørelse.
