Beskatning af hovedaktionær Ligningsrådet blev spurgt om følgende:
 Spørgsmål:
I forlængelse af bindende forhåndsbesked, gengivet i TfS 1994,  

 370, er der under fremsendelse af yderligere oplysninger anmodet om en  

 supplerende behandling af spørgsmål 2, der i sagen er afvist fra  

 besvarelse.
Spørgsmålet var følgende:
Hvis spørgsmål 1 besvares bekræftende, spørges,  

 om det gør nogen forskel, hvis de nytegnede aktier tillægges en  

 præferencestilling i forbindelse med en eventuel likvidationsudlodning,  

 således at de hidtidige aktier forlods skal dække et eventuelt  

 underskud? Svar:
 Ja, se sagsfremstilling og begrundelse.
 Sagsfremstilling og begrundelse:
 Om sagens baggrund henvises til sagsfremstilling og begrundelse gengivet i  

 TfS 1994, 370.
 Som yderligere grundlag for besvarelse af det tidligere afviste  

 spørgsmål 2 er der fremsendt udkast til ændrede  

 vedtægter omhandlende den nærmere udformning af den  

 påtænkte præferencestilling for de nytegnede aktier.
 Præferencestillingen for de nytegnede aktier tænkes  

 gennemført ved en vedtægtsændring, hvorefter de nytegnede  

 aktier skal udgøre en særlig aktieklasse (C-aktier), hvis  

 rettigheder ved selskabets opløsning m.v. i vedtægterne  

 beskrives således:
'I tilfælde af udlodning af selskabets formue, herunder i  

 forbindelse med opløsning og-eller likvidation eller i forbindelse med  

 nedskrivning af aktiekapitalen, fordeles provenuet mellem de 3 aktieklasser  

 således, at der skal ske forlods udlodning til C-aktierne, indtil der  

 til hver C-aktie er udloddet et beløb svarende til pålydende.  

 Herefter sker der udlodning til A- og B-aktiekapital i forhold til disse  

 aktieklassers samlede pålydende, indtil der til hver A- og B-aktie er  

 udloddet et beløb svarende til pålydende værdi.
Herefter  

 udloddes til de 3 aktieklasser i forhold til de 3 aktieklassers nominelle  

 værdi.' Herudover skal C-aktierne have samme stemmeværdi som B-aktierne.
Revisor har som sin opfattelse anført, at de gamle aktionærer  

 ikke opnår nogen merværdi ved aktietegningen.
Opløses  

 selskabet umiddelbart efter kapitaludvidelsen, er værdien af de gamle  

 aktier fortsat 0 kr.
De gamle aktionærer vil således først have mulighed for  

 at opnå et provenu af deres aktier ved en opløsning efter, at  

 selskabet har genereret en positiv indtjening, der medfører, at  

 egenkapitalen overstiger de nytegnede 150 mio. kr.
Med hensyn til  

 størrelsen af kapitalindskuddet overvejes det eventuelt at  

 nedsætte dette til 120 mio. kr.
C-aktierne vil dog uanset  

 beløbets størrelse blive tegnet til kurs 100.
Det er endvidere oplyst, at den eksisterende aktionæroverenskomst  

 ikke vil blive ændret i tilknytning til den påtænkte  

 kapitalforhøjelse, idet C-aktierne ikke er omfattet heraf.
Af  

 aktionæroverenskomsten fremgår bl.a. at medarbejderaktierne som  

 udgangspunkt er uoverdragelige, dog således at en medarbejder kan  

 kræve, at selskabet køber medarbejderens B-aktier til en kurs  

 beregnet på grundlag af indre værdi med visse reguleringer.
 Ligningsrådet finder, at der som følge af de ændrede  

 vilkår for kapitalindskuddet ikke foreligger fornødent grundlag  

 for at antage, at der tilføres de øvrige aktionærer en  

 skattepligtig værdistigning på de gamle aktier, når der  

 bl.a. henses til de nytegnede aktiers fortrinsret til likvidationsprovenu  

 m.v., herunder at der ikke vil være fuld dækning for den  

 nytegnede C-aktiekapital efter kapitalindskuddet.
 Ligningsrådet lægger med hensyn til  

 aktionæroverenskomsten til grund, at der ved aktieoverdragelse til  

 indre værdi som følge af bestemmelserne heri tages hensyn til  

 C-aktiernes præferencestilling.
