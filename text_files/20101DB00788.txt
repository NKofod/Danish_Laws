Bilag 1 Betænkning afgivet af Udvalget for Forretningsordenen den 7. april 2011 Betænkning over I Forslag til folketingsbeslutning om ministres pensionsvilkår [af Frank Aaen (EL) m.fl.] II Forslag til folketingsbeslutning om folketingsmedlemmers pensionsvilkår [af Frank Aaen (EL) m.fl.] III Forslag til folketingsbeslutning om folketingsmedlemmers eftervederlag [af Frank Aaen (EL) m.fl.] 1. Udvalgsarbejdet Beslutningsforslagene blev fremsat den 11. januar 2011 og var til 1. behandling den 4. februar 2011. Beslutningsforslagene blev efter 1. behandling henvist til behandling i Udvalget for Forretningsordenen.
Møder Udvalget har behandlet beslutningsforslagene i 2 møder.
Spørgsmål Udvalget har stillet 2 spørgsmål til Folketingets formand, som denne har besvaret.
2. Indstillinger og politiske bemærkninger Et flertal i udvalget (Venstres, Socialdemokratiets, Socialistisk Folkepartis, Det Konservative Folkepartis og Radikale Venstres medlemmer af udvalget) indstiller forslagene til forkastelse.
 Flertallet bemærker, at de gældende regler for vederlag, eftervederlag og pension for ministre og folketingsmedlemmer er en del af en bred politisk aftale fra 1999, hvor en række modsatrettede hensyn blev afvejet for at sikre vilkår, der i rimelig grad kan sammenlignes med fratrædelsesbetingelser for ledende stillinger i den private sektor.
 Der er allerede med velfærdsreformforliget i 2006 taget højde for, at forhøjelsen af tilbagetrækningsalderen i forhold til efterløn og folkepension vil blive ledsaget af en parallel forhøjelse af tidligste pensionsalder for ministre og folketingsmedlemmer.
Det har under udvalgsarbejdet været overvejet, om der med fordel kunne laves konkrete justeringer i reglerne for modregning i eftervederlag for folketingsmedlemmer.
Det må konstateres, at sådanne ændringer i særlig grad vil forringe vilkårene for medlemmer med kort folketingsanciennitet.
Derfor medfører en samlet afvejning, at Folketinget skal afstå fra regelændringer som reaktion på en enkeltsag.
 Et mindretal i udvalget (Dansk Folkepartis medlemmer af udvalget) stemmer hverken for eller imod de stillede beslutningsforslag.
 Dansk Folkepartis grundlæggende holdning er, at MF'ere og ministre skal underlægges de samme vilkår som generelt gælder på arbejdsmarkedet i forhold til pensionsalder.
 Derfor er Dansk Folkeparti tilhænger af, at folketings- og ministerpensioner udbetales fra det gældende tidspunkt for folkepension. Ønsker et medlem eller en minister at kunne gå på pension tidligere, kan der indbetales til efterlønnen i lighed med øvrige lønmodtagere.
I forhold til reglerne for eftervederlag er DF tilhænger af en ordning, hvorefter der, afhængigt af anciennitet er et indholdsmæssigt uafhængigt eftervederlag på 6 måneder.
Herefter skal der ske en fuld modregning i eventuel øvrig indkomst.
 Et andet mindretal i udvalget (Enhedslistens medlem af udvalget) indstiller forslagene til vedtagelse uændret.
 Enhedslisten vil med disse forslag gennemføre nogle ændringer i folketingsmedlemmers og ministres pensionsforhold og mulighed for at få eftervederlag.
Et flertal i Folketinget har vedtaget højere pensionsalder og forringet efterlønsordningen.
Nu drøftes der yderligere forringelser af efterlønnen og endnu en forhøjelse af pensionsalderen.
Det er Enhedslisten imod, men i den situation bør Folketinget tilkendegive, at forringelser, der rammer resten af befolkningen, også bør gælde ministres og folketingsmedlemmers mulighed for at gå på pension.
Eftervederlag, som medlemmer af Folketinget, der ikke bliver genvalgt, kan beholde i en periode for at finde et job, er rimeligt.
Men det er aldeles urimeligt, at et medlem kan gå direkte over i et andet job og så samtidig modtage dette eftervederlag i et helt år.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Thor Pedersen (V) fmd.
Mogens Lykketoft (S) nfmd.
Søren Espersen (DF) Holger K.
Nielsen (SF) Helge Adam Møller (KF) Flemming Damgaard Larsen (V) Jens Vibjerg (V) Ellen Trane Nørby (V) Anne-Mette Winther Christiansen (V) Kristian Jensen (V) Pia Kjærsgaard (DF) Kristian Thulesen Dahl (DF) Tom Behnke (KF) Carsten Hansen (S) Henrik Dam Kristensen (S) Karen J.
Klint (S) Christine Antorini (S) Ole Sohn (SF) Margrethe Vestager (RV) Morten Østergaard (RV) Line Barfod (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
