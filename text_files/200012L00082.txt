Fremsat den 10. november 2000 af  

 by- og boligministeren (Jytte Andersen) Forslag til Lov om ændring af lov om almene boliger  

 samt støttede private andelsboliger m.v.
(Boliger til yngre fysisk handicappede, forbedring af  

 servicearealtilskud samt udvidelse og forlængelse af  

 forsøgsordning med boliger til særligt udsatte grupper) § 1 I lov om almene boliger samt støttede private andelsboliger m.v.,  

 jf. lovbekendtgørelse nr. 550 af 20. juni 2000, foretages  

 følgende ændringer:
 1. Efter § 134 indsættes:
»Yngre fysisk handicappede § 134 a.
Med henblik på at fremme etablering af boliger  

 til yngre fysisk handicappede kan by- og boligministeren yde støtte  

 til udgifter forbundet med etablering af almene boliger.
Støtten  

 fastsættes inden for den bevillingsramme, der fastsættes på  

 de årlige finanslove.« 2. § 141, stk. 1, affattes således:
»Tilskuddet til servicearealer udgør 40.000 kr. pr. bolig, dog  

 maksimalt 60 pct. af anskaffelsessummen for servicearealet.
Tilskuddet ydes  

 som et engangstilskud, der udbetales, når anskaffelsessummen er  

 endeligt godkendt for såvel servicearealerne som for de boliger,  

 servicearealerne etableres i tilknytning til.« 3. I § 143, stk. 2, indsættes efter »§ 131,«: »§ 134  

 a,«.
 4. § 146 a affattes således:
»§ 146 a.
Med henblik på at fremme udviklingen af  

 boligtilbud til særligt udsatte grupper kan by- og boligministeren yde  

 tilsagn om tilskud til forsøg med etablering af nye boligtyper til  

 særligt udsatte grupper inden for den bevillingsramme, der  

 fastsættes på de årlige finanslove.« § 2 Loven træder i kraft den 1. januar 2001.
Bemærkninger til lovforslaget Almindelige bemærkninger Baggrund for lovforslaget Lovforslaget er et led i udmøntningen af aftalerne  

 om finansloven for 2001 og aftalen om udmøntningen af  

 satsreguleringspuljen for 2001, og er et element i regeringens  

 bestræbelser på at forbedre boligforholdene for boligmarkedets  

 svage grupper.
 Lovforslaget indeholder følgende elementer:
 1.	Boliger til yngre fysisk handicappede.
 2.	Forbedring af servicearealtilskuddet.
 3.	Udvidelse og forlængelse af forsøgsordning med boliger  

 til særligt udsatte grupper (skæve huse).
1. Boliger til yngre fysisk handicappede Regeringen igangsatte i 1996 et analyseprojekt, hvor et af  

 områderne var en undersøgelse af forholdene for yngre fysisk  

 handicappede under 60 år på plejehjem.
Baggrunden herfor var en  

 viden om, at en del yngre fysisk handicappede blev visiteret til almindelige  

 plejehjem for ældre.
Undersøgelsen "Et liv i venteposition"  

 fra Formidlingscenter Øst, 2000, viser, at en stor gruppe yngre fysisk  

 handicappede bor sammen med ældre personer, og at årsagen hertil  

 er mangel på egnede boliger.
Der er derfor behov for at etablere en  

 bred vifte af velegnede boliger, herunder bofællesskaber.
Der er  

 også behov for at udvikle hensigtsmæssige former for sociale  

 tilbud i eller i forbindelse med boligen.
Ved kommuneaftalen for 2001 blev regeringen og Kommunernes  

 Landsforening enige om, at indsatsen for at skaffe yngre fysisk handicappede  

 bedre boligforhold er en vigtig opgave.
Det er samtidig et skridt på  

 vejen i by- og boligministerens indsats for at gennemføre regeringens  

 målsætninger om ligebehandling af handicappede.
Derfor skal  

 både boliger, fællesfaciliteter og servicearealer indrettes fuldt  

 tilgængelige, såvel teknologisk som fysisk, så der  

 opnås optimale rammer for beboernes private og sociale liv, uanset den  

 enkeltes handicap.
Da der er behov for at handle hurtigt, har regeringen  

 afsat 112 mio. kr. i perioden 2001-2004 til at forbedre både  

 boligforhold og understøttende aktiviteter for yngre mennesker med  

 fysiske handicap.
De 112 mio. kr. fordeles med 23 mio. kr. i 2001, 21 mio.  

 kr. i 2002, 23 mio. kr. i 2003 og 45 mio. kr. i 2004.
Af dette beløb er der for 2001 afsat 15 mio. kr.  

 til støtte til etablering af almene boliger til yngre fysisk  

 handicappede.
Fastsættelse af hvor store beløb, der skal  

 anvendes til etablering af almene boliger i 2002-2004, vil ske på  

 baggrund af erfaringerne i 2001.
Det foreslås, at by- og boligministeren bemyndiges  

 til at fastsætte nærmere regler om udformningen af  

 støtteordningen.
Det er hensigten at fastsætte regler om, at  

 støtten udbetales som et engangsbeløb til kommunen/amtskommunen  

 ved ibrugtagning af boligerne.
Dermed styrkes incitamentet til at etablere  

 denne særlige boligform, der med sin relativt smalle målgruppe er  

 mindre fleksibel end den sædvanlige almene bolig.
Den nærmere  

 udformning af ordningen vil ske efter drøftelse med de kommunale og  

 amtskommunale parter.
2. Forbedring af servicearealtilskuddet Regeringens målsætning er mere tryghed og  

 kvalitet i omsorgen for ældre og handicappede.
For at opfylde denne  

 målsætning er det samtidig nødvendigt med en rigtig  

 prioritering.
Det er regeringens opfattelse, at ældre med et  

 særligt behov for hjælp og støtte   bl.a. demente,  

 handicappede og ældre med fysisk eller psykisk plejebehov - skal  

 prioriteres højst.
Som et led i regeringens samlede ældrepakke  

 er det regeringens hensigt, at ventetiden til en tidssvarende plejebolig skal  

 nedbringes.
I 1996 gennemførte regeringen plejeboligreformen,  

 som tog sigte på at skabe flere moderne plejeboliger, dvs.  

 ældreboliger med tilhørende servicearealer og tilknyttet  

 personale. Ét af redskaberne i plejeboligreformen var etableringen af  

 et statsligt servicearealtilskud, som øgede kommunernes incitament til  

 etablering af servicearealer.
Servicearealtilskuddet blev indsat i  

 ældreboligloven ved lov nr. 1065 af 20. december 1995 (L 32, FT  

 1995-96, FF 181, till.
A 1308, FF 502, till.
B 59, FF 1896, till.
B 235, FF  

 2238, till.
C 160).
Siden reformens gennemførelse har kommunerne givet  

 støttetilsagn til servicearealer til næsten 10.000  

 ældreboliger.
Det svarer til, at 2/3 af ældreboligerne siden 1996  

 er blevet etableret som plejeboliger.
I samme periode er der blevet nedlagt  

 8.100 utidssvarende plejehjemspladser.
Det er i overensstemmelse med  

 regeringens mål, at utidssvarende plejehjemspladser ombygges til  

 moderne plejeboliger, men det betyder samtidig, at der fortsat er behov for  

 at styrke tilvæksten af plejeboliger.
Med kommuneaftalen for 2001 får kommunerne en  

 generel låneadgang til grundkapitalen i alment byggeri.  

 Låneadgangen vil fjerne eventuelle likviditetsmæssige hindringer  

 for at opføre flere almene boliger, herunder ældreboliger, i  

 kommunerne.
Kommunerne får dermed et incitament til at opføre  

 flere ældreboliger.
For yderligere at tilskynde kommunerne til at etablere  

 flere plejeboliger rettet mod svage ældre, foreslås det, at den  

 eksisterende ordning for servicearealtilskud forbedres.
Det foreslås,  

 at det løbende tilskud, der efter den nuværende ordning ydes  

 over 14 år, ændres til et investeringstilskud på 40.000 kr.  

 pr. bolig   dog maksimalt 60 pct. af anskaffelsessummen.
Tilskuddet ydes i  

 forbindelse med etableringen.
Samtidig får kommunerne adgang til at  

 lånefinansiere den resterende del af anskaffelsessummen for  

 servicearealet.
Herved opnås både en meget væsentlig  

 likviditetslettelse for kommunerne og en administrativ forenkling af  

 ordningen.
Det eksisterende løbende tilskud udgør 4.000  

 kr. om året i de første 5 år.
Herefter aftrappes det over  

 9 år med 400 kr. om året.
Det svarer til en nutidsværdi  

 på 30.000 kr.
Det nye investeringstilskud på 40.000 kr. svarer  

 altså til en forhøjelse på 10.000 kr. af  

 nutidsværdien af det løbende tilskud.
3. Udvidelse og forlængelse af forsøgsordning med boliger  

 til særligt udsatte grupper (skæve huse) Det er regeringens målsætning at skabe bedre  

 vilkår for hjemløse, og spørgsmålet om  

 hjemløses bo- og levevilkår prioriteres højt.
 Den gældende bestemmelse om forsøg med  

 boliger til særligt udsatte grupper i almenboliglovens § 146 a blev  

 indsat i loven ved lov nr. 1001 af 23. december 1998 (L46   FT 1998-99), jf.  

 bilag 2. Efter § 146 a kan by- og boligministeren med henblik på at  

 fremme udviklingen af boligtilbud til særligt udsatte grupper i  

 finansårene 1999-2001 yde tilsagn om tilskud til forsøg med  

 etablering af nye boligtyper til særligt udsatte grupper inden for en  

 samlet ramme på 30 mio. kr.
 Forsøgsordningen er et led i den boligsociale  

 indsats i regeringens bypolitiske perspektiv- og handlingsplan fra februar  

 1999. Efter handlingsplanen skal boligmarkedet også kunne tilbyde  

 "anderledes" boliger til de grupper i samfundet, der ikke magter at  

 bo i de boliger, som flertallet synes er attraktive.
 Forsøgsordningen indgår tillige som en del af  

 en handleplan for hjemløse, der er udarbejdet i et samarbejde mellem  

 Socialministeriet, By- og Boligministeriet og de kommunale parter, og som  

 løber i perioden 2000-2003. Det fremgår af aftalen, at der vil  

 blive søgt midler til en udvidelse og forlængelse af  

 forsøgsordningen, hvis der vurderes at være behov herfor.
I sommeren 1999 udarbejdede Den Sociale Ankestyrelse en  

 rapport for Socialministeriet og By- og Boligministeriet om behovet for  

 midlertidige og varige botilbud til hjemløse på baggrund af to  

 landsdækkende interviewundersøgelser.
Undersøgelserne  

 der var et øjebliksbillede af situationen på  

 undersøgelsesdagen den 17. maj 1999 - viste, at ca. 2.600 personer har  

 behov for midlertidige eller varige botilbud.
By- og Boligministeriet  

 skønner med en vis usikkerhed, at omkring 1.300 er omfattet af den  

 persongruppe, som forsøgsordningen retter sig mod, dvs. den gruppe,  

 der uanset socialt støttetilbud har vanskeligt ved at finde sig til  

 rette med at bo i det traditionelle byggeri.
Forsøgsordningen har til formål at indsamle  

 erfaringer og stimulere udviklingen af nye, anderledes botilbud til den  

 nævnte gruppe, som kan være med til at afhjælpe de  

 særligt udsatte gruppers udstødelse fra boligmarkedet.
Det er  

 derimod ikke intentionen med ordningen at forsøge at dække det  

 samlede behov for boliger til hjemløse.
De erfaringer, som  

 gøres i forsøgsordningen, skal danne grundlag for de videre  

 overvejelser om, hvordan der kan skabes de rette boligmæssige rammer  

 for den del af befolkningen, som har andre boligmæssige behov end de,  

 som kan opfyldes på det traditionelle boligmarked.
Forsøgsordningen er reguleret af  

 bekendtgørelse nr. 599 af 19. juli 1999 om tilskud til forsøg  

 med boliger til særligt udsatte befolkningsgrupper.
Frivillige  

 organisationer, afdelinger af almene boligorganisationer, almene selvejende  

 institutioner, kommuner og amtskommuner m.fl. kan efter ansøgning  

 opnå tilsagn om økonomisk støtte til etableringen af  

 boliger.
Dette indebærer, at boliger, der etableres med tilskud efter  

 forsøgsordningen, som hovedregel opføres og drives efter  

 reglerne i almenboligloven og lov om leje af almene boliger.
De  

 hjemløse tilbydes således varige boliger på almindelige  

 lejelovsvilkår dvs. på samme vilkår som andre lejere.
På baggrund af de indkomne ansøgninger samt  

 ovennævnte rapport kan det konstateres, at der over hele landet er  

 behov for at få etableret boliger til hjemløse, da der er stor  

 geografisk spredning i projekterne.
Initiativtagerne udgør tillige en  

 bred vifte af både kommuner, amter, boligorganisationer og private  

 organisationer, som alle har vist stor interesse og engagement i de enkelte  

 projekter.
Variationen i boligtyperne er stor, idet der er givet tilsagn om  

 tilskud til etablering af f.eks. skurbyer, kolonihavehuse,  

 opgangsfællesskaber, husbåd m.m.
Det bekræfter antagelsen  

 om, at behovet for boliger til hjemløse ikke kun skal løses ved  

 en udvidelse i antallet af traditionelle boliger.
Boligmarkedet skal for at  

 kunne imødekomme de udsatte grupper også tilbyde  

 "anderledes" boliger.
Der er i forsøgsordningens 2 første  

 ansøgningsrunder (oktober 1999 og april 2000) givet tilsagn om tilskud  

 til etablering af 135 boliger   de første boliger er taget i brug i  

 oktober 2000. I 3. ansøgningsrunde (oktober 2000) er der søgt  

 om tilskud til etablering af 43 nye boliger for i alt ca. 5,5 mio. kr.
Der  

 kan konstateres stor almen interesse for ordningen, ligesom der modtages  

 mange henvendelser om konkrete initiativer, og det vurderes derfor, at der er  

 en række nye initiativer på vej fra hele landet til de kommende  

 ansøgningsrunder.
De samlede tilsagn om tilskud efter  

 forsøgsordningens 2 første ansøgningsrunder svarer til  

 en statslig udbetalingsforpligtelse på samlet 18,4 mio. kr.
Fastholdes  

 dette tilsagnsniveau, vil der årligt være behov for en ramme  

 på godt 18 mio. kr.
Der vil med den nugældende bevilling på  

 10 mio. kr. årligt ikke være ramme til at give tilsagn om tilskud  

 i forsøgsordningens sidste ansøgningsrunde, dvs. i oktober  

 2001.
Det foreslås derfor, at den eksisterende  

 forsøgsordning efter almenboliglovens § 146 a med etablering af nye  

 boligtyper til særligt udsatte grupper udvides og forlænges i  

 overensstemmelse med den bevillingsramme, der fastsættes på de  

 årlige finanslove.
I overensstemmelse med aftalen om  

 udmøntningen af satsreguleringspuljen for 2001 forlænges  

 forsøgsordningen således i 2 år, dvs. indtil  

 udløbet af 2003, med en årlig ramme på 10 mio. kr. i  

 årene 2001-2003. Den samlede ramme til forsøg med boliger til  

 særligt udsatte grupper i perioden 1999-2003 bliver herefter 60 mio.  

 kr.
 For at opnå den bedst mulige udnyttelse af den  

 samlede afsatte ramme på 60 mio. kr. i perioden 1999-2003 og dermed  

 tilskud til etablering af det størst mulige antal boliger, vil  

 projekter med en optimal ressourceudnyttelse i forhold til eksempelvis fysisk  

 placering, udformning, standard og kvalitetsniveau samt ressourcebesparende  

 byggeprocesser blive prioriteret således, at boligernes anskaffelsessum  

 står i et fornuftigt forhold til de intentioner, der ligger i ordningen  

 med etablering af anderledes boligtyper.
Økonomiske og administrative konsekvenser for  

 stat, amter og kommuner Nedenfor belyses først de økonomiske og  

 administrative konsekvenser for det offentlige i lovforslagets enkelte  

 elementer.
Derefter følger en samlet vurdering af forslagets  

 økonomiske konsekvenser.
1. Boliger til yngre fysisk handicappede Med forslaget afsættes en samlet ramme på 15  

 mio. kr. for finansåret 2001. Af bevillingen forudsættes anvendt  

 midler til evaluering og erfaringsformidling, ligesom op til 3 pct. af den  

 samlede bevilling kan anvendes til administration, herunder information,  

 heraf 2/3 til lønsum.
Forslaget medfører en vis administrativ  

 merbelastning i By- og Boligministeriet i forbindelse med tilsagn om  

 særligt tilskud til de enkelte projekter.
Endvidere forventes der  

 begrænsede udgifter til tilpasninger af By- og Boligministeriets  

 BOSSINF-system (informations- og forvaltningssystem for støttet  

 byggeri). Disse udgifter afholdes inden for den afsatte ramme.
 Forslaget skønnes at medføre en meget  

 begrænset meradministration for kommunerne og amterne.
Formålet med et særligt tilskud er at  

 tilskynde amter og kommuner til at etablere nye almene boliger for yngre  

 fysisk handicappede, der i dag bor sammen med ældre personer på  

 plejehjem og i ældreboligbebyggelser.
De boliger, som de yngre fysisk  

 handicappede fraflytter, vil i stedet kunne udlejes til ældre personer.  

 Indførelsen af tilskuddet forudsættes ikke isoleret set at  

 medføre nogen aktivitetsudvidelse.
 Rammen på 15 mio. kr. finansieres af  

 satsreguleringspuljen for 2001, og forslaget indebærer dermed ikke en  

 forøgelse af de samlede offentlige udgifter.
2. Forbedring af servicearealtilskuddet Forslaget om at forhøje det statslige  

 servicearealtilskud og samtidig ændre udbetalingsformen fra et  

 løbende tilskud til et investeringstilskud skønnes med  

 betydelig usikkerhed at medføre, at kommunerne på årsbasis  

 vil give tilsagn til etablering af op imod 1.000 flere plejeboliger, svarende  

 til en forøgelse på 50 pct.
Denne aktivitetsforøgelse  

 skønnes at medføre statslige merudgifter på i alt 59 mio.  

 kr. pr. tilsagnsårgang opgjort til nutidsværdi, hvoraf de 40 mio.  

 kr. vedrører aktivitetsudvidelsen.
Kommunerne opnår en økonomisk besparelse  

 på 20 mio. kr. pr. tilsagnsårgang opgjort til nutidsværdi,  

 svarende til det forøgede servicearealtilskud vedrørende den  

 hidtil forudsatte aktivitet, som der ikke hidtil har været  

 låneadgang til.
Da der er en forskydning mellem tilsagnstidspunkt og  

 udbetalingen af det statslige tilskud, skønnes de kommunale  

 mindreudgifter for perioden 2001-2004 at udgøre 0, 7, 19 og 19 mio.  

 kr.
Kommunerne opnår herudover en likviditetslettelse på grund af  

 den fremrykkede statslige betaling af servicearealtilskuddet, svarende til  

 forskellen mellem det nye investeringstilskud og det eksisterende  

 løbende tilskud vedrørende den hidtidige aktivitet.
Med indførelsen af et investeringstilskud forenkles  

 ordningen.
Dette indebærer en administrativ lettelse i Finansstyrelsen,  

 som forestår udbetalingen af servicearealtilskuddet, samt en meget  

 begrænset lettelse for kommunerne.
3. Udvidelse og forlængelse af forsøgsordning med boliger  

 til særligt udsatte grupper (skæve huse) Med forslaget og udmøntningen af  

 satsregulereringspuljen afsættes en samlet merramme på 30 mio.  

 kr. for finansårene 2001-2003, der kan ydes som tilskud til  

 forsøg med udvikling af nye boligtyper for særligt udsatte  

 grupper.
Af bevillingen forudsættes anvendt midler til evaluering og  

 erfaringsformidling, ligesom op til 3 pct. af den samlede bevilling kan  

 anvendes til administration, heraf 2/3 til lønsum.
I overensstemmelse med vejledningen om tilskud til  

 forsøg med boliger til særligt udsatte grupper tages der ved  

 fastsættelsen af tilskud til projekterne udgangspunkt i, at tilskuddet  

 pr. bolig ikke udgør mere end 150.000 kr.
I forsøgsordningens 2  

 første runder er der meddelt tilsagn for et samlet beløb  

 på 18,4 mio. kr. til 135 boliger, hvilket svarer til et tilskud pr.  

 bolig på godt 136.000 kr.
Fastholdes dette niveau, vil der med en  

 merramme på 30 mio. kr. kunne etableres ca. 220 nye boliger til de  

 særligt udsatte grupper omfattet af forsøgsordningens  

 målgruppe.
De 30 mio. kr. finansieres af satsreguleringspuljen for  

 2001, og forslaget indebærer dermed ikke en forøgelse af de  

 samlede offentlige udgifter.
Udvidelsen og forlængelsen af ordningen  

 vil indebære en fortsat administration for staten.
 Forslaget vurderes ikke at indebære  

 økonomiske eller administrative konsekvenser for kommunerne.
Samlede økonomiske konsekvenser Lovforslagets samlede økonomiske konsekvenser for  

 det offentlige, som alene vedrører forslaget om forbedring af  

 servicearealtilskuddet, fremgår af tabel 1.
Tabel 1. Samlede økonomiske konsekvenser opgjort i  

 nutidsværdi (mio. kr.) 2001 2002 2003 2004 I alt 39 39 39 39 heraf:
Staten 59 59 59 59 kommunerne -20 -20 -20 -20 Note: En negativ værdi angiver en mindreudgift.
 Lovforslaget medfører en  

 forøgelse af kommunernes investeringer i servicearealer fra 2001 samt  

 etablering af ca. 220 nye boliger til særligt udsatte grupper i  

 perioden 2001-2003. Denne aktivitetsudvidelse vurderes ikke at forøge  

 risikoen for, at der opstår inflationsskabende flaskehalsproblemer i  

 bygge- og anlægssektoren.
 De kommunaløkonomiske konsekvenser skal forhandles  

 med de kommunale parter.
Økonomiske og administrative konsekvenser for  

 erhvervslivet Forslaget vurderes ikke at have nævneværdige  

 økonomiske og administrative konsekvenser for erhvervslivet.
Miljømæssige konsekvenser Forslaget har ikke konsekvenser for miljøet.
Administrative konsekvenser for borgerne Forslaget har ikke administrative konsekvenser for  

 borgerne.
Forholdet til EU-retten Forslaget indeholder ingen EU-retlige aspekter.
Ligestillingsmæssige konsekvenser Forslaget skønnes ikke at have  

 ligestillingsmæssige konsekvenser.
Høring Forslaget sendes til høring hos følgende  

 parter: Statsministeriet, Økonomiministeriet, Socialministeriet,  

 Justitsministeriet, Finansministeriet, Indenrigsministeriet, Finansstyrelsen,  

 Realkreditrådet, Kommunernes Landsforening, Københavns Kommune,  

 Frederiksberg Kommune, Amtsrådsforeningen, Boligselskabernes  

 Landsforening, Landsbyggefonden, Byggeskadefonden, Lejernes  

 Landsorganisation, Danmarks Lejerforeninger, Ejendomsforeningen Danmark,  

 Jydske Grundejerforeninger, Administratorforeningen,  

 Ældremobiliseringen, Ældre Sagen, De Samvirkende  

 Invalideorganisationer og Advokatrådet.
Samlet vurdering af lovforslaget Positive  

 konsekvenser/mindreudgifter Negative  

 konsekvenser/merudgifter Økonomiske konsekvenser for stat, kommuner og  

 amtskommuner Kommunale mindreudgifter i 2001-2004 på 20 mio. kr. pr.  

 år (nutidsværdi) Statslige merudgifter i 2001-2004 på 59 mio. kr. pr.  

 år (nutidsværdi) Administrative konsekvenser for stat, kommuner og  

 amtskommuner Meget begrænset mindreadministration for stat og  

 kommuner vedr. servicearealtilskud Meget begrænset meradministration for stat, kommuner og  

 amter vedr. yngre fysisk handicappede og for staten vedr. »skæve  

 huse« Økonomiske konsekvenser for erhvervslivet Ingen nævneværdige konsekvenser Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen Ligestillingsmæssige konsekvenser Ingen Bemærkninger til lovforslagets  

 enkelte bestemmelser Til § 1 Til nr. 1 og nr. 3 Med henblik på at fremme etablering af boliger til  

 yngre fysisk handicappede under 60 år, foreslås det, at by- og  

 boligministeren kan yde støtte til udgifter forbundet med etablering  

 af almene boliger.
Støtten fastsættes inden for den  

 bevillingsramme, der fastsættes på de årlige finanslove.  

 Derfor foreslås det endvidere i nr. 3, at by- og boligministeren  

 bemyndiges til at fastsætte nærmere regler om udformningen af  

 støtteordningen.
Til nr. 2 Det foreslås, at servicearealtilskuddet  

 forhøjes og ændres fra et løbende tilskud over 14  

 år til et investeringstilskud på 40.000 kr., dog maksimalt 60  

 pct. af anskaffelsessummen.
Tilskuddet ydes som et engangstilskud til  

 bygherren, når kommunalbestyrelsen har godkendt den endelige  

 anskaffelsessum for såvel servicearealerne som de boliger,  

 servicearealerne etableres i tilknytning til.
Til nr. 4 Det foreslås i bestemmelsen, at by- og  

 boligministeren med henblik på at fremme udviklingen af boligtilbud til  

 særligt udsatte grupper skal kunne yde tilsagn om tilskud til  

 forsøg med etablering af nye boligtyper til denne gruppe inden for den  

 bevillingsramme, der fastsættes på de årlige  

 finanslove.
Forslaget indebærer, at den gældende  

 forsøgsordning efter § 146 a i almenboligloven gøres  

 tidsubestemt, men afhængig af de på finansloven afsatte midler.
I  

 overensstemmelse med aftalen om udmøntningen af satsreguleringspuljen  

 for 2001 udvides og forlænges forsøgsordningen i 2 år,  

 dvs. indtil udgangen af 2003, med en merramme på i alt 30 mio. kr. med  

 10 mio. kr. i hvert af årene 2001-2003, jf. de almindelige  

 bemærkninger.
Til § 2 Det foreslås, at loven træder i kraft den 1.  

 januar 2001.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om almene boliger samt støttede private andelsboliger m.v.,  

 jf. lovbekendtgørelse nr. 550 af 20. juni 2000, foretages  

 følgende ændringer:
 1. Efter § 134 indsættes:
»Yngre fysisk handicappede § 134 a.
Med henblik på at fremme etablering af boliger  

 til yngre fysisk handicappede, kan by- og boligministeren yde støtte  

 til udgifter forbundet med etablering af almene boliger.
Støtten  

 fastsættes indenfor den bevillingsramme, der fastsættes på  

 de årlige finanslove.« § 141. Tilskuddet til servicearealer udgør årligt  

 4.000 kr. pr. boligenhed, som servicearealet skal betjene, dog maksimalt 6  

 pct. af anskaffelsessummen for servicearealet.
Tilskuddet ydes fuldt ud i 5  

 år fra skæringsdagen.
Herefter aftrappes tilskuddet med lige  

 store dele over 10 år.
 2. § 141, stk. 1, affattes således:
»Tilskuddet til servicearealer udgør 40.000 kr. pr. bolig, dog  

 maksimalt 60 pct. af anskaffelsessummen for servicearealet.
Tilskuddet ydes  

 som et engangstilskud, der udbetales, når anskaffelsessummen er  

 endeligt godkendt for såvel servicearealerne som for de boliger,  

 servicearealerne etableres i tilknytning til.« § 143. Bestemmelserne i § 115, stk. 3-6, §118, §§ 127-134 og §§  

 140-142 finder tilsvarende anvendelse på selvejende almene  

 ældreboliger.
 Stk. 2. By- og boligministeren fastsætter  

 nærmere regler om de i §§ 115, 130, stk. 2, 131, 136, 137, 140, 142 og  

 § 142 a nævnte forhold.
 3. I § 143, stk. 2, indsættes efter »§ 131,«:»§ 134  

 a,«.
 4. § 146 a affattes således:
§ 146 a.
Med henblik på at fremme udviklingen af boligtilbud  

 til særligt udsatte grupper kan by- og boligministeren i  

 finansårene 1999-2001 yde tilsagn om tilskud til forsøg med  

 etablering af nye boligtyper til særligt udsatte grupper inden for en  

 samlet ramme på 30 mio. kr.
»§ 146 a.
Med henblik på at fremme udviklingen af boligtilbud  

 til særligt udsatte grupper kan by- og boligministeren yde tilsagn om  

 tilskud til forsøg med etagblering af nye boligtyper til særligt  

 udsatte grupper inden for den bevillingsramme, der fastsættes på  

 de årlige finanslove.« § 2 Loven træder i kraft den 1. januar 2001.
Bilag 2 Folketingets forhandlinger vedrørende lov om almene  

 boliger samt støttede private andelsboliger m.v.
Folketingsåret 1995-96: (L 158) FF 2909, 3182, 6156, 6450.
Till.
A 3617, till.
B 650, 780, 1173, till.
C 608.
 Loven stadfæstet 22. maj 1996.
(Lovtidende nr. 374) Folketingsåret 1998-99: (L 109) FF 1939, 2447, 2650. Till.
A 2857, 2846, till.
B 290, till.
C 277.
 Loven stadfæstet 23. december 1998.
(Lovtidende nr. 1004) Folketingsåret 1996-97: (L 42) FF 1571, 4879, 5005. Till.
A 1298, 1271, till.
B 404, till.
C 298.
 Loven stadfæstet 2. april 1997.
(Lovtidende nr. 229) Folketingsåret 1999-2000: (L 34) FF 607, 2226, 2334. Till.
A 1043, 1027, till.
B 106, till.
C 121.
 Loven stadfæstet 20. december 1999.
(Lovtidende nr. 935) Folketingsåret 1996-97: (L 186) FF 5285, 6868, 7450.
Till.
A. 3949, 3925, till.
B 891, 1054, till.
C 463.
 Loven stadfæstet 10. juni 1997.
(Lovtidende nr. 380) Folketingsåret 1999-2000: (L 124) FF 2077, 2559, 2798. Till.
A 3384, 3361, till.
B 209, 316, till.
C 297.
 Loven stadfæstet 29. december 1999.
(Lovtidende nr. 1086) Folketingsåret 1997-98: (L 48 A) FF 2227. Till.
C 73.
 Loven stadfæstet 17. december 1997.
(Lovtidende nr. 969) Se tillige FF 1060, 2018. Till.
A 1197, 1150, till.
B 51, 76. (L 48) Folketingsåret 1999-2000: (L 211) FF 5107, 7988, 8730. Till.
A 5897, 5858, till.
B 1340, till.
C 928.
 Loven stadfæstet 31. maj 2000.
(Lovtidende nr. 404) Folketingsåret 1997-98: (L 48 B) FF 2228. Till.
B 106, till.
C 74.
 Loven stadfæstet 17. december 1997.
(Lovtidende nr. 970) Se tillige FF 1060, 2018. Till.
A 1197, 1150, till.
B 51, 76. (L 48) Folketingsåret 1999-2000: (L 286) FF 7592, 8396, 8731. Till.
A 7880, 7856, till.
B 1333, till.
C 1170.
 Loven stadfæstet 31. maj 2000.
(Lovtidende nr. 407) Folketingsåret 1998-99: (L 46) FF 725, 2190, 2409. Till.
A 1254, 1218, till.
B 113, 143, 280, till.
C  

 129.
 Loven stadfæstet 23. december 1998.
