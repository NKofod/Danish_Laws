 I tilslutning til Udenrigsministeriets bekendtgørelse nr. 35 af 22. april  

 1971, Lovtidende C, af traktaten af 1. juli 1965 mellem Danmark og Island om  

 overførelse af dele af Den arnamagnæanske Stiftelses håndskrifter til  

 forvaring og forvaltning af Islands Universitet meddeles det, at der den 1.  

 august 1986 på Thingvellir i Island af den danske og den islandske  

 undervisningsminister blev undertegnet ovennævnte protokol med henblik på den  

 endelige opfyldelse af traktaten af 1. juli 1965.
Ifølge protokollen finder den endelige fordeling af Den arnamagnæanske  

 Stiftelses håndskrifter i henhold til artikel 5 i traktaten af 1. juli 1965  

 sted i overensstemmelse med en som bilag til protokollen gengivet  

 fællesindstilling fra den danske og den islandske undervisningsminister til  

 den danske statsminister med tilhørende lister over de håndskrifter, der skal  

 udleveres, tillige med en samarbejdsaftale mellem de to undervisningsministre  

 om affotografering, konservering og restaurering af håndskrifter i  

 forbindelse med sagens afslutning.
Fællesindstillingen med bilag blev  

 godkendt af den danske statsminister den 3. marts 1986.
 Ifølge protokollen er parterne i overensstemmelse med artikel 6 i  

 traktaten af 1. juli 1965 enige om at anerkende den omhandlede ordning som en  

 fuldstændig og endelig afgørelse af alle ønskemål fra islandsk side angående  

 overgivelse af i Danmark beroende nationale islandske mindesmærker af enhver  

 art.
 Protokollen, der er udfærdiget på dansk og islandsk, således at begge  

 tekster skal have samme gyldighed, trådte i kraft på datoen for  

 undertegnelsen, den 1. august 1986.
