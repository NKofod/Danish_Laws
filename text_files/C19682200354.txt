 I henhold til § 31 i cirkulære af 12. januar 1968 om ansættelse og  

 aflønning af fastansatte og overenskomstansatte lærere og skoleledere ved  

 tekniske skoler m.v. har undervisningsåret en længde af normalt 40-42 uger,  

 således at den fast- og overenskomstansatte lærere tilkommende årsløn  

 reduceres forholdsmæssigt, såfremt undervisningsåret er af kortere varighed.
 Med henvisning hertil har en skole forespurgt, hvorvidt et undervisningsår  

 af længere varighed medfører et tilsvarende krav om en forhøjelse af den  

 almindelige aflønning.
I denne anledning skal man meddele, at lærerne er pligtige at arbejde for  

 den skole, hvor de er ansat hele kalenderåret (ca. 52 uger) bortset fra den  

 dem tilkommende sommerferie af 3-4 ugers varighed samt frihed på årets søn-  

 og helligdage.
At undervisningsåret - altså den periode hvori eleverne  

 modtager undervisning på skolen - er af kortere varighed, berører imidlertid  

 på ingen måde lærernes arbejdspligt, idet mellemliggende perioder forudsættes  

 anvendt til lærerarbejde af anden art: Forberedelse og tilrettelæggelse af  

 undervisningen, eventuel eksamensarbejde m.v., ligesom man forventer, at  

 lærerne benytter sådanne perioder til at supplere deres teoretiske og  

 praktiske viden og uddannelse inden for deres respektive fagområder, jfr.  

 cirkulæret § 11, stk. 5.
 Det tilføjes, at det pligtige undervisningstimetal er fastlagt således, at  

 lærernes samlede arbejdsindsats modsvarer den administrativt personale  

 pålagte arbejdsbyrde på 42 ugentlige timer.
 Som følge heraf kan der ikke tilkomme lærere, der underviser ved skoler  

 med et undervisningsår af over 42 ugers varighed, nogen form for  

 ekstrabetaling på grund af undervisningsårets længde.
