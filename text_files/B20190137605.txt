Bekendtgørelse om indberetning af uoverensstemmelser i oplysninger om reelle ejere I medfør af § 15 a, stk. 3, i lov om forebyggende foranstaltninger mod hvidvask og finansiering af terrorisme (hvidvaskloven), jf. lovbekendtgørelse nr. 930 af 6. september 2019, som ændret ved lov nr. 553 af 7. maj 2019, fastsættes:
Anvendelsesområde § 1. Denne bekendtgørelse finder anvendelse på virksomheder og personer samt kompetente myndigheder, der i medfør af § 15 a i hvidvaskloven, skal foretage indberetninger af uoverensstemmelser i forhold til de registrerede oplysninger om reelle ejere.
Indberetning § 2. Uoverensstemmelser, som de indberetningspligtige, jf. § 1, finder mellem oplysningerne om reelt ejerskab i Erhvervsstyrelses register og de oplysninger om reelt ejerskab, som er tilgængelige for dem, skal indberettes til Erhvervsstyrelsen.
 Stk. 2. Indberetningen skal som minimum indeholde følgende oplysninger:
 1) Navn og CPR-nummer eller CVR-nummer for indberetteren.
 2) Navn og CVR-nummer for den virksomhed, fond, forening, trust eller lignende juridisk arrangement, som indberetningen vedrører.
 3) Beskrivelse af uoverensstemmelsen.
 Stk. 3. Indberetningen skal vedlægges dokumentation for uoverensstemmelsen.
Stk. 4. Indberetning, jf. stk. 1, er fortrolig og undtaget fra aktindsigt efter lov om offentlighed i forvaltningen og forvaltningsloven.
Oplysning om indberetter videregives ikke til den virksomhed, fond, forening, trust eller lignende juridiske arrangement, som indberetningen vedrører.
Anvendelse af Erhvervsstyrelsens indberetningsløsning § 3. Uoverensstemmelser i forhold til oplysninger om reelle ejere, der er registreret i Erhvervsstyrelsens it-system, jf. § 1, skal indberettes til Erhvervsstyrelsen via indberetningsløsningen på www.virk.dk.
 Stk. 2. Indberetter skal benytte en digital signatur eller NemID, som er accepteret af Erhvervsstyrelsen som adgang til at foretage indberetning af uoverensstemmelser i forhold til de registrerede oplysninger om reelle ejere.
 Stk. 3. Indberetning skal foregå i overensstemmelse med de betingelser, der fremgår af indberetningsløsningen på www.virk.dk.
 Stk. 4. Hvis Erhvervsstyrelsen har begrundet formodning om, at der er sket eller vil ske misbrug af indberetningsløsningen, kan styrelsen med øjeblik virkning lukke brugerens adgang hertil.
 § 4. Kan en indberetning undtagelsesvis ikke foretages via indberetningsløsningen, skal uoverensstemmelsen indberettes digitalt via e-post til Erhvervsstyrelsen med angivelse af oplysningerne, jf. § 2, stk. 2, og vedlægges dokumentation for uoverensstemmelsen.
Sprogkrav § 5. Beskrivelsen af uoverensstemmelsen og den vedlagte dokumentation herfor skal være på dansk, svensk, norsk eller engelsk.
Ikrafttræden § 6. Bekendtgørelsen træder i kraft den 10. januar 2020.
