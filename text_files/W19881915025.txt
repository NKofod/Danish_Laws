 Ankestyrelsen fandt, at et socialudvalg med hjemmel i bistandslovens §  

 26, stk. 1, nr. 4, kunne kræve tilbagebetaling af kontanthjælp ydet til  

 dækning af arbejdsløshedskassekontingent, som senere af kassen blev  

 tilbageført til hjælpsmodtageren.
 REDEGØRELSE FOR SAGEN:
 M fik fra maj 1986 i perioder udbetalt kontanthjælp efter bistandslovens §  

 37, stk. 2.
Der blev bl.a. udmålt hjælp til betaling af kontingent til  

 arbejdsløshedskasse.
Socialforvaltningen betalte  

 arbejdsløshedskassekontingent direkte til arbejdsløshedskassen.
 I december 1986 henvendte kassen sig til forvaltningen og oplyste, at M  

 ikke havde kunnet godtages som medlem i arbejdsløshedskassen, hvorfor det  

 indbetalte kontingent skulle tilbagebetales.
 M, som havde fået udmålt hjælpen i god tro, ønskede imidlertid beløbet  

 udbetalt til sig.
 Det sociale udvalg traf herefter afgørelse om, at beløbet skulle kræves  

 tilbagebetalt efter bistandslovens § 26, stk. 1, nr. 4, og fik beløbet  

 udbetalt af fagforeningen.
 M klagede over denne afgørelse til amtsankenævnet.
 AFGØRELSEN, DER KLAGES OVER:
Amtsankenævnet fandt ikke, at M havde fået udbetalt en erstatning, et  

 underholdsbidrag eller lignende, der dækkede samme tidsrum og formål, som den  

 udbetalte hjælp.
Det sociale udvalg havde derfor ikke haft hjemmel i  

 bistandslovens § 26, stk. 1, nr. 4, til at kræve beløbet tilbagebetalt, og  

 det skulle herefter udbetales til M.
 Beløbet blev udbetalt til ham den 11. november 1987.
 KLAGEN TIL ANKESTYRELSEN:
 Afgørelsen blev anket af det sociale udvalg, der gjorde gældende, at  

 udtrykket »eller lignende, der dækker samme tidsrum og samme  

 formål« skønnedes at måtte være dækkende for den beslutning, udvalget  

 traf i første instans.
 LOVGRUNDLAG:
 Bistandslovens § 26, stk. 1, nr. 4.
 ANKESTYRELSENS AFGØRELSE:
 Ankestyrelsen finder, at M ikke var berettiget til at få udbetalt det  

 omhandlede arbejdsløshedskassekontingent, idet han ikke havde udgifter  

 svarende til beløbet.
 Ankestyrelsen finder, at hjælp udbetalt til dækning af udgifter til  

 arbejdsløshedskassekontingent, der tilbageføres til hjælpsmodtageren, kan  

 kræves tilbagebetalt af det sociale udvalg med hjemmel i bistandslovens § 26,  

 stk. 1, nr. 4. Ankestyrelsen finder således, at det tilbageførte  

 arbejdsløshedskassekontingent er omfattet af ordene »eller lignende, der  

 dækker samme tidsrum og samme formål som den udbetalte hjælp«.
 Ankestyrelsen ændrer således amtsankenævnets afgørelse i overensstemmelse  

 med det sociale udvalgs klage.
 Da beløbet imidlertid som følge af nævnets afgørelse er udbetalt M, findes  

 der ikke at være grundlag for at kræve det betalt tilbage til kommunen.
