Nr BTL 225 Betænkning over Forslag til lov om omsætning af fast ejendom   

 Nr L 225 1992-93, 1. samling Afgivet af Erhvervsudvalget Afgivet: 19930617 Udvalget har behandlet lovforslaget i en række møder og har herunder  

 stillet spørgsmål til industriministeren, som denne har besvaret skriftligt.  

 Justitsministeren har tillige været i samråd i udvalget.
 Industriministerens kommentar til materiale afleveret til Erhvervsudvalget  

 af en deputation fra De danske Landboforeninger og Dansk Familielandbrug er  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Administratorforeningen, Advokatrådet, Andelsboligforeningernes Fællesrepræsen- tation, Bjørnbirk, Ib Dansk Ejendomsmæglerforening, De danske Landboforeninger/Dansk Fami- lielandbrug, Den danske Landinspektørforening, Det Danske Advokatsamfund, EDC-gruppen a/s, Forbrugerrådet, Hansen, Kristian, Oksbøl, Konkurrencerådet, Landsforeningen for ejere af udlejningsejen- domme, Petersen, Jan Schwartz, Tune og Realkreditrådet.
 Der er af industriministeren og af et mindretal stillet ændringsforslag,  

 hvorom henvises til de ledsagende bemærkninger.
 Industriministeren har under Erhvervsudvalgets behandling af lovforslaget  

 tilkendegivet følgende:
Efter lovforslagets § 1 stk. 3, gælder loven kun, når den erhvervsmæssige  

 aktivitet er rettet mod eller udføres for forbrugerne.
Lovforslaget forventes  

 at få afsmittende virkning på formidlingen af mindre erhvervsejendomme.  

 Industriministeriet vil i tiden efter lovforslagets ikrafttræden være  

 opmærksom på, om der herudover måtte være et behov for beskyttelse af mindre  

 erhvervsdrivende i forbindelse med omsætning af erhvervsejendomme.
Efter lovforslagets § 37, stk. 1, vil personer, der som hovederhverv har  

 drevet selvstændig virksomhed som ejendomshandler i en sammenhængende periode  

 på mindst 1 år, kunne optages i Ejendomsmæglerregistret.
Industriministeren  

 er opmærksom på, at kravet om, at virksomheden skal være drevet som  

 hovederhverv, kan give anledning til problemer i mindre lokalsamfund, især de  

 mindre ø-samfund, hvor kundegrundlaget ikke giver basis for drift af  

 ejendomsformidlingsvirksomhed som hovederhverv.
Det er industriministerens  

 opfattelse, at lovforslagets § 37, stk. 2, der tillader, at Erhvervs- og  

 Selskabsstyrelsen optager personer, der ikke opfylder betingelserne i stk. 1  

 i Ejendomsmæglerregistret, kan finde anvendelse i disse helt særlige  

 situationer.
Optagelsen i registret vil dog alene kunne ske på grundlag af en  

 konkret vurdering af personernes samlede forhold.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af industriministeren stillede ændringsforslag.
 Et mindretal (Socialistisk Folkepartis og Fremskridtspartiets  

 medlemmer af udvalget) indstiller lovforslaget til vedtagelse med de  

 af mindretallet og de af industriministeren under nr. 1, under nr. 6-8 og  

 under nr. 11-14 stillede ændringsforslag.
 Et mindretal inden for mindretallet (Fremskridtspartiets medlem af  

 udvalget) er meget tilfreds med, at det gennem god og ihærdig indsats i  

 udvalget er lykkedes at opnå så mange forbedringer i lovforslaget i forhold  

 til det oprindelige lovforslag, at det resultat, der nu kommer til at blive  

 gældende lov på området, vil være en virkelig landvinding for alle parter.  

 Fremskridtspartiet har hele tiden kæmpet for, at den nye lov om  

 ejendomsformidling blev en forbrugerlov og ikke en lov, der skulle tilgodese  

 hverken ejendomsmæglere eller advokater.
 Fremskridtspartiet opstillede fire hovedkrav til den nye lov:
1. at den nødvendige ekspertise var sikret, 2. at den nødvendige uafhængighed var til stede, 3. at den nødvendige sikkerhed for pengekrav og mod fejl var sikret og  

 sidst, men ikke mindst 4. at den nye lov blev et prisbilligt system, således at de alt for høje  

 omkostninger, der har været ved at handle fast ejendom, blev nedsat.
 Den nødvendige ekspertise er sikret ved, at der i loven fastsættes krav om  

 uddannelse enten som ejendomsmægler eller som advokat.
Den nødvendige sikkerhed for pengekrav er sikret gennnem krav om  

 forsikringsordninger.
Herudover pålægges formidlere ifølge loven et skærpet  

 ansvar for fejl.
Det prisbillige system opnås ved, at der endelig bliver gjort op med den  

 ældgamle regel, der forbyder ejendomsmæglere at skrive skøder.  

 Skødeskrivningsmonopolet bliver ophævet senest 31. december 1996. Efter denne  

 dato vil skødet blive et ganske kort teknisk dokument, der kun overdrager  

 hjemmelen til ejendommen, mens slutsedlen, som det også er tilfældet i dag,  

 er det retsgyldige dokument, der bestemmer vilkår for ejendomsoverdragelsen.  

 Det bevirker, at der kun bliver tale om eet honorar.
Derfor vil der også  

 prismæssigt være plads til, at en køber kan søge en særlig rådgivning i  

 forbindelse med handelen.
Dette kan ske enten hos en anden ejendomsmægler  

 eller hos en advokat.
En sådan rådgivning vil blive langt billigere end det  

 overflødige honorar, advokater får for at skrive slutsedlens indhold over i  

 skødet.
Punkt 2 i Fremskridtspartiets kravliste, om den nødvendige uafhængighed,  

 bliver ikke gennemført, fordi et flertal uden om Fremskridtspartiet og  

 Socialistisk Folkeparti stadig vil tillade, at kreditforeninger, banker og  

 forsikringsselskaber optræder som ejendomsformidlere.
Det mener  

 Fremskridtspartiet er skadeligt for alle parter, og det giver en  

 sammenblanding af interesser, som en almindelig køber ikke kan gennemskue.  

 Derfor har Fremskridtspartiet sammen med Socialistisk Folkeparti stillet  

 ændringsforslag om, at den finansielle sektor ikke skal være omfattet af  

 lovforslaget.
Disse ændringsforslag bliver dog stemt ned af regeringen,  

 Venstre og Det Konservative Folkeparti.
Det er dog lykkedes at formå disse partier til at gå et stykke ad vejen.  

 Det sker ved, at der stilles krav om, at disse institutioner skal drive  

 formidlingsvirksomheden i særlige lokaler og i særlige selskaber.
Det er en  

 væsentlig forbedring i forhold til det oprindelige lovforslag.
 Uanset at de finansielle institutioner forbliver en del af det fremtidige  

 formidlingsmarked, er lovforslaget set under eet en væsentlig forbedring, som  

 vil være til gavn for både forbrugeren og branchen.
Ændringsforslag Af industriministeren , tiltrådt af udvalget :
 Til § 1 1) Efter stk. 6 indsættes som nyt stykke:
»Stk. 7. For særlige typer af fast ejendom kan Erhvervs- og  

 Selskabsstyrelsen fastsætte regler, som præciserer eller fraviger reglerne i  

 denne lov under hensyn til særlige forhold vedrørende vedkommende type af  

 fast ejendom.« Til § 8Af et mindretal (SF og FP):
 2) I stk.1 udgår nr. 3 .
 Af industriministeren , tiltrådt af et flertal (udvalget med  

 undtagelse af SF og FP):
 3) Efter stk. 1 indsættes som nyt stykke:
»Stk. 2. Pengeinstitutters, realkreditinstitutters og  

 forsikringsselskabers virksomhed som ejendomsformidler skal udøves gennem  

 særskilte anpartsselskaber eller aktieselskaber med selvstændige  

 forretningssteder.« Stk. 2-5 bliver herefter stk. 3-6.
 Af et mindretal (SF og FP):
 4) Stk. 3 affattes således:
»Stk. 3. Kun de personer, der er nævnt i stk. 1, må have  

 ejerinteresser i ejendomsformidlingsvirksomheder.
Kun de personer, der er  

 nævnt i stk. 1, samt pengeinstitutter, der er omfattet af lov om banker og  

 sparekasser, realkreditinstitutter, der er omfattet af realkreditloven eller  

 lov om Dansk Landbrugs Realkreditfond, og forsikringsselskaber, der er  

 omfattet af lov om forsikringsvirksomhed, må være leverandør af navn og  

 forskrifter for forretningsgange til ejendomsformidlingsvirksomheder.  

 Erhvervs- og Selskabsstyrelsen kan fastsætte regler om udøvelse af  

 ejendomsformidlingsvirksomhed i selskabsform.« Af industriministeren , tiltrådt af et flertal (udvalget med  

 undtagelse af SF og FP):
 5) I stk. 5, der bliver stk. 6, ændres »stk. 1 og  

 3« til: »stk. 1 og 4«.
 Til § 10 6) I stk. 1 indsættes efter 3. pkt. som nyt  

 punktum:
»Erhvervs- og Selskabsstyrelsen kan herved fravige § 11, stk. 3, for  

 så vidt angår betaling til tredjemand for afgivelse af erklæring om forhold,  

 som indgår i beslutningsgrundlaget for en handel.« Til § 15 7) Efter stk. 1 indsættes som nyt stykke:
»Stk. 2. Såfremt en part ikke bistås af egen rådgiver, skal  

 formidleren for den anden part rådgive den pågældende om behov og mulighed  

 for at søge sådan bistand.« Til § 24 8) Efter stk. 1 indsættes som nyt stykke:
»Stk. 2. Er der til skade for forbrugeren foretaget en  

 forkert beregning af provenu ved salg, jf. § 20, 3. pkt., og er forbrugeren i  

 god tro, har forbrugeren krav på godtgørelse af forskellen mellem den  

 forkerte og en korrekt beregning.
Er der til skade for forbrugeren foretaget  

 en forkert beregning af ejerudgift ved køb, jf. § 19, stk. 1, 4. pkt., og er  

 forbrugeren i god tro, har forbrugeren krav på rimelig godtgørelse af  

 forskellen mellem den forkerte og en korrekt beregning.
Har forbrugeren i god  

 tro handlet i tillid til rigtigheden af en værdiansættelse, og afviger denne  

 væsentligt fra en korrekt værdiansættelse, har forbrugeren krav på rimelig  

 godtgørelse af forskellen.« Af et mindretal (SF og FP):
 Til § 26 9) I stk. 3 indsættes efter 1. pkt. som nyt  

 punktum:
»Optræder et pengeinstitut, et realkreditinstitut eller et  

 forsikringsselskab som leverandør af navn og forskrifter for forretningsgange  

 til en eller flere ejendomsformidlingsvirksomheder, skal forbindelsen til  

 vedkommende pengeinstitut, realkreditinstitut eller forsikringsselskab  

 umiddelbart fremgå af ejendomsformidlingsvirksomhedens navn eller en  

 tilføjelse hertil på en måde, som skal godkendes af Erhvervs- og  

 Selskabstyrelsen.« Til § 28 10) Paragraffen og overskriften hertil udgår.
 Af industriministeren , tiltrådt af udvalget :
 Til § 32 11) I stk. 2 indsættes efter ordene »i medfør  

 af«:
 »§ 1, stk. 7,».
 Til § 34 12) Efter nr. 2 indsættes som nyt nummer:
 »01. I § 6 indsættes efter stk. 1 som nyt stykke:
 »Stk. 2. § 2 a og § 5, 2. pkt., ophæves den 1. januar  

 1997«.
 Til § 36 13) I 2. pkt. ændres »den 1. juli 1993«  

 til: »den 1. august 1993«.
 Til § 37 14) I stk. 1 ændres i 1. pkt. og 2.  

 pkt. »den 1. juli 1993« til: »den 1. august 1993«.
Bemærkninger Til nr. 1 For særlige boligtyper, f.eks. andelsboliger, kan der være behov  

 for at fastsætte særlige regler.
Det skyldes bl.a. at der for særlige  

 boligtyper ved lov kan være fastsat særlige regler om omsætning.
Sådanne  

 regler gælder ved siden af og som de specielle frem for lovforslagets,  

 såfremt kravene efter de to regelsæt ikke skulle være i indbyrdes harmoni.  

 Men da f.eks. lovgivningen om andelsboliger i vidt omfang anvendes af  

 ikkeprofessionelle bestyrelser for andelsboligforeninger, kan der være behov  

 for ved regeludstedelse udtrykkeligt at tage stilling til de  

 lovsamspilsspørgsmål, som måtte opstå.
Af samme grund kan der være behov for  

 at tage stilling til afgrænsning af, hvornår en andelsboligforening omfattes  

 af lovforslaget.
 På denne baggrund foreslås det, at Erhvervs- og Selskabsstyrelsen gives  

 adgang til for særlige typer af fast egendom at fastsætte regler, som  

 præciserer eller fraviger reglerne i lovforslaget.
Til nr. 2 Ved den foreslåede ændring kan ejendomsformidlingsvirksomhed kun  

 drives af ejendomsmæglere og advokater.
De finansielle virksomheder bør efter  

 forslagsstillernes opfattelse hverken kunne drive eller eje  

 ejendomsformidlingsvirksomhed.
Til nr. 3 Hvad de finansielle virksomheder angår, fastsætter lovforslaget  

 alene de nærmere betingelser for udøvelsen af virksomhed som  

 ejendomsformidler, mens adgangen hertil fortsat styres af den bagvedliggende  

 lovgivning om de finansielle virksomheder.
Efter denne lovgivning kan der  

 bl.a. stilles krav om, at accessorisk virksomhed skal udøves i et særskilt  

 selskab.
Det er imidlertid fundet ønskeligt i lovforslaget udtrykkeligt at  

 betinge de finansielle virksomheders ejendomsformidlingsvirksomhed af, at  

 dette sker i særskilte anpartsselskaber eller aktieselskaber og med  

 selvstændige forretningssteder.
Der foreslås således krav om, at  

 ejendomsformidlingsvirksomheden er selskabsretligt adskilt fra det  

 finansielle institut.
Med kravet om særskilt selskab sikres det, at det  

 finansielle instituts drift ikke sammenblandes med  

 ejendomsformidlingsvirksomhedens drift.
 Har en finansiel virksomhed ejerinteresser i et  

 ejendomsformidlingsselskab, indebærer kravet om selvstændigt forretningssted,  

 at ejendomsformidlingsselskabets forretningssted og det eller de finansielle  

 institutters forretningssted ikke ligger i samme lokale.
 Den foreslåede ændring understøtter således gennemskueligheden for  

 forbrugerne og er yderligere egnet til at fremme lige konkurrencevilkår for  

 de forskellige typer af ejendomsformidlere.
Til nr. 4 Ved den foreslåede ændring præciseres det, at kun  

 ejendomsmæglere og advokater må have ejerinteresser i  

 ejendomsformidlingsvirksomheder.
Alle andre, herunder de finansielle  

 virksomheder, afskæres således fra at eje ejendomsformidlingsvirksomheder,  

 men derimod ikke fra at være leverandør af navn og forskrifter for  

 forretningsgange til ejendomsformidlingsvirksomheder.
 Til nr. 5 Den foreslåede ændring er en konsekvens som følge af den under  

 ændringsforslag nr. 2 foreslåede ændring.
Til nr. 6 Forberedelse af en ejendomshandel indebærer, at der skal  

 foreligge et dokumentationsunderlag omfattende f.eks. oplysning om tinglyste  

 forhold, restgældsoplysninger fra kreditforeninger, oplysninger fra kommunen  

 om ejendommens forhold, oplysninger om ejerlejligheder fra administrator.  

 Foreligger de nødvendige oplysninger ikke i en dokumenterbar, utvivlsom form,  

 må de fremskaffes i en sådan form hos vedkommende.
Arbejdet hermed er en del  

 af formidlingsopdraget og kan således efter lovforslagets § 11, stk. 3, kun  

 kræves betalt som en del af vederlaget for dette.
Indhentelse af sådanne  

 oplysninger og attester fra tredjemand kan imidlertid være belagt med et  

 gebyr eller tilsvarende.
 Den foreslåede ændring giver Erhvervs- og Selskabsstyrelsen hjemmel til at  

 bestemme, at det kan aftales, at eventuelle gebyrer m.v., som skal betales  

 til udstederen af sådant dokumentationsmateriale, kan kræves betalt særskilt.
Til nr. 7 Hensynet bag den foreslåede ændring er at styrke varetagelsen af  

 især købers interesser. Ændringen fastslår en henvisningspligt for  

 formidlere, såfremt en part ikke bistås af egne rådgivere.
Der er alene tale  

 om en pligt til at påpege et rådgivningsbehov og således ikke en pligt til  

 faktisk at engagere en rådgiver.
Der er heller ikke tale om, at henvisning  

 skal ske til en bestemt kategori af rådgivere.
Til nr. 8 Sikkerhed for forbrugere ved handel med fast ejendom er et  

 væsentligt formål med loven.
Det er af helt afgørende betydning, at  

 forbrugerne kan indrette sig i tillid til rigtigheden af professionelle  

 ejendomsformidleres værdiansættelse og beregning af salgsprovenu og  

 ejerudgift.
Når formidlerens oplysninger på disse centrale punkter ikke er  

 korrekte, er formidleren nærmere end forbrugeren til at bære risikoen og  

 langt bedre i stand dertil, fordi risikoen via prissætning og forsikring kan  

 fordeles til en marginalomkostning spredt ud på et stort antal opdrag.
 Den foreslåede ændring beskytter den tillid og forventning til  

 korrektheden, som private forbrugere med føje har i kraft af, at  

 oplysningerne er af den nævnte karakter og hidrører fra en professionel  

 erhvervsudøver på området.
Det foreslås, at forbrugeren har krav på godtgørelse, hv\s forbrugeren i  

 god tro har indrettet sin økonomi i tillid til formidlerens beregning af  

 salgsprovenu (sælger) eller ejerudgift (køber), og formidlerens beregning er  

 forkert til skade for vedkommende.
Formidleren må i givet fald godtgøre  

 forbrugeren forskellen.
 Godtgørelse af »forskellen« ved ejerudgiften må imidlertid  

 fastsættes skønsmæssigt, jf. herved Højesterets dom af 13. april 1981, UfR  

 1981 s. 410. Denne godtgørelse skal ikke give køberen mulighed for til evig  

 tid at blive boende til den »rigtige« udgift, men alene kompensere  

 i rimeligt omfang under hensyn til indrettelsesbetragtningen og  

 omdisponeringsmulighederne.
Der skal ligeledes ydes en godtgørelse, hvis forbrugeren i god tro med  

 rimelighed har disponeret i tillid til rigtigheden af en værdiansættelse  

 foretaget af formidleren og denne afviger væsentligt fra, hvad den burde være  

 efter reglen i § 3. Værdiansættelsen danner grundlag for aftalen om  

 udbudspris, men udbudsprisen siger intet om den tilgrundliggende  

 værdiansættelse.
I øvrigt bliver det sværere at bevise, at der er tale om en  

 afvigelse som angivet i bestemmelsen, jo længere tid der går.
At afvigelsen skal være væsentlig, vil sige, at der skal foreligge et  

 markant værdispring i forhold til den relevante ydergrænse for det skøn, som  

 værdiansættelsen er udtryk for.
Den forskel, som kan forlanges erstattet,  

 fastsættes skønsmæssigt ud fra den nævnte ydergrænse.
 Udtrykket »godtgørelse« er valgt frem for »erstatning«  

 for at markere, at forbrugerens krav udløses i kraft af skuffelsen af den  

 rimelige forventning, som bør beskyttes, uden at det er nødvendigt at tage  

 stilling til, om der foreligger et sådant tab, som ud fra et culpasynspunkt  

 ville kunne forlanges erstattet.
Til nr. 9 og 10 Når de finansielle virksomheder ikke kan eje  

 ejendomsformidlingsvirksomhed, bliver lovforslagets § 28 til dels  

 overflødigt.
Den tilbageværende del om pligten til at skilte med  

 ejendomsformidlingsvirksomheds forbindelse til en finansiel virksomhed, der  

 er leverandør af navn og forskrifter for forretningsgange, foreslås overført  

 til lovforslagets § 26, stk. 3.
 Til nr. 11 Den foreslåede ændring er en konsekvens af den under  

 ændringsforslag nr. 1 foreslåede ændring.
 Til nr. 12 Den foreslåede ændring betyder, at det såkaldte  

 skødeskrivningsforbud for andre ejendomsformidlere end advokater ophæves den  

 1. januar 1997. Efter denne dato vil det være tilladt for alle  

 ejendomsformidlere at udfærdige de til tinglysning bestemte dokumenter om  

 overdragelse af fast ejendom, dvs. skøder.
 Til nr. 13 og 14 Loven træder i kraft den 1. januar 1994. Ved den  

 foreslåede ændring udskydes ikrafttræden for de bestemmelser, der har  

 betydning for registrering og regeludstedelse af tekniske grunde til den 1.  

 august 1993.
 Den foreslåede ændring vil endvidere bevirke, at ejendomshandlere, som i  

 medfør af § 37, stk. 1, skal have drevet selvstændig  

 ejendomshandlervirksomhed som hovederhverv i mindst 1 år inden for de sidste  

 5 år, lettere vil opfylde kravene efter overgangsordningen.
Lotte Henriksen (S) Ole Vagn Christensen (S) Sonja Mikkelsen (S) Jacob  

 Buksti (S) Eva Fatum (S) Lissa Mathiasen (S) fmd.
Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) Kai Dige Bach  

 (KF) nfmd.
Svend Heiselberg (V) Pia Larsen (V) Helge Sander (V) Kim  

 Behnke (FP) Lone Dybkjær (RV) Tove Videbæk (KRF) Bilag Industriministerens kommentar til materiale afleveret til Erhvervsudvalget  

 af en deputation fra De danske Landboforeninger og Dansk Familielandbrug Kommentar til Folketingets Erhvervsudvalg til materiale afleveret af  

 deputation fra De danske Landboforeninger og Dansk Familielandbrug (L 225 -  

 bilag 38) Materialet omfatter dels Vedtægter for ejendomskonsulenttjenesten, dels  

 Vedtægter for ejendomskonsulenternes sikringsfond.
Vedtægterne indeholder de  

 nærmere regler om landboorganisationernes godkendelse af ejendomskonsulenter,  

 om disses håndtering af betroede midler og om forsikrings- og fondsmæssig  

 afdækning af deres erstatningsansvarsrisiko.
Foreningerne har redegjort for  

 disse forhold i deres høringssvar, som organisationerne med skrivelse af 19.  

 april 1993 har sendt til Folketingets Erhvervsudvalg (L 225 - bilag 11). Jeg  

 har kommenteret foreningernes høringssvar i mit svar på Erhvervsudvalgets  

 spørgsmål 6 (L 225 - bilag 6) under pkt. 5.2., 5.4., 5.5., 5.7.1., 5.11. og  

 5.13. Jeg har i øvrigt haft et møde med organisationerne.
Under dette møde  

 oplyste organisationerne, at konsulenterne ikke optræder som  

 ejendomsformidlere, men yder bistand og vejledning i forbindelse med  

 gennemførelse af en handel, herunder med skødeskrivning, låneoptagelse,  

 tinglysning af dokumenter m.v.
Det betyder, at konsulenternes virksomhed ikke  

 er omfattet af lovforslagets kapitel 3 om ejendomsformidling og således  

 fortsat kan udøves uden registrering som ejendomsmægler, ligesom  

 lovforslagets § 34 ikke er til hinder for, at de fortsat skriver skøder.
