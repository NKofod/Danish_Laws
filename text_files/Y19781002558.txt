Et møbelfirma udsendte et katalog, hvori der blev taget forbehold for  

 prisstigninger.
Forbrugerombudsmanden tog spørgsmålet om et sådant forbehold  

 op til principiel overvejelse og indhentede udtalelser fra forbruger- og  

 erhvervsorganisationer.
På baggrund heraf udtalte Ombudsmanden, at det er i  

 strid med markedsføringslovens § 2, stk. 1, såfremt man ikke kan erhverve de  

 i et katalog annoncerede varer til de opgivne priser indenfor katalogets  

 gyldighedsperiode.
Forbehold anså Ombudsmanden for at være uden betydning,  

 idet forbrugerne hæfter sig ved de opgivne priser og ikke et evt. forbehold.  

 Han henstillede derfor, at man udlod sådanne forbehold og tydeligt i  

 kataloget angav, i hvilken periode dette var gyldigt.
15. Forbehold om prisstigning i møbelkatalog En forbruger klagede over, at han ikke kunne købe en stol til den pris der  

 var angivet i forreningens katalog, men kun til en højere pris.
Som  

 begrundelse herfor anførte møbelforretningen, at priserne var steget siden  

 katalogets udgivelse, og at der i kataloget var taget forbehold over for  

 prisstigninger, idet der på side 2 var anført følgende:
Vi tager forbehold for prisstigninger, selv umiddelbart efter uddelingen  

 af kataloget.
I alle priser er medregnet 15 pct. moms, 1.3.1977.« Under sagen blev det oplyst, at kataloget var blevet udsendt omkring 1.  

 marts 1977, og at klageren købte stolen i slutningen af juni 1977. Firmaet  

 udsendte et katalog i hvert fald een gang om året, men i nogle tilfælde dog  

 to gange, henholdsvis om efteråret og om foråret.
 På baggrund af den konkrete klage tog Forbrugerombudsmanden spørgsmålet om  

 betydningen af et sådant forbehold op til principiel overvejelse og  

 indhentede en udtalelse fra Butikshandelens Fællesråd, Forbrugerrådet,  

 Monopoltilsynet, Provinshandelskammeret og Stormagasinernes Fællesråd.
 Derefter udtalte Forbrugerombudsmanden følgende:
 »Ifølge markedsføringslovens § 2, stk. 1, må der ikke i  

 markedsføringen anvendes urigtige og/eller vildledende angivelser, som er  

 egnet til at påvirke efterspørgslen af varer, og efter min opfattelse er det  

 en overtrædelse af denne bestemmelse, såfremt det ikke er muligt for  

 forbrugeren at erhverve de i et katalog som det foreliggende annoncerede  

 varer til de opgivne priser indenfor katalogets gyldighedsperiode - men alene  

 til en højere pris - idet prisangivelserne i så fald er urigtige og typisk  

 også vil være vildledende.
 Det må i den forbindelse anses for at være uden betydning, om selskabet  

 har taget forbehold for prisstigninger, idet prisangivelserne i kataloget ved  

 senere ændringer af priserne i forreningen er urigtige og vil virke  

 vildledende for forbrugerne, der må antages først og fremmest at hæfte sig  

 ved de i kataloget opgivne priser fremfor det tagne forbehold om,, at de  

 angivne priser måske ikke er gældende.
 Da forbehold for prisstigninger som det foreliggende i relation til  

 markedsføringsloven er uden selvstændig retsvirkning, og da optagelsen i  

 katalogerne af forbeholdet er egnet til at give kunderne indtryk af, at de  

 nævnte forbehold gyldigt kan tages i medfør af markedsføringsloven, skal jeg  

 henstille, at selskabet ved eventuelle fremtidige udsendelser af kataloger af  

 den omhandlede art undlader at medtage sådanne forbehold.
Spørgsmålet om længden af et katalogs gyldighedsperiode kan give anledning  

 til problemer i tilfælde, hvor gyldighedsperioden ikke er angivet klart og  

 tydeligt i kataloget.
I sådanne tilfælde må andre angivelser i kataloget, der  

 kan indicere længden af gyldighedsperioden, tages til hjælp.
På grund af de  

 vanskeligheder der i så henseende kan opstå, skal jeg, uden i øvrigt hermed  

 at have taget stilling til, hvorvidt der med hjemmel i markedsføringsloven  

 kan stilles direkte krav om anførelse af gyldighedsperiodens længde,  

 anbefale, at selskabet ved fremtidige udsendelser af kataloget tydeligt og  

 klart angiver gyldighedsperiodens længde.« Møbelforretningen tog udtalelsen til efterretning og ville drage omsorg  

 for, at katalogets gyldighedsperiode for fremtiden ville blive angivet.
 (* 1) Offentliggjort i Forbrugerombudsmandens Årsberetning 1977-1978, side  

 98, nr. 15.
