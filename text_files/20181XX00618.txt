Skriftlig fremsættelse (6. februar 2019) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Udmøntning af regeringens udspil om styrket rekruttering af udenlandsk arbejdskraft m.v.) (Lovforslag nr.
L 151) Danske virksomheder skal kunne klare sig i den internationale konkurrence.
I en tid, hvor ny teknologi hastigt forandrer virksomhedernes konkurrencevilkår, er det nødvendigt, at virksomhederne kan rekruttere højtkvalificerede og dygtige medarbejdere.
Virksomhederne skal kunne tiltrække talent på tværs af landegrænser, også fra de lande, der ikke er omfattet af EU-samarbejdet.
Samtidig ønsker regeringen, at en styrket rekruttering af udenlandsk arbejdskraft skal balanceres i forhold til at sikre og fastholde et robust dansk arbejdsmarked med ordnede forhold, så dansk og udenlandsk arbejdskraft konkurrerer på lige vilkår.
Den 3. oktober 2018 præsenterede regeringen derfor et udspil om styrket rekruttering af udenlandsk arbejdskraft.
Udspillet skal bl.a. styrke danske virksomheders mulighed for at rekruttere den nødvendige højtkvalificerede udenlandske arbejdskraft.
Lovforslaget udmønter de dele af regeringens udspil, som forudsætter ændring af udlændingeloven.
 Lovforslaget indeholder bl.a. forslag om en ny beløbsordning med en beløbsgrænse på 350.000 kr. for arbejdstagere fra tredjelande, der er på top 30 over lande, der har det største investeringsflow til og fra Danmark.
Lovforslaget indeholder også forslag om at modernisere og udvide positivlisten både på nationalt og regionalt plan for hermed at imødekomme de aktuelle kompetencebehov på arbejdsmarkedet bedre.
Det foreslås således bl.a., at de fagligt afgrænsede a-kasser får mulighed for at supplere den nationale positivliste på alle uddannelsesniveauer inden for den enkelte a-kasses faglige område.
Det foreslås også, at de regionale arbejdsmarkedsråd (RAR) får mulighed for at udarbejde regionale positivlister på alle uddannelsesniveauer, som supplement til den nationale positivliste.
Med lovforslaget foreslås endvidere en række tiltag, som skal sikre en mere smidig og balanceret fast track-ordning, herunder forslag om at afkorte karantæneperioden fra 2 til 1 år og at hæve bødeniveauet, så virksomheder ikke bliver udelukket fra fast track-ordningen pga. mindre forseelser.
Desuden foreslås det med lovforslaget at afskaffe kravet om, at løn op til og med beløbsgrænsen på beløbsordningen skal udbetales til en dansk bankkonto.
Endelig indeholder lovforslaget forslag om en række regelforenklinger, der kan være med til at bane vejen for, at danske virksomheder hurtigt og nemt kan rekruttere udenlandsk arbejdskraft.
Det drejer sig bl.a. om forslag om forenkling af reglerne for forskere og ph.d.-studerende, mere enkel ordning om autorisationsophold for udenlandske læger og tandlæger, smidigere regler for overgang til job for studerende og et lavere og mere ensrettet selvforsørgelseskrav.
 Det foreslås, at lovforslaget træder i kraft den 1. juni 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
