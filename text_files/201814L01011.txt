Betænkning afgivet af Beskæftigelsesudvalget den 23. april 2019 Betænkning over Forslag til lov om en aktiv beskæftigelsesindsats [af beskæftigelsesministeren (Troels Lund Poulsen)]:
1. Ændringsforslag Der er stillet 13 ændringsforslag til lovforslaget.
Beskæftigelsesministeren har stillet ændringsforslag nr. 4 og 13. Enhedslistens medlemmer af udvalget har stillet ændringsforslag nr. 1-3 og 5-12.
2. Indstillinger Et flertal i udvalget (udvalget med undtagelse af EL og ALT) indstiller lovforslaget til vedtagelse med de af beskæftigelsesministeren stillede ændringsforslag.
Flertallet vil stemme imod de af EL stillede ændringsforslag.
Et mindretal i udvalget (EL) indstiller lovforslaget til vedtagelse med de stillede ændringsforslag.
Såfremt de af mindretallet stillede ændringsforslag ikke vedtages, vil mindretallet stemme imod lovforslaget ved 3. behandling.
Et andet mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme for de af Enhedslisten stillede ændringsforslag og imod de af beskæftigelsesministeren stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Udtalelse fra beskæftigelsesministeren Beskæftigelsesministeren har oplyst, at de økonomiske konsekvenser ikke blev konsekvensrettet efter udskydelse af ikrafttrædelsen af lovforslaget til den 1. januar 2020. Skemaet med de økonomiske konsekvensrettelser er omdelt på bilag 5.
4. Ændringsforslag med bemærkninger Ændringsforslag Til § 22 Af et mindretal (EL), tiltrådt af et mindretal (ALT):
 1) Stk. 1 affattes således:
»Personer omfattet af § 6, nr. 1, 2 og 4, skal registrere cv-oplysninger på Jobnet.« [Opretholdelse af nugældende regler i forhold til at registrere cv-oplysninger] Til § 33 2) Stk. 6 udgår.
[A-kasserne har pligt til at møde personligt op til fællessamtaler i jobcenteret] Til § 34 3) Stk. 1 affattes således:
»Personer, der er omfattet af § 6, har ret, men ikke pligt, til selv at booke samtaler.
Tidsbestillingen til samtaler i jobcenteret kan ske enten digitalt, telefonisk eller ved personlig henvendelse.« [Selvbooking bliver en ret, men ikke en pligt] Af beskæftigelsesministeren, tiltrådt af et flertal (udvalget med undtagelse af ALT):
 4) Efter stk. 1 indsættes som nyt stykke:
»Stk. 2. Jobcenteret kan indkalde til en jobsamtale, hvor der er behov for en jobsamtale med kort varsel.« Stk. 2 bliver herefter stk. 3.
[Undtagelse til ret og pligt til selvbooking] Til § 52 Af et mindretal (EL), tiltrådt af et mindretal (ALT):
 5) I stk. 1 indsættes som nr. 5:
»5) Mentorstøtte, jf. kapitel 26.« [Jobcenteret skal fortsat have mulighed for at give tilbud om mentorstøtte] Til § 63 6) Stk. 2 affattes således:
»Stk. 2. Forud for etablering af virksomhedspraktik skal spørgsmålet om etableringen have været drøftet mellem arbejdsgiveren og tillidsrepræsentanten hos arbejdsgiveren.
Hvis der ikke er en tillidsrepræsentant, skal etableringen have været drøftet mellem arbejdsgiveren og den lokale overenskomstbærende fagforening, og hvis denne mulighed ikke er til stede, skal etableringen have været drøftet mellem arbejdsgiveren og en medarbejderrepræsentant.« [Etablering af virksomhedspraktik skal drøftes med tillidsrepræsentanten forud for etableringen] Til § 78 7) Paragraffen affattes således:
»§ 78. Forud for ansættelse med løntilskud skal spørgsmålet om ansættelsen have været drøftet mellem arbejdsgiveren og tillidsrepræsentanten hos arbejdsgiveren.
Hvis der ikke er en tillidsrepræsentant, skal ansættelsen have været drøftet mellem arbejdsgiveren og den lokale overenskomstbærende fagforening, og hvis denne mulighed ikke er til stede, skal etableringen have været drøftet mellem arbejdsgiveren og en medarbejderrepræsentant.« [Ansættelse med løntilskud skal drøftes med tillidsrepræsentanten forud for ansættelsen] Til § 79 8) Som stk. 2 indsættes:
»Stk. 2. Betingelsen om merbeskæftigelse påses af arbejdsgiveren og de ansatte i fællesskab.
Uenighed om betingelsen om merbeskæftigelse afgøres efter de gældende fagretlige regler om mægling og eventuel voldgift.
For arbejdsgivere, der ikke er omfattet af kollektiv overenskomst, afgør det regionale arbejdsmarkedsråd, jf. kapitel 5 i lov om organisering og understøttelse af beskæftigelsesindsatsen m.v., endeligt, om betingelsen om merbeskæftigelse er opfyldt.« [Justering af reglerne om merbeskæftigelse] Til § 81 9) Ordene », samt om rimelighedskravet efter § 77 og merbeskæftigelseskravet efter § 79. Der kan også fastsættes regler om, at der for særlige målgrupper kan ske en fravigelse af merbeskæftigelseskravet.« udgår.
[Beskæftigelsesministeren kan ikke fastsætte regler om merbeskæftigelseskravet og rimelighedskravet] Til § 100 10) Overskriften før paragraffen affattes således:
 »Ret og pligt til tilbud i hele ledighedsperioden«.
[Præcisering af overskrift] 11) I stk. 1, 1. pkt., og stk. 3, 1. pkt., indsættes efter »har«: »ret og«.
[Ret til tilbud i hele ledighedsperioden] Til § 151 12) Stk. 1 affattes således:
»Det er en betingelse for, at arbejdsgiveren kan få udbetalt jobrotationsydelse, at den person, der ansættes som vikar, er omfattet af § 6, nr. 1-5 og 12, eller er omfattet af selvforsørgelses- og hjemrejseprogrammet eller introduktionsprogrammet efter integrationsloven og modtager selvforsørgelses- og hjemrejseydelse eller overgangsydelse, og at personen i en forudgående periode på mindst 6 måneder før ansættelsen har modtaget visse offentlige forsørgelsesydelser m.v., jf. regler fastsat i medfør af § 10, stk. 2, eller har været ledig selvforsørgende i en sammenhængende periode på mindst 6 måneder.« [Vikarer i en jobrotationsstilling skal være fuldt arbejdsdygtige, og ledige selvforsørgende skal fortsat have ret til at være vikarer i en jobrotationsstilling] Til § 208 Af beskæftigelsesministeren, tiltrådt af et flertal (udvalget med undtagelse af ALT):
 13) I stk. 2 ændres »stk. 2« til: »stk. 3«.
[Konsekvens af ændringsforslag nr. 4] Bemærkninger Til nr. 1 Der er mange modtagere af forsørgelsesydelser, der ikke har de nødvendige it-kompetencer til selv at registrere cv-oplysninger på Jobnet.
Det medfører en stor risiko for mangelfulde cver, og derfor skal de nuværende regler om, at det kun er dagpengemodtagere, jobparate kontanthjælpsmodtagere og uddannelsesparate modtagere af uddannelseshjælp, der skal registrere cv-oplysninger, opretholdes.
Til nr. 2 Det har stor betydning og er til stor gavn for medlemmerne, at a-kassen møder personligt op til fællessamtalerne i jobcenteret.
A-kassen kender sine medlemmer bedst og har faglig viden om, hvilke tilbud der vil gavne det enkelte medlem og øge mulighederne for at få et ordinært arbejde.
 Erfaringerne har vist, at fællesmøderne med a-kassens personlige tilstedeværelse forbedrer samarbejdet mellem a-kassen og jobcenteret.
Til nr. 3 Der er mange, der ikke er i stand til at benytte digital selvbooking.
Derfor skal det være en ret og ikke en pligt.
Kommunerne og jobcentrene skal have pligt til at tage imod telefonisk og personlig tidsbestilling til jobsamtaler og øvrige samtaler.
Til nr. 4 Med ændringsforslaget bliver det muligt for jobcentrene med hjemmel i ændringsforslaget til stk. 2 i særlige tilfælde at indkalde til en jobsamtale, hvor behovet for en jobsamtale opstår med kort varsel.
Det kan være tilfældet, hvor det ikke er muligt at nå først at udstikke en frist til selvbooking, der har en længde, der giver mening, og hvor der fra udløb af fristen til det tidspunkt, hvor jobsamtalen senest skal holdes, kan gå op til en uge.
Der lægges således op til at fastsætte regler herom på bekendtgørelsesniveau.
Det kan f.eks. være i et tilfælde, hvor der med kort varsel åbner sig en mulighed for at give tilbud om ansættelse med løntilskud, og hvor jobcenteret har behov for at holde en jobsamtale med personen, inden tilbud afgives, eller i en situation, hvor jobcenteret får en jobordre, som skal besættes med kort varsel, og hvor jobcenteret i den anledning gerne vil tale med en person, som passer til profilen.
Til nr. 5 Mange aktivitetsparate modtagere af kontanthjælp, uddannelseshjælp og integrationsydelse har brug for en særlig støtte, før de kan tage imod de tilbud, der er nævnt i § 52, stk. 1. Ifølge SFIs undersøgelse fra 2015 vurderer 37 pct. af de berørte borgere, at mentorstøtten har gjort dem bedre i stand til at møde de udfordringer, som var årsagen til tildeling af en mentor.
Derfor skal jobcenteret fortsat kunne give tilbud om mentorstøtte.
Til nr. 6 Tillidsrepræsentanten er valgt af sine kolleger til at varetage deres interesser i forhold til arbejdsgiveren.
Derfor skal det naturligvis være tillidsrepræsentanten, der skal varetage opgaverne med at tage stilling til etablering af virksomhedspraktik og med at påse, at rimelighedskravet er opfyldt.
Til nr. 7 Tillidsrepræsentanten er valgt af sine kolleger til at varetage deres interesser i forhold til arbejdsgiveren.
Derfor skal det naturligvis være tillidsrepræsentanten, der skal varetage opgaverne med at tage stilling til en ansættelse med løntilskud og med at påse, at rimelighedskravet og merbeskæftigelseskravet er opfyldt.
Til nr. 8 Betingelsen om merbeskæftigelse skal påses af arbejdsgiveren og de ansatte i fællesskab.
Uenighed om merbeskæftigelseskravet skal afgøres efter de gældende fagretlige regler.
Til nr. 9 De i lovforslaget fremsatte forslag til §§ 79 og 81 vil medføre en klar forringelse af de ansattes faglige rettigheder og retssikkerhed.
Hvis der er uenighed om, hvorvidt betingelsen om merbeskæftigelse er opfyldt, skal betingelsen om merbeskæftigelse fortsat afgøres efter de gældende faglige regler om mægling og faglig voldgift.
Som følge heraf skal beskæftigelsesministeren ikke kunne fastsætte regler om merbeskæftigelseskravet eller om fravigelse af merbeskæftigelseskravet.
Til nr. 10 Overskriften præciseres.
Til nr. 11 Ifølge lovforslagets § 102 har den ledige kun ret og pligt til et tilbud af mindst 2 ugers varighed efter 6 måneders ledighed, og dermed forringes de arbejdsløses ret til tilbud.
Samtidig har de arbejdsløse dagpengemodtagere og kontanthjælpsmodtagere pligt til at tage imod tilbud i hele ydelsesperioden.
Denne pligt til at tage imod tilbud i hele perioden skal modsvares af en tilsvarende ret til at få tilbud i hele perioden.
Denne ret til tilbud kan gavne både de arbejdsløse og kommunen, fordi meningsfulde tilbud, som de arbejdsløse selv ønsker og er motiverede til at deltage i, både vil få flere i ordinært arbejde og forbedre kommunens beskæftigelsesindsats.
Til nr. 12 Det giver ingen mening at ansætte sygemeldte borgere, borgere i jobafklaringsforløb eller ressourceforløb eller borgere, der er visiteret til fleksjob, som vikarer i en jobrotationsstilling, da det i alle tilfælde er borgere med nedsat arbejdsevne.
Derudover skal selvforsørgende ledige i overensstemmelse med de gældende regler bevare deres ret til at blive vikar i en jobrotationsstilling.
Til nr. 13 Henvisningen til § 34, stk. 2, ændres til § 34, stk. 3, som konsekvens af ændringsforslag nr. 5.
6. Udvalgsarbejdet Lovforslaget blev fremsat den 27. marts 2019 og var til 1. behandling den 5. april 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Sammenhæng med andre lovforslag Lovforslaget har været behandlet sammen med lovforslag nr.
L 210 (Forslag til lov om ændring af lov om organisering og understøttelse af beskæftigelsesindsatsen m.v., lov om aktiv socialpolitik, lov om sygedagpenge, integrationsloven og forskellige andre love).
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 15. januar 2019 dette udkast til udvalget, jf.
BEU alm. del  bilag 159. Den 27. marts 2019 sendte ministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 10 spørgsmål til beskæftigelsesministeren til skriftlig besvarelse, som ministeren har besvaret.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel-Jensen (V) Louise Schack Elholm (V) Carl Holst (V) Anni Matthiesen (V) Martin Geertsen (V) Joachim B.
Olsen (LA) Laura Lindahl (LA) Anders Johansson (KF) Ane Halsboe-Jørgensen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Julius Graakjær Grantzau (ALT) Torsten Gejl (ALT) Rasmus Helveg Petersen (RV) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
