Skriftlig fremsættelse (31. marts 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 bortvisning og beføjelse til at meddele tilhold m.v.
(Lovforslag nr.
L 218).
Hovedformålet med lovforslaget er at give politiet mulighed  

 for at bortvise en voldelig eller truende person fra det fælles hjem i en  

 periode.
En bortvisning er et strafsanktioneret forbud mod, at en person  

 opholder sig i boligen for personens husstand, uanset personens retlige  

 forhold  

 til husstanden og boligen.
 Lovforslaget bygger navnlig på Strafferetsplejeudvalgets  

 betænkning nr. 1439/2004 om bortvisning af voldelige og truende personer fra  

 hjemmet mv.
Lovforslaget fastlægger, at en person kan forbydes at  

 opholde sig i sit hjem i indtil 4 uger.
Forbuddet kan forlænges med op til 4  

 uger af gangen.
Lovforslaget indeholder bestemmelser om, hvilke betingelser  

 der skal være opfyldt for, at en person kan bortvises.
Det kræves for det  

 første, at der er begrundet mistanke om, at den pågældende mod et medlem af  

 husstanden har begået en overtrædelse af nærmere angivne bestemmelser i  

 straffeloven, som efter loven kan medføre fængsel i 1 år og 6 måneder.
Det  

 drejer sig om bestemmelser om vold, trusler og visse seksuelle overgreb.  

 Bortvisning vil desuden kunne ske, hvis der er begrundet mistanke om, at den  

 pågældende har optrådt på en måde, der i øvrigt indebærer en trussel om vold  

 mod et medlem af husstanden.
 For det andet kræver en bortvisning, at der er bestemte  

 grunde til at antage, at den pågældende vil begå en overtrædelse af de  

 pågældende bestemmelser i straffeloven, hvis den pågældende bliver i det  

 fælles  

 hjem.
 Endelig kræves for det tredje, at bortvisningen ikke vil stå  

 i misforhold til den derved forvoldte forstyrrelse af den pågældendes  

 forhold,  

 hensynet til husstanden og karakteren af den adfærd, der er udvist fra den  

 pågældendes side.
 Lovforslaget giver desuden mulighed for, at bortvisning fra  

 det fælles hjem kan kombineres med såvel et almindeligt tilhold om ikke at  

 opsøge forurettede som et geografisk afgrænset forbud mod at opholde sig  

 bestemte steder, hvor forurettede færdes, f.eks. i nærheden af boligen eller  

 andre nærmere bestemte steder som for eksempel forurettedes arbejdsplads  

 eller  

 uddannelsessted.
 Overtrædelse af en afgørelse om bortvisning mv. kan efter  

 forslaget straffes med bøde eller fængsel indtil 2 år.
Det foreslås, at det er politimesteren (politidirektøren),  

 der skal træffe afgørelse om bortvisning.
Der vil kunne træffes afgørelse  

 herom, når et medlem af husstanden anmoder om det, eller når almene hensyn  

 kræver det.
Den bortviste vil efter forslaget få mulighed for inden 14  

 dage efter, at afgørelsen om bortvisning er forkyndt for vedkommende, at  

 anmode  

 anklagemyndigheden om at indbringe afgørelsen for retten.
Politimesteren skal  

 i  

 så fald hurtigst muligt og inden 24 timer forelægge sagen for retten.  

 Lovforslaget fastslår, at retsmøde skal afholdes hurtigst muligt, så der  

 sikres  

 en hurtig stillingtagen til indgrebets lovlighed.
Retsplejelovens regler om  

 behandling af sager inden for strafferetsplejen vil finde anvendelse ved  

 sager  

 om bortvisning.
I forbindelse med sagens behandling for retten skal der  

 beskikkes en advokat for den bortviste.
Advokaten vil have samme beføjelser  

 som  

 en forsvarer i en straffesag.
Hvis forurettede skal afgive forklaring i  

 retten  

 i forbindelse med prøvelsen af bortvisningen, kan der også beskikkes en  

 advokat  

 for forurettede.
Hvis anklagemyndighedens afgørelse om bortvisning viser sig  

 at være uberettiget, følger det af lovforslaget, at den lette adgang til at  

 få  

 et eventuelt erstatningskrav prøvet i henhold til retsplejelovens kapitel 93  

 a  

 finder anvendelse.
Erstatning for uberettiget bortvisning sker på grundlag af  

 dansk rets almindelige erstatningsregler, som forudsætter, at politiet har  

 handlet culpøst.
Lovforslaget fastsætter en pligt for politimesteren til at  

 underrette de sociale myndigheder, hvis der træffes afgørelse om bortvisning,  

 og til at videregive oplysninger og dokumenter, som er nødvendige for de  

 sociale myndigheders sagsbehandling.
Underretning skal ske senest samtidig  

 med  

 en afgørelse om bortvisning.
Denne underretningspligt skal sikre, at de  

 sociale  

 myndigheder hurtigt kan iværksætte de sociale foranstaltninger, der kan være  

 nødvendige i forbindelse med en bortvisning.
Det kan for eksempel være  

 økonomisk hjælp, rådgivning og vejledning samt tilbud om behandling.
Det kan oplyses, at regeringen har iværksat projektet  

 Dialog mod vold om behandlingstilbud til voldelige mænd og deres  

 familier som  

 en del af regeringens handlingsplan til bekæmpelse af vold mod kvinder.  

 Formålet med projektet er at udvikle en helhedsorienteret indsats mod vold i  

 familien, dvs. den fysiske, psykiske, seksuelle eller latente vold mellem  

 nuværende eller tidligere partnere samt eftervirkningerne af vold mod  

 eventuelle børn.
Projektet gennemføres i dag som et forsøgsprojekt i  

 Københavnsområdet og er i 2004 finansieret af satspuljemidlerne.
Det er  

 regeringens hensigt at gøre dette projekt landsdækkende.
Lovforslaget indeholder endvidere en generel regel om  

 politiets udstedelse af tilhold, hvis overtrædelse kan straffes efter  

 straffelovens § 265. Det foreslås, at tilhold kan udstedes, når et medlem af  

 husstanden anmoder om det, eller når almene hensyn kræver det.
Det foreslås  

 endvidere, at klage over tilhold skal indgives til den regionale  

 statsadvokat,  

 og at statsadvokatens afgørelse ikke kan påklages.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
