SU - tilbagebetalingskrav vedrørende differencen mellem udeboende- og hjemmeboende SU - ikke dokumentation for at have været udeboende Resumé:
 En studerende skal tilbagebetale differencen mellem satsen for udeboende- og hjemmeboende SU for en periode, da den pågældende ikke har kunnet dokumentere at have været udeboende i perioden.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 8, stk. 4, om at udeboende studerende for SU med udeboendesats  § 28, om at SU udbetales med foreløbige beløb i støtteåret  § 30, om at foreløbige beløb, der ikke kan tildeles endeligt, kræves tilbagebetalt.
 Bekendtgørelse om statens uddannelsesstøtte (SU-bekendtgørelsen), bekendtgørelse nr. 1515 af 13. december 2017:
  § 18, stk. 5, om at studerende, der modtager eller har modtaget SU med satsen for udeboende skal kunne dokumentere ikke at have været hjemmeboende.
  § 18, stk. 6, om at studerende, der har en faktisk og reel udgift til egen bolig skal kunne dokumentere dette med skøde, lejekontrakt el.lign. samt dokumentation for digital betaling af husleje.
  § 18, stk. 7, om at når den studerende ikke har en faktisk og reel udgift til boligen, foretager styrelsen en samlet vurdering af den studerendes dokumentation for boligforholdet, herunder om den studerende har adgang til eget værelse, antallet af personer, der er tilmeldt adressen og boligens afstand fra forældrenes bopæl.
Sagsfremstilling Styrelsen krævede differencen mellem udeboende- og hjemmeboende SU tilbagebetalt for perioden fra oktober 2019 til april 2020, da styrelsen vurderede, at den studerende ikke havde dokumenteret at have været udeboende i perioden.
 Den studerende havde hverken indsendt lejekontrakt eller dokumentation for digital betaling af husleje, hvorfor der skulle foretages en samlet vurdering af den studerendes dokumentation for bopælsforholdet.
 Den studerende havde som dokumentation indsendt:
 kontoudskrifter Ankenævnet stadfæstede styrelsens afgørelse.
Den studerende skulle der tilbagebetale differencen mellem udeboende- og hjemmeboende SU for perioden oktober 2019 til april 2020.
 Ankenævnet lagde vægt på, at den dokumentation, den studerende havde indsendt, ikke var tilstrækkelig til at dokumentere, at vedkommende havde været udeboende i perioden.
 Afgørelse:
 Ankenævnet for Statens Uddannelsesstøtteordninger fandt, at den studerende skulle tilbagebetale differencen mellem udeboende- og hjemmeboende SU for perioden oktober 2019 til april 2020.
 Begrundelse for afgørelsen:
 Vi vurderer, at du ikke opfyldte betingelserne for at blive anset som udeboende i relation til SU i perioden fra oktober 2019 til april 2020. Du skal derfor tilbagebetale differencen mellem satsen for udeboende og satsen for hjemmeboende studerende for denne periode.
 Det fremgår af CPR-registeret, at du fra den 30. september 2019 til 1. oktober 2020 har haft adresse på [adresse].
 Du har ikke fremsendt lejekontrakt og dokumentation for digital betaling af husleje.
 Vi bemærker, at hvis man ikke kan fremvise både lejekontrakt og dokumentation for digital betaling af husleje, foretager vi en samlet vurdering af dokumentationen på sagen.
 Vi er opmærksomme på det oplyste om, at du har betalt et beløb kontant til din søster hver måned som bidrag til husleje, forbrugsudgifter og indkøb, da din søster foretrækker kontanter.
 Vi er i den forbindelse opmærksomme på, at du har indsendt kontoudskrifter, hvoraf der fremgår en række kontanthævninger.
 Vi finder dog, at dette ikke kan dokumentere, at du har været udeboende i perioden.
 Vi har i den forbindelse lagt vægt på, at det ikke er muligt at afklare, om disse kontanthævninger er brugt til betaling af husleje, forbrugsudgifter og indkøb.
 Vi finder endvidere, at dine kontoudskrifter ikke i sig selv kan dokumentere, at du har været udeboende i perioden.
 Vi har i den forbindelse lagt vægt på, at du ifølge kontoudskrifterne har brugt i gennemsnit 187 kr. i dagligvarebutikker per måned i perioden.
 Vi finder, at dette ikke tyder på, at du har ført en selvstændig husholdning.
 Vi bemærker i den forbindelse, at vi er opmærksomme på dine oplysninger om, at du bruger kontanter til indkøb, men finder, at dette ikke kan føre til et andet resultat, da det ikke er muligt at afklare, hvad kontanterne er brugt til.
 Vi er opmærksomme på, at det fremgår af dine kontoudskrifter, at du primært har handlet i Slagelse, hvor du har adresse, og ikke i Skælskør, hvor dine forældre bor.
 Dette kan dog ikke føre til et andet resultat, da dit uddannelsessted også ligger i Slagelse.
 Vi kan derfor ikke lægge vægt på, at du har handlet i nærheden af det lejede.
 Vi finder således ud fra en samlet vurdering, at du ikke har dokumenteret, at du var udeboende i perioden fra oktober 2019 til april 2020.
