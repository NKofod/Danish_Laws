Bygningsejer klager over korrossion og fugt i betonkælder, som  

 tidligere har tilhørt fabrik.
Kælder er nu uden overbygning, men med  

 gummimembran og græs.
 Indklagede frifundet pga. for sen reklamation.
er af en voldgiftsret bestående af direktør, civilingeniør Per Dibbern  

 Johansen, akademiingeniør Mogens Høgsted og landsdommer Sven Ziegler  

 (formand) den 16. august 1993 afsagt sålydende Kendelse:
 Under denne sag har klageren, K, endeligt påstået indklagede, A A/S,  

 tilpligtet til klageren at betale principalt 462.500 kr., subsidiært et  

 mindre beløb, med tillæg af sædvanlig procesrente af 451.400 kr. fra den 19.  

 maj 1991 og af restbeløbet fra den 27. maj 1993.
 Indklagede har påstået frifindelse.
Ved totalentreprisekontrakt af 23. juni 1982 påtog indklagede sig at  

 projektere og opføre 36 andelslejligheder på matr. nr. 12 eb x-by.
Bygherre  

 var oprindelig B, der ved den senere oprettelse af K med inklagedes  

 tiltrædelse transporterede rettighederne som bygherre til klageren og  

 herefter som forretningsfører forestod bygherretilsynet med projektet.  

 Entreprisesummen androg 13.340.700 kr. incl. moms. for entreprisekontrakten  

 gælder almindelige Betingelser for arbejder og leverancer af 1972 (AB 72),  

 herunder disses bestemmelser om voldgift.
Byggeriet blev afleveret den 29.  

 juni 1984.
I projektet indgik, at en betonkælder til en nedrevet bolchefabrik skulle  

 fungere som kælder for K.
Da lejlighederne ikke blev opført oven på den gamle  

 kælder, blev der ud over loftet på kælderen lagt en gummimembran, hvorpå der  

 blev påfyldt jord og sået græs.
Efter kontraktens § 9, stk. 8, garanterede  

 indklagede for, at dækket til kælderen i en periode på 10 år regnet fra  

 byggeriets samlede aflevering - bortset fra utætheder forårsaget af hærværk  

 på membranen - er tæt mod vandindtrængen.
Kort efter afleveringen blev det  

 konstateret, at gummimembranen var utæt, idet der sivede vand ned i  

 kælderen, og der blev af indklagede foretaget afhjælpningsarbejder i  

 forbindelse dermed.
I august 1987 belev klageren opmærksom på revner og afskallinger i  

 betonbjælker i kælderetagen og rettede henvendelse til B, der lod C,  

 Rådgivende Ingeniører ApS, undersøge de mulige årsager.
Ingeniørfirmaet afgav  

 rapporter til B af 8. april, 22. juni og 18. oktober 1988. Det fremgår af  

 disse rapporter, at skaderne måtte antages at skyldes begyndende korrosion  

 med sandsynlig baggrund i en eller flere af følgende forhold: 1)  

 vandnedtrængning i betonkonstruktionen i forbindelse med udførelsen af  

 byggeriet, 2) vandnedtrængning i betonkonstruktionen som følge af utæt  

 membran på dæk over kælder, 3) ændrede belastningsforhold for konstruktionen  

 med deraf følgende ændrede nedbøjninger og revnevidder og 4) dårlige  

 udluftningsforhold for kælderetagen.
Ved skrivelse af 4. november 1988 fremsendte B til indklagede de nævnte  

 rapporter om »fortsatte fugtproblemer ... og omfattende korrosion af  

 armering i dæk«.
Det siges i slutningen af skrivelsen, at K havde rettet  

 henvendelse til advokat D, der ønskede, at der snarest muligt afholdtes møde  

 i sagen med deltagelse af indklagede og B.
Indklagede deltog i en  

 besigtigelse på ejendommen den 2. december 1987, afviste at kommentere  

 ingeniørrapporterne og foreslog klageren at rette henvendelse til E med  

 henblik på en nærmere undersøgelse af betonskaderne.
I skrivelse af 31. marts  

 1989 til indklagede udtalte klagerens advokat herefter:
 »En betingelse for at kunne iværksætte disse undersøgelser  

 udenretligt ved E vil være, at A A/S meddeler samtykke til, at resultatet af  

 disse undersøgelser vil kunne danne grundlag for en eventuel senere  

 voldgiftssag/retssag mod selskabet, samt at A A/S vil suspendere  

 forældelsesfristen, medens undersøgelserne pågår. .....
Med hensyn til sagens videre forløb vil jeg foreslå, at A A/S deltager  

 aktivt i udformningen af skønstemaet til E sammen med K og K's tekniske  

 rådgiver, Ingeniørfirmaet C.« Ved påtegning af 3. april 1989 accepterede indklagede »ovennævnte 2  

 forudsætninger«.
Der er under sagen afgivet skønserklæring af 31. oktober 1990 og  

 tillægserklæring af 15. marts 1991 af skønsmændene, rådgivende civilingeniør  

 F og civilingeniør G.
Det fremgår af erklæringerne, at skønsmændene har  

 konstateret skader i beton og armeringsjern i kælderen i det væsentlige som  

 registreret af ingeniørfirmaet C.
Karbonatiseringen er målt til at være fra  

 10-15 mm til ca. 40 mm.
Karbonatiseringsfronten når gennemsnitlig 25 mm eller  

 længere ind i betonen.
Der skønnes at forekomme tilstrækkelig fugt i betonen  

 til, at armering i karbonatiserede området fortsat vil kunne korrodere.
Der  

 er ikke andre skadelige virkninger af det konstaterede fugtindhold.
På  

 grundlag af de målte fugtindhold må skønsmændene antage, at betonen har været  

 fugtmættet, men nu er under udtørring.
En sådan udtørringsproces er meget  

 langsomt forløbende over en periode, der strækker sig over flere eller mange  

 år.
Så længe de relative luftfugtighed i betonen omkring armeringen er over  

 70-80%, vil armeringen fortsat kunne korrodere, men når den relative  

 luftfugtighed i betonen bliver mindre, vil den igangværende korrosion gå i  

 stå.
Den relative luftfugtighed i kælderrummene spiller en stor rolle for  

 udtørringshastigheden.
Det bør derfor tilstræbes gennem en hensigtsmæssig  

 ventilation at nedbringe luftfugtigheden.
Der antages ikke i betonen at  

 forekomme skadelige stoffer, der kan have medført skaderne.
Om årsagerne til  

 skaderne udtales i besvarelsen af sprøgsmål 6:
 »Årsagen til de iagttagne skader er korrosion på armeringen i  

 betonbjælkekonstruktionen som følge af den fremskredne karbonatisering af  

 betonen kombineret med et tilpas fugtigt miljø.
Frisk udstøbt beton beskytter med sin høje alkalitet armeringen mod at  

 ruste.
Med tiden reagerer det alkaliske calciumhydroxid i betonen med luftens  

 indhold af kuldioxid og omdannes til det neutrale calciumcarbonat.
Herved  

 skabes muligheden for armeringskorrosion.
Ved denne proces fylder  

 korrosionsprodukterne mere end det bortkorroderede stål, hvilket medfører, at  

 betonen revner eller afstødes, og skader af samme karakter, som man i det  

 aktuelle tilfælde kan iagttage, opstår.
 Denne proces vil ikke forløbe indendørs i normalt tørt miljø på grund af,  

 at den nødvendige fugtighed i betonen ikke forekommer.
Skønsmændene anser det for mindre sandsynligt, at et så relativt  

 omfattende korrosionsangreb har udviklet sig i perioden efter, at den  

 oprindelige bygning er revet ned, og må derfor formode, at der ved  

 benyttelsen af den oprindelige bygning er opstået fugtigt miljø, f.eks. ved  

 spuling af gulve eller tilsvarende.
På de oprindelige tegninger kan det ses,  

 at gulvet i stuetagen er projekteret med et kraftigt fald og et gulvafløb pr.  

 50 (m2), hvilket kunne indicere, at der i forbindelse med bolsjeproduktionen  

 eller rengøringen efter denne har fundet en omfattende vandbelastning  

 sted.« Skønsmændene anslår afhjælpningsomkostningerne til 360.000 kr. excl. moms.
I tillægserklæringen anfører skønsmændene bl.a., at det formentlig ikke  

 vil være muligt at accelerere udtørringen uden, at der installeres et  

 affugtningsanlæg i kælderen.
Omkostningerne hertil anslås til 10.000 kr.  

 excl. moms.
I tillægserklæringen svares benægtende på et spørgsmål, om det i  

 almindelighed uden særlige oplysninger herom må befrygtes, at en oprindelig  

 konstruktion har et fugtigt miljø f.eks. opstået ved spuling af gulve eller  

 tilsvarende, som nødvendiggør særlige foranstaltninger ved benyttelse af  

 konstruktionerne til nye betonkonstruktioner.
I forbindelse med projekter,  

 hvor det er hensigten at genanvende eksisterende konstruktioner, er det  

 almindeligt, at man foretager en tilstandsvurdering af disse.
Det er  

 skønsmændenes opfattelse,at der på projekteringstidspunktet har været  

 dæklagsskader på kælderkonstruktionen i et sådant omfang, at det ville have  

 været naturligt at udføre en videregående undersøgelse af  

 karbonatiseringsdybder og at betonens fugtforhold.
 Der er under sagen sket afhjemling af skønsmændene, ligesom der er afgivet  

 forklaringer af K's formand H, af klagerens ingeniør I, af indklagedes  

 projektleder, ingeniør J, og af ingeniør L, indklagede.
Skønsmændene har under afhjemlingen fastholdt, at man i 1982 nok ville  

 have kunnet se revnedannelser, i hvert fald den store revne, hvis man havde  

 foretaget en undersøgelse af betonens tilstand, hvilket den omhyggelige  

 projekterende havde burdet gøre uanset et tilsyneladende tørt miljø, og dette  

 gælder så meget mere i en situation, hvor miljøet påtænkes ændret som i denne  

 sag.
Det er mest sandsynligt, at årsagen til betonskaderne er en gammel  

 fugtbelastning fra bolchefabrikkens tid og ikke de huller i membranen, der  

 har været tale om.
H, der har været formand for K siden 20. september 1984, har forklaret, at  

 han ved sin egen indflytning i slutningen af juni 1983 konstaterede, at  

 kælderen var meget fugtig.
Der blev udsendt en advarsel til beboerne herom  

 den 19. juli 1983 (bilag 14). Vidnet bemærkede ikke revner i betonen.
Ved  

 årsgennemgangen i maj 1984 blev det fra B og indklagedes side udtalt, at man  

 ville lave huller i yderdøre for at modvirke fugten.
Da det ikke var  

 tilstrækkeligt, blev der i 1985-86 på B's forslag ledt overskudsvarme ud i  

 kælderen.
Hullerne - ialt 22 - i membranen fremkom under brolæggerarbejdet,  

 da en medarbejder hos indklagede skulle trække tråde.
Indklagede reparerede  

 skaderne efter udgravning og kontrollerede, at hullerne blev tætnet.
Vidnet  

 konstaterede for første gang revner i kælderloftet den 17. august 1987 i  

 forbindelse med den årlige gennemgang med B's advokat og udarbejdede et notat  

 herom (bilag 13). Når vidnet ikke reklamerede direkte over for indklagede,  

 skyldes det administrationsaftalen med B.
I har forklaret, at han, da han i anden anledning kom på ejendommen den 7.  

 november 1987, af klageren blev gjort bekendt med revnerne i  

 betonkonstruktionen.
Han kunne ved en ganske overfladisk undersøgelse den 18.  

 marts 1988 med en almindelig skruetrækker brække et stort stykke af den  

 originale beton ved den store revne i dæklaget.
J har forklaret, at han fungerede som indklagedes projektleder den første  

 tid.
Han deltog i en besigtigelse af kælderområderne den 24. september 1981  

 før nedrivningen af selve fabriksbygningen, der havde 4-5 etager.
En rent  

 visuel besigtigelse viste, at kælderen under bygningen var tør og af ældre  

 konstruktion.
Vedligeholdelsestilstanden var god, og der var malet.
Vidnet  

 mener, han ville have bemærket et større antal revner, om de havde været der.  

 Overvejelserne om evt. bevarelse gik mere på den del af kælderen, der ikke lå  

 under fabriksbygningen, og som derfor kunne have været udsat for  

 vandtilførsel.
L har forklaret, at indklagede i forbindelse med beslutningen om  

 genanvendelse af kælderen checkede, at den statisk var i orden.
Kælderen  

 fremstod sund og god, og vidnet overvejede ikke at udtage betonkærner for at  

 sikre sig mod evt. korrosion, hvilket heller ikke ville have været normalt i  

 et sådant tilfælde.
Vidnet, der har stor erfaring i betonskader, har ikke  

 under byggeriet eller ved afleveringen og 1 års-gennemgangen bemærket nogen  

 revner.
Vidnet husker ikke antallet af huller i membranen, men vil ikke  

 afvise, at der som forklaret af H var tale om 22. Ved 1 års-gennemgangen var  

 der tale om, at kælderen var fugtig, og der blev udboret nogle huller til  

 frisklufttilførsel, ligesom vidnet anbefalede tilførsel af varm luft fra  

 boilerrum.
Klageren har til støtte for sin påstand gjort gældende, at  

 indklagede efter totalentreprisekontrakten var forpligtet til også i relation  

 til kælderen at levere et funktionsdygtigt byggeri af god håndværksmæssig  

 standard.
Kælderen var imidlertid behæftet med skjulte mangler i form af  

 betonskader, som klageren påtalte straks, da han opdagede dem.
Indklagede er  

 ansvarlig for disse mangler, selv om de ikke har kunnet ses før efter 1  

 års-gennemgangen, idet de skyldes manglende iagttagelse af sædvanlige  

 foranstaltninger i forbindelse med genbrug af en eksisterende kælder eller  

 forsømmelig omgang med kælderen i tiden indtil afleveringen eller mangelfuld  

 udlægning af vandtætningsmembranen eller manglende ventilation og/eller  

 udtørring eller en kombination af to eller flere af disse eller andre  

 årsager, hvorfor indklagede er ansvarlig som totalentreprenør.
Klageren har  

 ikke mistet sin ret ved for sen reklamation fra B; i hvert fald har  

 indklagede ved at indlede sig i realitetsforhandlinger om sagen uden at tage  

 forbehold om at gøre for sen reklamation gældende fortabt sin ret til at gøre  

 dette anbringende gældende.
Denne ret har indklagede også fortabt ved uden  

 forbehold at gå med til suspensionen af forældelsen.
Indklagede har navnlig anført, at klageren ikke i relation til  

 indklagede kan få en bedre retsstilling end B som oprindelig - professionel -  

 bygherre, og det må herved tages i betragning, at B, der ved afslutningen af  

 entrepriseaftalen var fuldt ud klar over den eksisterende kælders alder,  

 efter nøje overvejelse og forhandlinger accepterede at anvende kælderen uden  

 fra indklagede at opnå nogen garanti for dennes tilstand, der iøvrigt  

 fremstod som tilfredsstillende og ikke gav anledning til nærmere undersøgelse  

 ud over den foretagne besigtigelse, statiske beregninger og gennemgang af  

 bygningstegninger.
Der er intet grundlag for at antage, at manglerne kan  

 lægges indklagede til last.
Efter det foreliggende må manglerne have været  

 synbare - og de burde være opdaget af klageren - flere år forud for 1987, og  

 de omtalte fugtproblemer må antages at have accelereret udviklingen, uden at  

 der over for indklagede fremkom nogen reklamation før i 1987. Reklamationen  

 er sket for sent, og klageren har allerede af denne grund tabt sin ret.  

 Indklagede har ikke gennem sin helt sædvanlige erklæring af 3. april 1989  

 frafaldet indsigelsen om for sen reklamation.
 Voldgiftsretten udtaler:
Voldgiftsretten finder i overensstemmelse med skønsmændenes udtalelser, at  

 de konstaterede revnedannelser er resultatet af en lægerevarende proces, der  

 må have taget sin begyndelse i perioden, medens den senere nedrevne  

 fabriksbygning blev benyttet til produktion, og hvorunder der efter  

 stedfunden karbonatisering er tilført fugt til de pågældende betonpartier med  

 det resultat, at de fremkomne korrosionsangreb efterhånden har ført til  

 revnedannelserne.
Efter voldsgiftsrettens opfattelse må disse revnedannelser,  

 der klart har fremtrådt som resultatet af fugt, have været synlige i hvert  

 fald omkring 1985 og fremtrådt på en sådan måde, at der da burde have været  

 reklameret over for indklagede.
Reklamation over de nævnte revnedannelser kan  

 imidlertid ikke anses fremsat over for indklagede før den 4. november 1988  

 (bilag E), og denne reklamation findes at være fremsat for sent.
 Det bemærkes herved, at indklagede hverken ved at have deltaget i en  

 besigtigelse af kældere, herunder af revner i betonkonstruktioner, jfr.  

 indklagedes skrivelse af 2. december 1987 (bilag E1), eller ved den 3. april  

 1989 (bilag 7) på klagerens advokats begæring at have accepteret, at der fra  

 E indhentedes en udenretlig erklæring, som skulle lægges til grund for en  

 eventuel senere voldgiftssag, og at forældelsesfristen suspenderedes, medens  

 undersøgelserne pågik, kan anses for at have indladt sig i forhandlinger med  

 klageren på en sådan måde, at han har fortabt sin ret til at påberåbe sig, at  

 klageren ikke har reklameret behørigt.
 Herefter tages indklagedes frifindelsespåstand til følge.
 D e r f o r b e s t e m m e s:
Indklagede, A A/S, frifindes for den af klageren, K, nedlagte påstand Klageren skal i sagsomkostninger til indklagede betale 26.000 kr. samt  

 indklagedes udlæg til skønsomkostninger med 32.900 kr., ligesom han i  

 parternes indbyrdes forhold skal indbetale til voldgiftsretten de med  

 voldgiftssagens behandling forbundne omkostninger.
 De nævnte beløb skal betales inden 14 dage efter denne kendelses  

 afsigelse.
København, den 16. august 1993 Per Dibbern Johansen Sven Ziegler Mogens Høgsted p.v.c.
