Kendelse fra Pressenævnet i sag nr.  

 38/1999 Easy Line A/S og firmaets direktør har ved advokat  

 Steen Klein klaget til Pressenævnet over, at Lolland-Falsters  

 Folketidende har afvist at bringe et genmæle fra dem i anledning af en  

 lederartikel bragt i bladet den 24. marts 1999.
 Lederartiklen havde overskriften "Lummer  

 færge-moral" og bl.a. følgende indhold:
"B.B.   Frem og tilbage mellem Gedser og Rostock sejler en  

 færge med navnet "Gitte 3"   opkaldt efter en af vore mest  

 populære håndboldspillere.
Færgen er den ene af to på  

 den rute, som besejles af det norskkontrollerede rederi Easy Line A/S.
I går kom det frem, blandt andet i Folketidende, at  

 "Gitte 3" ejes af katastrofe-rederen  Henrik  Johansen.
En person, som har  

 over 150 menneskers liv på sin samvittighed, fordi han ville spare  

 penge og derfor satte sikkerheden over styr på "Scandinavian Star". Det  

 kostede  Henrik  Johansen frakendelse af retten til at drive rederivirksomhed  

 på ubestemt tid.
Lad os håbe, det er for evigt.
Alligevel ejer hr.  Johansen fortsat en række skibe.  

 Han har måttet tage dem tilbage fra Difko, som drev Storebælt, og  

 som vi skrev i Folketidende i går, giver dommen  Henrik  Johansen et  

 vist frirum til at afhænde sine skibe.
Om det, at han i stedet har  

 valgt at leje ud til Easy Line, er en overtrædelse af dommens rammer,  

 skal nu vurderes af kloge juridiske hjerner, men uanset juraen, stinker det,  

 vi her er vidner til, langt væk, og hele affæren kan ikke  

 undgå at stille Gedser-ruten i et dårligt lys.
Easy Lines direktør [navn] ser intet galt i sit  

 rederis fremgangsmåde.   For mig er det uinteressant, hvem der er den  

 egentlige ejer af vores nyeste færge.
Jeg har underskrevet en  

 lejekontrakt med kommanditselskabets advokat, og den giver mig det fulde  

 juridiske og økonomiske   og dermed også det moralske   ansvar  

 for "Gitte 3", sagde [navn] således i går til Folketidende.
I  

 øvrigt på det samme dag, som der var kritik af sikkerheden  

 på hans anden færge "Anja 11".
[Navn] finder altså ikke, at der er noget moralsk  

 forkert i, at den lokale færgerute handler med  Henrik  Johansen, og  

 siger lige ud, at han er helt ligeglad med, hvem Easy Line handler med og  

 derigennem tilfører profit." Klagerne har anmodet bladet om at bringe følgende  

 genmæle:
"I Lolland-Falsters Folketidendes udgave den 24. marts  

 1999 bragte avisen en leder under overskriften: "Lummer færge-moral", i  

 hvilken leder Easy Line A/S' direktør [navn] er citeret for  

 følgende udtalelse: "For mig er det uinteressant, hvem der er den  

 egentlige ejer af vores nyeste færge". Endvidere er anført: "  

  at han er helt ligeglad med hvem Easy Line handler med og derigennem  

 tilfører profit." Easy Line A/S skal på den baggrund oplyse, at  

 de anførte citater er ukorrekte, og at direktør [navn]  

 tværtimod har givet udtryk for, at Easy Line A/S havde tillagt en  

 afklaring af færgens ejerforhold afgørende betydning for herved  

 at tilsikre, at rederiet fik det fulde sikkerhedsmæssige juridiske og  

 økonomiske ansvar for "Gitte 3"." Bladet har afvist at bringe det ønskede  

 genmæle.
 Klagerne har til støtte for kravet om genmæle  

 anført, at citaterne er ukorrekte og krænkende for klagernes  

 forretningsmæssige og personlige omdømme.
Klagerne har i den forbindelse anført, at det, der  

 er anført i lederartiklen, fremtræder som direkte citater.
Der  

 er imidlertid tale om udtalelser, som direktør [navn] ikke har udtalt  

 og heller ikke har givet belæg for med sine udtalelser i  

 øvrigt.
Klagerne har nærmere anført, at [navn]  

 tidligt på morgenen den 23. marts blev ringet op af bladets journalist,  

 som spurgte, om klageren var klar over, hvem der var den egentlige ejer af  

 "Gitte 3". Han svarede bekræftende på dette, men gjorde det  

 klart, at ansvaret for færgen lå hos ham, og at det var  

 uinteressant i forhold til ansvarsforholdet, hvem der var den egentlige ejer,  

 idet det totale ansvar lå hos Easy Line og ham selv som administrerende  

 direktør.
Han har således ikke udtalt sig sådan, som han  

 er citeret.
 Bladet har i en udtalelse om sagen anført, at  

 citatet i lederartiklen den 24. marts er hentet fra en forsideartikel i  

 bladet den 23. marts.
I det følgende afsnit, hvori det hedder: "[navn]  

 finder altså ikke, at der er noget moralsk forkert i, at den lokale  

 færgerute handler med  Henrik  Johansen, og siger lige ud, at han er  

 helt ligeglad med, hvem Easy Line handler med og derigennem tilfører  

 profit", siger formuleringen tydeligt, at der er tale om bladets  

 ræsonnement og konkluderende bemærkninger.
Der er således i  

 dette afsnit ikke tale om et citat.
 Bladet har videre anført, at kommentarerne falder  

 helt inden for de rammer, der normalt er omkring lederartikler.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Tage Clausen og  

 Ole Askvig.
 Pressenævnet udtaler:
 Lederartikler vil   efter sagens natur   ofte bestå  

 af mere vurderende, kommenterende og subjektive betragtninger end almindelige  

 artikler.
Pressenævnet finder, at klageren ikke er citeret  

 forkert i det egentlige citat i lederartiklen.
For så vidt angår  

 den efterfølgende sætning, finder nævnet, at det  

 fremgår af sammenhængen, at det er bladets kommentarer, der  

 bringes.
Der er således ikke tale om oplysninger af en sådan  

 forkert faktisk karakter, at klageren er berettiget til et genmæle.
 Afsagt den 26. maj 1999.
