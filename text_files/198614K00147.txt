Nr BTL 147 Betænkning over Forslag til lov om afgift ved overdragelse af aktier m.v.  

 (aktieafgiftsloven)   

 Nr L 147 1986-87, 1. samling Blad nr 664 Afgivet af skatte- og afgiftsudvalget Afgivet: 19870402 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Nogle af disse spørgsmål samt ministerens besvarelse heraf er optrykt som et bilag til denne betænkning.
 Skriftlige og/eller mundtlige henvendelser er modtaget fra:
Advokatfirmaet Grubbe, Danmarks Sparekasseforening, Danske Investeringsforeningers Fællesrepræsentation, Den Danske Bankforening, Erhvervenes Skattesekretariat, Foreningen af Fondsbørsvekselerere og Københavns Fondsbørs.
Der er af ministeren for skatter og afgifter og af et mindretal stillet ændringsforslag, hvorom henvises til de ledsagende bemærkninger.
Herefter indstiller et FLERTAL (udvalget med undtagelse af Socialdemokratiets og Socialistisk Folkepartis medlemmer) lovforslaget til VEDTAGELSE med de af ministeren for skatter og afgifter stillede ændringsforslag.
Et MINDRETAL (Socialdemokratiets og Socialistisk Folkepartis medlemmer af udvalget) indstiller lovforslaget til VEDTAGELSE med de af Socialdemokratiet stillede ændringsforslag.
Ændringsforslag Af et MINDRETAL (S), tiltrådt af et MINDRETAL (SF):
Til § 3 1) I PARAGRAFFEN ændres »1 pct.« til: »1,2 pct.« Til § 14 2) I STK. 3 ændres »1 pct.« til: »1,2 pct.« Af MINISTEREN FOR SKATTER OG AFGIFTER, tiltrådt af et FLERTAL (KF, V, RV, CD, KRF og FP):
 3) I STK. 3 indsættes efter »kursværdi«: », jf. dog stk.  

 4«.
 4) Efter stk. 3 indsættes som nyt stykke:
»Stk. 4. De afgiftspligtige kan undlade betaling af afgiften efter stk. 3 for ikke-børsnoterede aktier i selskaber, der som led i virksomheden ejes af en eller flere af de nævnte afgiftspligtige.
Afgift skal i disse tilfælde betales ved den første overdragelse af aktierne med 1 pct. af kursværdien på dette tidspunkt.
Reglerne i 1. og 2. pkt. gælder også for fondsbørsvekselereres ikke-børsnoterede aktier i børsmæglerselskaber og i kreditinstitutter med særlig tilladelse, selv om andre end afgiftspligtige efter stk. 1 også ejer aktier i de pågældende børsmæglerselskaber og kreditinstitutter.
Ministeren for skatter og afgifter kan fastsætte regler om betaling af afgiften, herunder regler om udskillelse af de aktier, der er omfattet af bestemmelsen.« Stk. 4 bliver herefter stk. 5.
Af et MINDRETAL (S), tiltrådt af et MINDRETAL (SF):
Underændringsforslag til ændringsforslag nr. 4 5) I det ved ændringsforslag nr. 4 foreslåede nye STK. 4 ændres i 2.
PKT. »1 pct.« til: »1,2 pct.« BEMÆRKNINGER Til nr. 1, 2 og 5 Ændringsforslagene indebærer, at børsstemplingssatsen og engangsafgiften forhøjes fra 1 pct. til 1,2 pct.
Herved imødegås det provenutab, som ministerens lovforslag indebærer, og som er omtalt i bemærkningerne til lovforslaget under punkt 23 på side 7.
Forsøget på at opretholde uændret provenu skal også ses på baggrund af, at Folketinget vedtog et af Det Radikale Venstre fremsat lovforslag om en fordobling af afgiften den 21. marts 1986, jf. forslag til lov om ændring af lov om en særlig stempelafgift ved overdragelse af offentlige værdipapirer (Fordobling af stempelafgift af aktier), se Folketingstidende 1985-86, forhandlingerne sp. 8072, 8124, 8666 og 8836, samt tillæg A, sp. 5193, tillæg B, sp. 1175, og tillæg C, sp. 433.
Lovforslaget blev vedtaget med 109 stemmer (S, KF, V, SF, RV, CD, VS og KRF) mod 5 (FP og FD). Vedtages regeringens lovforslag uændret, vil det udhule det radikale initiativ.
Det har desværre været fuldstændig umuligt at få noget provenuskøn fra ministeren for skatter og afgifter over såvel ministerens eget lovforslag som over de af mindretallet stillede ændringsforslag, som det fremgår af de optrykte svar på udvalgets spørgsmål 2, 3 og 10.
Vedtages ændringsforslag nr. 1, 2 og 5, kan Socialdemokratiet stemme for de af ministeren under nr. 3 og 4 stillede ændringsforslag.
Til nr. 3 og 4 Formålet med lovforslagets § 14 er, at der skal opkræves en eengangsafgift af de aktier m.v., hvoraf der efter de gældende regler skal betales afgift i tilfælde af omsætning, men som efter lovforslagets regler fritages for afgift.
De ikke-børsnoterede aktier, som de afgiftspligtige ejer i helejede datterselskaber, vil typisk være værdipapirer, der ikke omsættes.
Baggrunden for ændringsforslagene er, at det er fundet rimeligt at udskyde betalingen af afgiften for aktier, som ikke er potentielle omsætningspapirer.
Skulle de pågældende aktier senere blive overdraget, skal der efter ændringsforslagene betales afgift med 1 pct. af kursværdien på overdragelsestidspunktet.
Hermed kommer afgiften til at svare til den afgift, der skulle have været betalt efter de hidtidige regler i børsstempelafgiftsloven.
Ændringsforslagene åbner således mulighed for enten at betale eengangsafgiften senest den 30. november 1987 eller at betale en afgift på 1 pct. af kursværdien på det tidspunkt, hvor aktierne måtte blive overdraget.
Bestemmelsen om, at den afgiftspligtige skal eje aktierne som led i virksomheden, betyder, at der skal være tale om aktier i selskaber, der drives i naturlig forlængelse af den afgiftspligtiges egen virksomhed.
Som eksempel på aktier, der er omfattet af ændringsforslagene, kan nævnes unoterede aktier i pengeinstitutejede børsmæglerselskaber og unoterede aktier i Pengeinstitutternes Betalingssystemer A/S. Ændringsforslagene omfatter ligeledes unoterede aktier i børsmæglerselskaber og i kreditinstitutter med særlig tilladelse, der ejes af fondsbørsvekselerere.
Dette gælder, uanset om også »ikke-eengangsafgiftspligtige« ejer aktier i det pågældende selskab.
Aktier i andre selskaber omfattes ikke af ændringsforslagene.
Det foreslås, at skatteministeren kan fastsætte nærmere regler om administrationen af bestemmelserne i ændringsforslagene.
Der kan således bl.a. fastsættes regler om et særligt »aktieafgiftsregnskab« for de aktier, den afgiftspligtige ønsker at lade omfatte af reglerne i ændringsforslagene.
Ændringsforslagene vil medføre en udskydelse af eengangsafgiften på beholdningen af fondshandlernes aktier i datterselskaber.
Provenuet af eengangsafgiften, der efter det oprindelige lovforslag skønnedes at blive ca. 250 mill. kr., antages herefter at blive i størrelsesordenen 190 mill. kr. i 1987. Et yderligere provenu vedrørende aktier i datterselskaber vil først fremkomme i følgende år, efterhånden som de pågældende aktier overdrages første gang.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.
JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.
TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
Bilag Nogle af udvalgets spørgsmål til ministeren for skatter og afgifter samt dennes besvarelse heraf:
 SPØRGSMÅL 2:
Hvor stor omsætning samt omsætningsforøgelse er nødvendig for at opfylde forslagets forudsætning om uændret provenu af afgiften? SPØRGSMåL 3:
Hvor stor ville provenuændringen være, såfremt der forudsættes uændret omsætning? SVAR:
Når børsreformen er gennemført, er det ikke længere muligt at skelne mellem kommissionshandler og handler til eller fra egen beholdning ved handel med aktier m.v. på Københavns Fondsbørs.
Som en konsekvens heraf fritages salg af aktier m.v. efter L 147 derfor for afgift, selv om salget foretages fra fondshandlernes egen beholdning af aktier m.v.
I forhold til gældende regler betyder dette en udvidelse af området for de afgiftsfrie handler.
 Der vil derfor ved uændret omsætning opstå et provenutab.
Der findes imidlertid ikke tilgængelige oplysninger, der gør det muligt at belyse, hvor meget afgiften af fondshandlernes egen beholdning udgør af den samlede børsstempelafgift, der i 1986 gav et provenu på ca. 800 mill. kr.
Det er derfor heller ikke muligt at give et underbygget skøn over, hvor stor en omsætning samt omsætningsforøgelse der er nødvendig for, at L 147 skal give et uændret provenu af afgiften.
Af samme årsager er det heller ikke muligt at skønne over, hvor stor provenuændringen ville være, såfremt der forudsættes uændret omsætning.
 SPØRGSMÅL 10:
Vil en afgift på 1,2 pct. i stedet for lovforslagets 1 pct. kunne sikre uændret provenu ved uændret omsætning? SVAR:
Der findes ikke tilgængelige oplysninger, der gør det muligt at belyse, hvor meget afgiften af fondshandlernes egen beholdning af aktier m.v. udgør af den samlede børsstempelafgift.
Det er derfor ikke muligt at skønne over, om en afgift på 1,2 pct. i stedet for lovforslagets 1 pct. vil kunne sikre uændret provenu ved uændret omsætning.
Der henvises i øvrigt til svaret på spørgsmål 2 og 3 i udvalgets skrivelse af 27. januar 1987.
 SPØRGSMÅL 14:
Skal der efter den nugældende børsstempellov og efter lovforslaget betales afgift ved omsætning af såkaldte warrants? SVAR:
Der henvises til besvarelsen af udvalgets spørgsmål 12 og 13 i udvalgets skrivelse af 25. marts 1987.
 SPØRGSMÅL 15:
Skal der efter den nugældende børsstempellov og efter lovforslaget betales afgift ved omsætning af aktieoptioner? SPØRGSMÅL 16:
Skal der efter den nugældende børsstempellov og efter lovforslaget betales afgift ved omsætning af konvertible obligationer, der ellers i skattemæssig henseende sidestilles med aktier? SPØRGSMÅL 17:
Skal der efter den nugældende børsstempellov og efter lovforslaget betales afgift ved omsætning af aktiefutures? SPØRGSMÅL 18:
Skal der efter den nugældende børsstempellov og efter lovforslaget betales afgift ved omsætning af såkaldte stock-index options? SPØRGSMÅL 19:
Skal der efter den nugældende børsstempellov og efter lovforslaget betales afgift ved omsætning af såkaldte ADRs (udenlandske aktier, f.eks.
NOVOs, der handles på amerikanske børser).
 SPØRGSMÅL 20:
Hvis de under 14-19 anførte spørgsmål besvares benægtende, anmodes om ministerens begrundelse for at undtage de pågældende handelsformer for afgiftspligten, da den nuværende udvikling, både internationalt og nationalt, viser, at de pågældende handelsformer har et vældigt opsving, specielt til spekulative transaktioner.
 SVAR På SPØRGSMÅL 15-20:
De stillede spørgsmål om aktieoptioner, aktiefuturer, stock-index options og såkaldte ADRs drejer sig om nogle særlige kontraktsformer, der anvendes eller som kan tænkes anvendt på bl.a. de finansielle markeder.
Der har ikke tidligere været taget stilling til de afgiftsmæssige konsekvenser af disse særlige kontraktsformer.
Det kan derfor ikke på nuværende tidspunkt siges, om de forskellige kontraktsformer, der er nævnt, er omfattet af den gældende lov og af lovforslaget.
Både efter den gældende lov og efter lovforslaget skal der betales afgift ved overdragelse af bl.a. aktier, aktieretter og tegningsretter.
I det omfang de enkelte kontraktsformer kan karakteriseres som f.eks. tegningsretter, vil de derfor være omfattet af afgiftspligten.
I praksis efter børsstempelafgiftsloven er overdragelse af konvertible obligationer ikke afgiftspligtig.
I skattemæssig henseende hersker der ligeledes nogen usikkerhed om de pågældende kontraktsformer.
Jeg har derfor besluttet at nedsætte et udvalg, der skal beskrive det nærmere indhold af sådanne kontrakter og undersøge den skattemæssige behandling af de enkelte kontraktsformer.
Resultatet af dette udvalgsarbejde kan have betydning også for de afgiftsmæssige spørgsmål på området.
 Udvalgets kommissorium vedlægges.
SKATTEDEPARTEMENTET 2. marts 1987 KOMMISSORIUM Udvalget har til opgave at undersøge de særlige kontraktsformer, der anvendes eller som kan tænkes anvendt på de finansielle markeder eller i forbindelse med virksomhedernes omsætning af varer og tjenesteydelser.
De kendes f.eks. under betegnelser som terminskontrakter, warrants, futures, options og swaps.
Der tænkes herved navnlig på kontrakter om køb og salg på termin samt på kontrakter om køberettigheder og salgsrettigheder.
Udvalget skal søge at beskrive det nærmere indhold af sådanne kontrakter og undersøge den skattemæssige behandling af de enkelte kontraktsformer efter gældende ret.
Undersøgelsen skal omfatte dels de ordninger, som allerede findes på det danske marked, dels de ordninger, som kendes i udlandet og som kan tænkes anvendt af danske skattepligtige.
Udvalget skal behandle såvel kontrakter på de finansielle markeder som på varemarkederne.
Udvalget har endelig til opgave at vurdere, om de gældende skatteregler på området er hensigtsmæssige og tilstrækkelige.
Er det ikke tilfældet, bør udvalget søge at formulere forslag til ændrede regler.
Udvalget kan nedsætte arbejdsgrupper og knytte eksterne sagkyndige til disse arbejdsgrupper eller til sekretariatet.
