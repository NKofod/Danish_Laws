Klage over krav om betaling for aktindsigt i almen praksis Nævnet fandt, at lægen var berettiget til at opkræve et gebyr på 80 kr. i forbindelse med imødekommelse af faderens anmodning om aktindsigt i sin datters journal, og nævnet fandt derfor ikke grundlag for at kritisere lægen.
Nævnet oplyste, at det følger af § 1, stk. 1, i bekendtgørelse nr. 664 af den 14. september 1998 om betaling for afskrifter, edb-udskrifter og fotokopier, der udleveres efter kapitel 4 om aktindsigt i lov om patienters retsstilling, at en autoriseret sundhedsperson som udgangspunkt må beregne 10 kr. for første side og 1 kr. for hver påbegyndt følgende side.
Det følger dog af § 1, stk. 2, at en privatpraktiserende sundhedsperson, som giver aktindsigt ved afskrift, edb udskrift eller fotokopi som betaling herfor kan kræve 10 kr. pr. påbegyndt side, i alt dog højst 200 kr., hvis aktindsigten gives ved edb-udskrift, eller der i den pågældende praksis ikke rådes over en fotokopieringsmaskine eller lignende.
Det var nævnets opfattelse, at den praktiserende læge var berettiget til at kræve 10 kr. pr. påbegyndt side, idet han efter det oplyste gav aktindsigt ved edb-udskrift.
Ved 8 siders journaludskrift var lægen således berettiget til at kræve 80 kr.
 Nævnet oplyste, at det følger af § 2, stk. 1, i bekendtgørelse nr. 664 af den 14. september 1998 om betaling for afskrifter, edb-udskrifter og fotokopier, der udleveres efter kapitel 4 om aktindsigt i lov om patienters retsstilling, at der første gang, der efter anmodning gives aktindsigt ved afskrift, edb-udskrift eller fotokopi af en patientjournal m.v., ikke kan kræves betaling efter § 1. Dette gælder imidlertid ikke når der er tale om en privatpraktiserende sundhedsperson, som giver aktindsigt ved afskrift, edb-udskrift eller fotokopi, hvor aktindsigten gives ved edb-udskrift eller der i den pågældende praksis ikke rådes over en fotokopieringsmaskine eller lignende.
