Orientering om stop for tilskud til virksomheder, der indgår uddannelsesaftale med voksne, der kommer fra beskæftigelse Samtlige jobcentre m. fl.
 I forbindelse med stop for ovennævnte ordning (Arbejdsmarkedsstyrelsens skrivelse til jobcentrene af 6. februar 2008) er der rejst en række spørgsmål.
1. Hvorledes defineres ledige, dvs. i hvilke situationer kan der stadig gives tilskud til virksomheder, der indgår aftale med voksenelever? Ved ledige i denne sammenhæng forstås personer, der modtager dagpenge, aktiveringsydelse, kontanthjælp, starthjælp, ledighedsydelse og introduktionsydelse.
Personer, der er ansat med løntilskud hos private arbejdsgivere, betragtes også som ledige.
Forsikrede ledige, der har karantæne, betragtes ligeledes som ledige.
 Personer, der er selvforsørgende, betragtes ikke som ledige, heller ikke hvis de er i tilbud efter kapitlerne 10 -12 i lov om en aktiv beskæftigelsesindsats.
 Personer, der modtager SU, betragtes ikke som ledige.
 Der er ikke i reglerne noget krav om, hvor længe personen skal have været ledig, inden uddannelsesaftalen indgås.
Det vil dog have ydelsesmæssige konsekvenser, hvis en forsikret ledig selv siger sit job op eller bliver opsagt og bliver betragtet som selvforskyldt ledig.
Det medfører 3 ugers karantæne, hvis det er 1. gang inden for 12 måneder pågældende bliver selvforskyldt ledig, hvis den ledige bliver selvforskyldt ledig 2 gange inden for 12 måneder mister vedkommende ret til dagpenge, indtil der er præsteret mere end 300 timer arbejde inden for 10 uger (reglen for fuldtidsforsikrede).
2. Hvornår skal personen være ledig? For at arbejdsgiveren kan få tilskud, skal personen være ledig på det tidspunkt, hvor elevaftalen indgås.
 3. Gælder stoppet også for tilskud til voksenelever - der kommer fra beskæftigelse - på den såkaldte SOSU-voksenelevordning.
Stoppet gælder også den såkaldte SOSU-voksenelevordning.
Det fremgår af § 6 i bekendtgørelse nr. 1704 af 20. december 2006 om tilskud til regioner og kommuner, der indgår elevkontrakt med voksne i henhold til lov om grundlæggende social- og sundhedsuddannelser, at kommunens/regionens ret til tilskud er betinget af, at udgiften kan afholdes indenfor den bevilling, der på finansloven er afsat til at yde tilskud til personer, der er beskæftiget.
Da der er tale om den samme finanslovsbevilling, som yder tilskud til den almindelige voksenelevordning for beskæftigede, gælder stoppet også for SOSU-voksenelevordningen.
