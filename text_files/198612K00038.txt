Nr LSF 38 Forslag til Lov om begrænsning af adgangen til tinglysning af  

 pantesikkerhed i fast ejendom til bekæmpelse af overforbrug Fremsat af Thoft (SF) Jes Lunde (SF) Rahbæk Møller (SF) Ebba Strange (SF) den 9. oktober 1986 § 1. Som sikkerhed for lån i fast ejendom, der benyttes udelukkende til bolig- og fritidsformål, kan kun tinglyses pant for lån optaget i realkreditinstitutioner godkendt i henhold til lov om realkreditinstitutioner samt pantebreve udstedt i forbindelse med salg.
Stk. 2. Til sikkerhed for udbetaling ifølge skødet kan dog altid tinglyses ejerpantebrev af samme størrelse som udbetaling plus de med købet direkte forbundne handelsomkostninger.
 § 2. Loven revideres senest i folketingsåret 1988-89.
 § 3. Denne lov har virkning fra den 9. oktober 1986.
BEMÆRKNINGER TIL LOVFORSLAGET Generelle bemærkninger Lovforslaget har til formål at forhindre lånoptagelse til finansiering af forbrug uden produktionsmæssig dækning.
Regeringen griber med sin pakke ind over for afbetalingshandel, men i regeringens forslag mangler konsekvens i forhold til ejere med friværdi i deres ejendom.
Hermed får regeringens forslag klar social slagside.
SFs forslag sikrer et stop for lånefinansieret forbrug med sikkerhed i fast ejendom.
 Forslaget indgår som et led i SFs bøftatarpakke.
Bemærkninger til de enkelte paragraffer Ad § 1 Forslaget rammer udelukkende fast ejendom, der benyttes til bolig- og fritidsformål, herunder villaer, ejerlejligheder, sommerhuse, villa- og fritidsgrunde, men ikke erhvervs- og industribygninger samt byggegrunde hertil.
Med det formål at sikre mulighed for at tinglyse pantebreve ved salg er typiske sælgerpantebreve ikke omfattet af forslaget.
Med det formål, at det ikke skal blive væsentligt vanskeligere for unge at erhverve egen bolig, kan der i købssituationen tinglyses ejerpantebrev til dækning for lån til udbetalingen og de direkte omkostninger.
Ad § 3 For at forhindre hamstring må loven have virkning straks fra forslagets fremsættelse.
