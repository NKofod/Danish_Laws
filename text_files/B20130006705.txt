Bekendtgørelse om Banedanmarks opgaver og beføjelser I medfør af § 24 h, stk. 1, og § 26, stk. 1, i lov om jernbane, jf. lovbekendtgørelse nr. 1249 af 11. november 2010, § 17, stk. 1 og stk. 5, i lov nr. 552 af 6. juni 2007 om lov om en Cityring og § 24, stk. 3, i lov nr. 432 af 16. maj 2012 om Aarhus Letbane, fastsættes:
Opgaver § 1. Banedanmark er en statsvirksomhed under Transportministeriet.
 § 2. Banedanmark varetager primært følgende opgaver:
 1) Planlægning, udvikling, anlæg, drift, vedligeholdelse og fornyelse af den statslige jernbaneinfrastruktur, herunder spor, sikringssystemer, broer, fjernstyringscentraler og kombiterminaler, samt trafikstyring og trafikinformation.
 2) Udførelse af vedligeholdelsesopgaver og mindre fornyelsesopgaver på den statslige jernbaneinfrastruktur.
 3) Tildeling af kapacitet på det statslige jernbanenet.
 4) Udarbejdelse af køreplaner for det statslige jernbanenet i forbindelse med udbud af driften på delstrækninger.
 5) Fastsættelse og opkrævning af afgifter for benyttelse af statens jernbaneinfrastruktur.
 6) Forsyning af kørestrøm til jernbanevirksomheder.
 7) Forsyning af teleydelser til jernbanevirksomheder og telekommunikationsvirksomheder.
 8) Udarbejdelse af administrative forskrifter.
 9) Varetagelse af koordinerende opgaver inden for jernbanesektoren.
 Stk. 2. Banedanmark kan udøve anden virksomhed, der ligger i naturlig forlængelse af de i stk. 1 nævnte opgaver.
 § 3. Banedanmark yder rådgivning og anden bistand til Transportministeriet.
 Stk. 2. Banedanmark inddrager transportministeren i spørgsmål af væsentlig betydning for jernbaneområdet.
 Stk. 3. Banedanmark udøver vejlednings- og informationsvirksomhed om den statslige jernbaneinfrastruktur og brugen af denne over for andre offentlige myndigheder, organisationer, private m. fl. i henhold til lov om jernbane.
§ 4. Banedanmark fastsætter efter godkendelse af transportministeren regler om en præstationsordning i overensstemmelse med artikel 11 i Europa-Parlamentets og Rådets direktiv 2001/14/EF af 26. februar 2001 om tildeling af jernbaneinfrastrukturkapacitet og opkrævning af afgifter for brug af jernbaneinfrastruktur med senere ændringer.
Præstationsordningen er obligatorisk for Banedanmark og de jernbanevirksomheder, der kører på statens jernbaneinfrastruktur, og optages i Banedanmarks netredegørelse.
Beføjelser § 5. Beføjelser, der er tillagt transportministeren i §§ 1-3 og § 4, stk. 4, i lov nr. 527 af 26. maj 2010 om anlæg af en jernbanestrækning København-Ringsted over Køge, udøves af Banedanmark.
 § 6. Beføjelser, der er tillagt transportministeren i §§ 1-2 og § 3, stk. 3, i lov nr. 232 af 17. marts 2010 om anlæg af en udbygning af Nordvestbanen mellem Lejre og Vipperød, udøves af Banedanmark.
 § 7. Beføjelser, der er tillagt transportministeren i medfør af kapitel 5 i lov nr. 552 af 6. juni 2007 om en Cityring, udøves af Banedanmark.
 § 8. Beføjelser, der er tillagt transportministeren i § 1 i lov nr. 243 af 21. marts 2007 om anlæg af ekstra jernbanespor i Ringsted, udøves af Banedanmark.
 § 9. Beføjelser, der er tillagt transportministeren i § 1, § 1a, § 1b og § 2, stk. 4, i lov nr. 218 af 28. april 1993 om udbygning af banestrækningen mellem Vamdrup og Padborg, som ændret ved lov nr. 447 af 23. maj 2012, udøves af Banedanmark.
 § 10. Beføjelser, der er tillagt transportministeren i § 3, § 17, § 18, stk. 1-2, § 19, stk. 1 og stk. 6, § 20 og § 21, i lov nr. 432 af 16. maj 2012 om Aarhus Letbane, udøves af Banedanmark.
 § 11. Banedanmark træffer afgørelse i sager i medfør af § 9, stk. 6, i lov om jernbane.
Klager § 12. Afgørelser truffet af Banedanmark i forbindelse med varetagelse af de i § 5 nævnte opgaver kan indbringes for transportministeren.
 § 13. Afgørelser truffet af Banedanmark i forbindelse med varetagelse af de i § 6 nævnte opgaver kan indbringes for transportministeren.
 § 14. Afgørelser truffet af Banedanmark i forbindelse med varetagelse af de § 7 nævnte opgaver kan indbringes for transportministeren, jf. dog stk. 3.
 Stk. 2. Klage over pålæg af byggelinjer i henhold til § 8, stk. 1, i lov om en Cityring, skal ske senest 4 uger efter, at meddelelsen er kommet frem til den pågældende, jf. lov om en Cityring § 10, stk. 2.
Stk. 3. Afgørelser som Banedanmark træffer i henhold til § 11 i lov om en Cityring kan ikke påklages til transportministeren.
Afgørelserne kan påklages til taksationsmyndighederne jf. lov om en Cityring § 11, stk. 4.
 § 15. Afgørelser truffet af Banedanmark i forbindelse med varetagelse af de i § 9 nævnte opgaver kan indbringes for transportministeren.
 § 16. Afgørelser truffet af Banedanmark i forbindelse med varetagelse af de i § 10 nævnte opgaver kan indbringes for transportministeren, jf. dog stk. 3.
 Stk. 2. Klage over pålæg af byggelinjer eller nedlæg af forbud i henhold til lov om Aarhus Letbane § 17, stk. 1, og § 18, stk. 1-2, skal ske senest 4 uger efter, at meddelelsen er kommet frem til den pågældende, jf. lov om Aarhus Letbane § 18, stk. 3, og § 19, stk. 2.
Stk. 3. Afgørelser som Banedanmark træffer i henhold til § 20 i lov om Aarhus Letbane kan ikke påklages til transportministeren.
Afgørelserne kan påklages til taksationsmyndighederne, jf. lov om Aarhus Letbane § 20, stk. 4.
 § 17. Afgørelser truffet af Banedanmark i medfør af § 11 kan alene påklages til Jernbanenævnet, jf. § 24 c, stk. 1, i lov om jernbane.
Ikrafttræden § 18. Bekendtgørelsen træder i kraft den 15. februar 2013.
 Stk. 2. Bekendtgørelse nr. 1265 af 5. november 2010 om Banedanmarks opgaver og beføjelser ophæves.
