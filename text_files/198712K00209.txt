Nr LSF 209 Forslag til Lov om betalt frihed til uddannelse Fremsat af Holger K.
Nielsen (SF) Aage Frandsen (SF) Birgitte Husmark (SF)  

 Hanne Thanning Jacobsen (SF) Jørn Jespersen (SF) Ejner Larsen (SF) Jes Lunde  

 (SF) Rahbæk Møller (SF) Stillinger (SF) Ebba Strange (SF) den 10. februar 1988 Kapitel 1 Formål § 1. Lovens formål er i en 5-årig forsøgsperiode at sikre lønmodtagere og arbejdsløse reelle muligheder for at deltage i voksenundervisning i arbejdstiden med henblik på 1) at øge den enkeltes selvtillid og kvalifikationer, 2) at udvide demokratiet, herunder arbejdspladsdemokratiet, 3) at forstærke deltagernes muligheder for i fællesskab at forstå og ændre deres livsvilkår og 4) at udjævne uddannelseskløften.
Stk. 2. For lønmodtagere, der har opnået frihed til uddannelse i arbejdstiden, har denne lov til formål at fjerne økonomiske barrierer for deltagelse i undervisning i arbejdstiden.
Kapitel 2 Deltagerkreds, lønkompensation m.v.
§ 2. Lønkompensation kan udbetales til lønmodtagere, der har et forudgående tilhørsforhold til arbejdsmarkedet svarende til 5 års ATP-indbetalinger.
Stk. 2. Arbejdsministeren fastsætter efter forhandling med Landsarbejdsnævnet regler for indregning af fuldtidsforsikredes arbejdsløshedsperioder.
Stk. 3. I tilfælde af at summen af de ansøgte midler til lønkompensation overstiger de til rådighed stående midler, får ansøgere med den korteste uddannelsesbaggrund fortrinsret, jf. § 8, stk. 4.
§ 3. Deltagere i voksenundervisningen modtager i kursusperioden fuld lønkompensation svarende til gennemsnitslønnen de sidste 4 uger før kursusstart.
Stk. 2. Arbejdsløse, der deltager i de i § 4, litra a og b, og i de i § 5 nævnte uddannelser, modtager i undervisningsperioden en godtgørelse, der svarer til arbejdsløshedsdagpengenes maksimumbeløb.
Stk. 3. Arbejdsløse, der deltager i de i §§ 5 og 6 nævnte kurser, får en kursusgodtgørelse, der svarer til den godtgørelse, der udbetales kursister, der deltager i specialarbejderkurser.
Stk. 4. Til udgifter til befordring i anledning af deltagelse i undervisningen kan der ydes tilskud efter de regler, der gælder for deltagelse i specialarbejderkurser.
Stk. 5. Hvor en deltager afbryder en påbegyndt uddannelse, bortfalder retten til lønkompensation, godtgørelse og befordringstilskud for den resterende del af uddannelsesperioden.
Stk. 6. Lønkompensation, godtgørelse m.v. udbetales i højst 2 måneder inden for en periode af 1 år.
Stk. 7. Dispensation fra stk. 6 kan gives af det i § 10 nævnte forsøgsråd.
Kapitel 3 Omfattede uddannelser § 4. Lønkompensation, godtgørelse m.v. kan ydes til deltagelse i a) enkeltfagskurser på folkeskole-, hf- og universitetsniveau, b) folkehøjskolernes, daghøjskolernes, oplysningsforbundenes og fagbevægelsens interne uddannelser (FIU og lign.), c) kollektive kurser, jf. §§ 5 og 6, d) anden form for almen uddannelse, som efter det i § 10 nævnte forsøgsråds opfattelse er i overensstemmelse med denne lovs formål.
Kapitel 4 Kollektive kurser § 5. Med lønmodtagernes hovedorganisationer som formidlende led kan klubberne eller fællesklubben eller lønmodtagersiden i samarbejdsudvalget eller en eller flere fagforeninger i fællesskab tilrettelægge uddannelsestilbud for lønmodtagere på en eller flere arbejdspladser.
Stk. 2. Arbejdspladskurserne kan efter aftale med arbejdsgiveren placeres på kursusdeltagernes arbejdsplads.
Kurserne kan være helt eller delvis rekvirerede kurser på en specialarbejderskole eller en anden erhvervsrettet uddannelsesinstitution, og kurserne kan have et alment indhold eller kan kombinere et alment og erhvervskompetencegivende indhold.
Tilrettelæggerne ansætter underviserne.
§ 6. Studiekredse i henhold til fritidsundervisningsloven kan iværksættes for og af en kreds af borgere i et lokalområde om emner af fælles almen interesse.
Kapitel 5 Fond og opbygning i forsøgsperioden § 7. Der oprettes en BFU-fond, der administreres af det i § 10 nævnte forsøgsråd.
Staten bidrager med 1/3 af fondens midler.
De resterende midler tilvejebringes ved indbetaling fra samtlige arbejdsgivere, der er omfattet af lov om Arbejdsmarkedets Tillægspension, bortset fra offentlige myndigheder og private institutioner, hvis udgifter overvejende dækkes af offentlige midler.
Stk. 2. I forsøgsperioden udvides aktiviteterne gradvis.
Der skal indbetales midler til fonden til følgende udvikling af aktiviteterne: 1. år 700 helårspersoner, 2. år 2.500 helårspersoner, 3. år 5.000 helårspersoner, 4. år 10.000 helårspersoner, 5. år 20.000 helårspersoner.
Stk. 3. Undervisnings- og forskningsministeren fastsætter nærmere regler for beregning og opkrævning af arbejdsgiverbidrag, jf.
 stk. 1.
Kapitel 6 Dækning af deltagergebyr og kursusudgifter § 8. Driftsudgifter i forbindelse med deltagelse i de i § 4, litra a, nævnte uddannelser finansieres af det offentlige.
Stk. 2. Kursusgebyr i forbindelse med deltagelse i de i § 4, litra b, nævnte kurser finansieres af fonden.
Stk. 3. Kursusgebyr i forbindelse med studiekredsene, jf. § 6, finansieres af fonden.
Stk. 4. Det i § 10 nævnte forsøgsråd skal af fondsmidlerne afsætte en årlig pulje på 25 pct. og kan af denne efter ansøgning yde lønkompensation til lønmodtagere til deltagelse i kollektive kurser uanset omfanget af ansøgerens uddannelse.
Stk. 5. Driftsomkostninger til arbejdspladskurser, jf. § 5, afholdes af den i stk. 4 nævnte pulje.
Udgiften til rekvireret undervisning på specialarbejderskolerne i forbindelse med arbejdspladskurser betales af initiativtageren, der efter ansøgning kan få udgiften refunderet af forsøgsrådet.
Stk. 6. Af den i stk. 4 nævnte pulje kan forsøgsrådet efter ansøgning yde tilskud til opsøgende virksomhed og forberedende arbejde i forbindelse med arbejdspladskurser.
§ 9. Meddeler en ansøger urigtige eller mangelfulde oplysninger om de forhold, der har udløst lønkompensation, deltagergebyr, kursusfinansiering eller midler til opsøgende virksomhed, eller undlader ansøgeren at give meddelelse om ændringer heri, kan de beløb, der med urette er udbetalt, kræves tilbagebetalt.
Kapitel 7 Forsøgsrådet § 10. Undervisnings- og forskningsministeren nedsætter et forsøgsråd bestående af 13 medlemmer, hvoraf 6 skal være af samme køn.
Specialarbejderforbundet i Danmark, Husligt Arbejder Forbund, Kvindeligt Arbejderforbund i Danmark, Dansk Kommunalarbejder Forbund samt Handels- og Kontorfunktionærernes Forbund udpeger i fællesskab 7 medlemmer, Landsorganisationen i Danmark udpeger 1 medlem, Foreningen af Folkehøjskoler i Danmark udpeger 1 medlem, DAUF udpeger 1 medlem, Dansk Folkeoplysnings Samråd udpeger 3 medlemmer.
Formanden vælges af rådet selv blandt rådets medlemmer.
Rådet nedsættes for en 5-årig forsøgsperiode. 2 særligt sagkyndige kan tilforordnes rådet.
 Stk. 2. Rådet fastsætter selv sin forretningsorden.
§ 11. Rådet administrerer den i kapitel 5 nævnte fond.
Rådet træffer desuden afgørelse om tildeling af lønkompensation, godtgørelse m.v., om deltagergebyr, kursusfinansiering og om midler til opsøgende virksomhed efter denne lovs retningslinjer.
Stk. 2. Til rådet knyttes et sekretariat, der ledes af en sekretariatschef.
Efter retningslinjer fastlagt af rådet skal sekretariatet give vejledning og oplysning i forbindelse med kursustilrettelæggelse samt administrere og evaluere forsøget.
 Midler hertil afholdes af fonden.
Stk. 3. Rådet kan overlade sekretariatet at træffe afgørelser på de i stk. 1 nævnte områder.
§ 12. Med henblik på revision af loven, jf. § 13, afgiver Forsøgsrådet en beretning til undervisnings- og forskningsministeren indeholdende forslag til udformning af en permanent lovgivning på området, herunder administration af ordningen med særlig vægt på administrationen af puljen til de kollektive kurser, den relative størrelse af denne pulje, krav til lærerkvalifikationer, styringen af lokalt opsøgende arbejde, samordningsmuligheder af ordningens forskellige uddannelsesmuligheder samt kriterier for tildeling af lønkompensation til korttidsuddannede i tilfælde af, at der søges om flere midler, end der findes i puljen.
Kapitel 8 Ikrafttræden og revision § 13. Loven træder i kraft den 1. april 1988 og skal senest revideres i folketingsåret 1992-93.
Bemærkninger til lovforslaget Almindelige bemærkninger Viden er magt.
Demokratiet må til stadighed læres og prøves.
Forslagene om betalt frihed til uddannelse giver tid og betaling, så især korttidsuddannede får reelle muligheder for at kunne uddanne sig.
Den viden og handlekraft, som følger af deltagelse i undervisning, vil være til gavn for den enkelte deltager, men også for helheden.
Lønmodtagere og arbejdsløse vil gennem nye kundskaber og mere almen viden kunne deltage med større styrke i demokratiet.
Dermed vil demokratiet blive udvidet både når det drejer sig om stærkere brugerindflydelse og borgerdeltagelse i (lokal)politiske forhold, og når det drejer sig om de ansattes muligheder for indflydelse i virksomhederne.
Lovforslagene om betalt frihed til uddannelse og ret til frihed til uddannelse sigter mod at give lønmodtagere og arbejdsløse muligheder for at udvikle uddannelsestilbud, som kan løfte arbejdspladsdemokratiet.
Sammen med lønmodtagerkapital forvaltet af de ansatte i virksomhederne - altså økonomisk demokrati - vil BFU kunne sætte fart i den proces, som fører til, at de ansatte selv kommer til at lede virksomhederne.
Dermed bliver BFU et vigtigt element i opbygningen af selvforvaltning i virksomhederne i samfundet som helhed.
Viden er magt.
Ved, at de korttidsuddannede selv skaffer sig mere almen viden og flere kundskaber, deles magten, og demokratiet udvides.
Betalt frihed til uddannelse vil gøre uddannelseskløften mindre.
Danmarks udfordringer Danmark står over for en stor udfordring, når det gælder om at bevare og udbygge velfærden.
Virksomhederne er tvunget til omstilling og fornyelse, når det gælder om at bevare konkurrenceevnen på verdensmarkedsvilkår.
Og virksomhederne står over for store udfordringer, når det gælder om at tage hensyn til arbejdsmiljø, ydre miljø og ressourceforbrug.
Disse forandringer kræver ny ledelse og organisation, ny teknologi samt udvidede kvalifikationer hos de ansatte.
Hvis danske virksomheder skal kunne leve op til disse udfordringer, er det helt nødvendigt, at de ansatte deltager i gennemførelsen af de nødvendige forandringer.
Forslagene om betalt frihed til uddannelse sigter på at give lønmodtagere og arbejdsløse bedre muligheder for at skaffe sig især almene forudsætninger for at deltage i denne proces.
SF vil følge lovforslagene om betalt frihed til uddannelse op med forslag om en kraftig udvidelse af arbejdsmarkedsuddannelserne, så lønmodtagere og arbejdsløse også får mulighed for at efter- og videreuddanne sig inden for de erhvervskompetencegivende uddannelser.
Uddannelsesskævhederne Det skønnes, at der i dag er omkring 800.000 lønmodtagere og arbejdsløse, som alene har 7 års skolegang, og omkring 1,2 mio.
 med under 12 års kompetencegivende uddannelse.
Uddannelsesressourcerne er skævt fordelt.
F.eks. koster det over 600.000 kr. at uddanne en læge eller en civilingeniør.
En præst koster 300.000 kr. og en folkeskolelærer godt 100.000 kr.
I gennemsnit ofres der omkring 10.000 kr. i kursusudgifter pr.
 deltager på specialarbejderkurserne.
Især de korttidsuddannede har høj arbejdsløshedsprocent, lav løn og ofte de ringeste muligheder for at deltage i udøvelsen af demokrati på alle samfundsområder.
Når både virksomheder og det offentlige afsætter penge til at efter- og videreuddanne medarbejdere, er det typiske, at medarbejdere med en i forvejen lang uddannelse får en uforholdsmæssig stor andel af de afsatte ressourcer.
Når topfunktionæren får 30 timers efteruddannelse, får den ikkefaglærte 1 time.
Der er således ikke i dag indbygget mekanismer i det offentlige eller arbejdspladsfinansierede uddannelsessystem, som mindsker uddannelseskløften.
Tværtimod.
Kun lovgivning kan rette op på den skævhed.
ILO-konventionen Konvention nr. 140 og henstilling nr. 148 om betalt frihed til uddannelse fra ILO - Den Internationale Arbejdsorganisation - har både Dansk Arbejdsgiverforening og Landsorganisationen i Danmark stemt for vedtagelsen af den 24. juni 1974. I konventionen tales bl.a. om, at der skal ydes »betalt frihed til uddannelse med henblik på: a) oplæring på ethvert niveau, b) almen, social eller samfundsrettet uddannelse, c) uddannelse i fagforeningsvirksomhed.« De foreliggende lovforslag kan således ses som en dansk udfyldning af ILO-konvention nr. 140 fra 1974.
Det skal i denne forbindelse anføres, at der er gennemført BFU-ordninger i adskillige andre vesteuropæiske lande, bl.a.
 Frankrig, Italien, Vesttyskland, Sverige og Holland.
Undervisningens tilrettelæggelse Undervisningen skal tilrettelægges ud fra deltagernes forudsætninger, erfaringer og ønsker.
I øvrigt sikrer forslagene om ret til frihed til uddannelse to vigtige ting: For det første, at lønmodtagerne får endnu en frihedsrettighed, nemlig retten til at vælge uddannelse, uden at arbejdsgiveren kan blande sig i dette, idet lovforslaget om ret til frihed til uddannelse samtidig sikrer, at lønmodtageren kan vende tilbage til arbejdspladsen efter endt uddannelse.
For det andet sikrer lovforslagene om betalt frihed til uddannelse, at lønmodtageren frit kan vælge mellem en enorm mængde af vidt forskellige uddannelsestilbud.
Imidlertid vil det være nødvendigt bl.a. inden for enkeltfagskurserne at eksperimentere med undervisningens form og indhold, så førnævnte hensyn bliver taget.
Det vil samtidig være vigtigt at styrke den voksenpædagogiske forskning.
Eksamen må også tilrettelægges således, at den passer til den valgte undervisnings tilrettelæggelse.
Oplysningsforbund, daghøjskoler og folkehøjskoler har delvise erfaringer med de voksne korttidsuddannede, som står mest fremmede over for videreuddannelse.
Her vil det være nødvendigt at sætte en udvikling i gang. (Specialarbejderforbundet er så småt begyndt at give tilskud, hvis dets medlemmer ønsker at gå på kursus på de folkehøjskoler, som forbundet har samarbejdsaftale med). Disse udbydere af undervisningen vil have en helt naturlig interesse i lokalt at tage kontakt med brugerne og deres organisationer for at udvikle kurser, der i særlig grad tilgodeser deltagernes behov.
De kollektive kurser har den styrke, at det er arrangøren selv, der fastlægger undervisningens form, indhold og målsætning og tillige ansætter læreren.
Her vil der om ønsket være mulighed for at finde lærere fra egne rækker.
Således ligger de kollektive kurser i forlængelse af de stærkeste traditioner inden for dansk folkeoplysning.
Det må ved følgelovgivning sikres, at der er børnepasningsmuligheder for deltagerne.
Nogle danske erfaringer AOF har i efteråret 1987 udsendt en rapport, »Betalt frihed til uddannelse - hvorfor, hvordan?», hvori en række BFU-forsøg finansieret af LO's forretningsudvalg evalueres.
Af rapporten fremgår bl.a., at »motivationen til at tilmelde sig undervisning ofte er afhængig af, om man kan gå sammen med arbejdskammerater, om man kan tilmelde sig »samlet«, om man har haft personlig kontakt til opsøgerne og/eller tillidsrepræsentanterne . . . Opsøgerne skal være (aner)kendte personer i forhold til målgruppem . . . Opslag eller tilmeldingslister er altså generelt ikke nok . . .
Virksomhedsbesøg og andre ekskursioner fremhæves af flere deltagere som nogle af de mest lærerige og spændende oplevelser .
. . Deltagerne lægger stor vægt på, at de følger undervisningen sammen med arbejdskammeraterne . . . Undervisningen skal baseres på samtalen . . . Ligeværdighed bliver nøgleordet i undervisningsformen . . . Følelser, oplevelser og engagement skal være omdrejningspunkter i undervisningsindholdet.
Undervisningen skal kunne anvendes til at erkende og udvide muligheder i deltagernes hele livssituation'.
Beskæftigelseseffekten Der er i dag omkring 250.000 arbejdsløse.
Det skønnes, at forslaget har en beskæftigelseseffekt på 50 pct.
Således vil 10.000 helårsdeltagere blive erstattet af 5.000 arbejdsløse, som får arbejde.
De to lovforslag om betalt frihed til uddannelse sigter også på at give arbejdsløse bedre uddannelsesmuligheder uden dog at fastholde nogen i arbejdsløshed.
Men indtil nu er der hverken gennemført et systemskifte eller tilrettelagt en økonomisk politik på lønmodtagernes betingelser, som afskaffer arbejdsløsheden.
Derfor må arbejdsløse have mulighed for at foretage sig noget aktivt og meningsfuldt sammen med andre mennesker frem for at blive bundet til isolation.
Tidligere forslag SF har tre gange tidligere fremsat beslutningsforslag om betalt frihed til uddannelse i arbejdstiden (se Folketingstidende 1981-82, forhandlingerne sp. 2324 og 4365 og tillæg A sp. 3153, Folketingstidende 1982-83, forhandlingerne sp. 8946 og 10565 og tillæg A sp. 3769, og Folketingstidende 1983-84 (2. samling), forhandlingerne sp. 2736 og 4524 og tillæg A sp. 3887). Hver gang har der været tale om forslag, som både har rummet retten til frihed og løngodtgørelse.
De foreliggende forslag er todelte.
Denne form er valgt for at skabe klarhed.
Samtidig bygger især forslaget om ret til frihed til uddannelse på Socialdemokratiets lovforslag L 124, fremsat den 18. januar 1985 (se Folketingstidende 1984-85, forhandlingerne sp. 6057 og 7670 og tillæg A sp. 3555). SF finder, at det socialdemokratiske forslag, der giver lønmodtagere flere frihedsrettigheder, var et udmærket forslag, hvorfor store dele uændret er indarbejdet i de foreliggende forslag.
Bemærkninger til lovforslagets enkelte bestemmelser Til § 1 Ud over det anførte formål har realiseringen af lovforslag om betalt frihed til uddannelse (BFU) i en tid med arbejdsløshed den sidegevinst, at arbejdsløsheden nedbringes.
Det skønnes, at omkring 50 pct. af de job, der bliver ledige, når beskæftigede går i uddannelse, vil kunne besættes af arbejdsløse.
Til § 2 Ifølge dette forslags § 8 skal der afsættes en særlig pulje til dækning af lønkompensation m.v. i forbindelse med deltagelse i kollektive kurser uanset varigheden af deltagernes forudgående uddannelse.
Såfremt der af de øvrige fondsmidler skal prioriteres mellem deltagere på uddannelsesorlov, der søger om fuld lønkompensation, har personer med den korteste uddannelsesbaggrund fortrinsret til kompensation, jf. lovforslaget om ret til frihed til uddannelse § 4, stk. 4. Herefter prioriteres personer, der har ubekvemme arbejdstider, enlige forsørgere samt førstegangsansøgere.
Hvis det herudover er nødvendigt at foretage en yderligere prioritering, har de personer, der ved et samlet skøn har de færreste økonomiske muligheder for at udnytte uddannelsesorloven, ret til lønkompensation.
Til § 3 Virksomhedsledere, topfunktionærer og mange akademisk ansatte i den offentlige sektor kan i stort omfang deltage i uddannelsesforløbet med fuld løn under forløbet.
Landmænd kan få betalt vikarer under uddannelsesforløb.
Hærens Konstabel- og Korporalforening har en aftale med Forsvarsministeriet om, at HKKF'ere optjener en uges uddannelsesfrihed med løn, for hver måned de er i tjeneste.
Hertil kommer en mulighed for billige studielån, således at et påbegyndt uddannelsesforløb kan fuldføres.
Det vil derfor være af betydning, at også korttidsuddannede kan deltage i uddannelsesforløb uden at lide økonomisk tab.
Bestemmelsen om fuld lønkompensation giver naturligvis en større udgift ved samme deltagertal eller et mindre deltagertal for en given størrelse af fonden, end hvis der i stedet blev ydet, hvad der svarer til løngodtgørelsen ved arbejdsmarkedsuddannelserne.
Imidlertid vil forskellen ikke være så stor, som det umiddelbart kan tage sig ud, idet langt den overvejende del af deltagerne vil være korttidsuddannede med lav løn.
Til stk. 4 Der ydes tilskud til befordring i forbindelse med deltagelse i henhold til denne lov efter samme regler som for deltagelse i arbejdsmarkedsuddannelserne.
Til stk. 5 Såfremt uddannelsesdeltagelsen forsømmes, bortfalder lønkompensationen.
Forsømmelse af deltagelse i uddannelsesforløbet afgøres efter de gældende bestemmelser for den pågældende uddannelse.
Til stk. 6 og 7 De to måneder kan deles op i mindre perioder.
Omvendt skal Forsøgsrådet også sikre, at der i begrænset omfang, såfremt der er personer, der måtte ønske det, kan gøres forsøg med at opsamle ret til lønkompensation over maksimalt en treårsperiode, således at kompensationen kan udbetales for maksimalt 6 måneder.
Hensigten med at begrænse denne mulighed skyldes dels et ønske om at få så mange nye deltagere med i ordningen som muligt og dels et ønske om ikke at få for mange »pukler« i slutningen af forsøgsperioden.
Til § 4 Lønkompensationen kan hovedsagelig ydes i forbindelse med deltagelse i almen undervisning.
Derimod åbner lovforslaget om orlovsordningen mulighed for, at lønmodtagere og arbejdsløse frit kan vælge mellem en række yderligere uddannelser, herunder ikke mindst erhvervskompetencegivende uddannelser på tekniske skoler og specialarbejderskoler.
Til § 5 Det er et centralt omdrejningspunkt i dette lovforslag, at lønmodtagere og arbejdsløse med udgangspunkt enten i en virksomhed eller et boligområde selv kan iværksætte undervisning.
Emnevalg - hovedsagelig inden for det almene område - pædagogik, ansættelse af underviser m.v. ligger fuldstændig i hænderne på deltagerne.
Hermed åbnes der for selvforvaltning og selvbestemmelse i videste forstand i en del af undervisningssektoren.
Det giver naturligvis et bidrag til udviklingen af lønmodtagernes muligheder for at være medbestemmende i virksomhederne og i sidste instans selvforvaltende.
Derfor er BFU-lovgivningen det uddannelsesmæssige supplement til lovgivningen om økonomisk demokrati og arbejdspladsdemokrati.
Lønmodtagerne er organiseret forskelligt på danske arbejdspladser, offentlige som private.
Især blandt de sidste er der mange med få ansatte.
På sådanne arbejdspladser vil det ikke give nogen mening at lave arbejdspladskurser alene for den pågældende virksomheds ansatte.
Da det også kan være vanskeligt for lønmodtagerne på flere mindre virksomheder at få igangsat kurser dækkende flere arbejdspladser, anføres det i lovforslaget, at også en eller flere lokale fagforeninger i fællesskab skal kunne tilrettelægge uddannelsestilbud for lønmodtagerne på en eller flere arbejdspladser.
Dermed vil den endelige udformning af arbejdspladskurser afhænge af bl.a. virksomhedsstørrelse, hvem der tager initiativet, og hvad lønmodtagerne vælger at deltage i.
Afgørende er imidlertid, at lønmodtagere på den enkelte virksomhed - eventuelt i fællesskab med ansatte på andre virksomheder - har muligheden for selv at igangsætte og tilrettelægge deres egen undervisning i henhold til denne lov.
Bl.a. ifølge AOF's evaluering af de 7 BFU-lignende forsøg fremgår det, at der blandt deltagerne var et ønske om undervisning med høj brugsværdi - erhvervsrettethed i bred forstand.
Derfor åbnes der mulighed for, at arbejdspladskurserne helt eller delvis kan placeres på specialarbejderskolerne og de tekniske skoler.
Initiativtagerne tager således kontakt til en specialarbejderskole eller en teknisk skole og aftaler nærmere om indhold, undervisningsform og samarbejde f.eks. mellem specialarbejderskolens lærere og eventuelt udenforstående undervisere, der varetager mere almen undervisning i forbindelse med det ønskede kursus.
Til § 6 Folk har andre fælles interesser end deres arbejdsplads.
De er ofte betingede af fysisk nærhed.
Boligområdet er oplagt.
Her skal enhver gruppe af borgere kunne oprette en studiekreds i henhold til fritidsundervisningsloven, og lønmodtagere skal kunne bruge deres orlovsret til at deltage, og de skal, hvis de opfylder bestemmelserne i denne lov, kunne få lønkompensation under deltagelsen.
Arbejdsløse skal også kunne deltage.
De lokale studiekredse er et andet område, hvor BFU sikrer selvforvaltning og selvbestemmelse i voksenundervisningen på en sådan måde, at beskæftigede får en reel chance for også at være med.
Hermed udvides mulighederne for demokratisk medvirken ganske betydeligt.
Det er vigtigt, at Forsøgsrådet gennem sin stillingtagen til ansøgninger om bevillinger til kollektive kurser sikrer, at der igangsættes en bred vifte af forsøg, der alle evalueres.
Det er især på de kollektive kurser, at BFU skal stå sin egentlige prøve.
Til § 7 Arbejdsgiverne bruger i dag store summer på at efter- og videreuddanne folk i ledende stillinger.
Lovgivning om betalt frihed til uddannelse vil yderligere øge de ansattes kvalifikationer og medleven i virksomhederne.
Derfor skal både staten og arbejdsgiverne bidrage til finansieringen af BFU.
Til stk. 2 Forsøget kan mest praktisk begynde i 2 amter det første år, idet starten kræver forberedelse.
Det antages derfor, at de første deltagere kan begynde i september 1988. Således er deltagerantallet sat forholdsvis lavt det første år: 700 årsdeltagere.
Det er hensigten, at forsøget i løbet af forsøgsperioden skal gøres landsdækkende, således at alle amter deltager i forsøget, senest i det 5. forsøgsår.
Til § 8 Til stk. 1 Uddannelser omfattet af lovforslagets § 4, litra a, har ikke noget deltagergebyr og finansieres af det offentlige.
Derfor skal deltagerne ikke betale, og fonden får heller ikke nogen udgifter, da driftsudgifterne til disse uddannelser allerede afholdes af det offentlige.
Til stk. 2 og 3 Ved de i § 4, litra b, og § 6 nævnte kurser er der normalt tale om deltagergebyr.
Dette kan deltagerne, uanset om vedkommende kommer fra arbejdsløshed eller beskæftigelse, få dækket af fonden.
Til stk. 4 Ansatte på en enkelt virksomhed kan have meget forskellig uddannelsestid bag sig.
Det kan være hensigtsmæssigt, at de ansatte på tværs af uddannelsesskel går sammen på arbejdspladskurser.
Derfor kan der i forbindelse med arbejdspladskurser dispenseres fra hovedreglen om, at de korttidsuddannede skal have fortrinsstilling ved tildeling af lønkompensation.
Udnyttes puljen på grund af for få ansøgninger ikke fuldt ud, anvendes de overskydende midler i overensstemmelse med stk. 1-3 i denne paragraf.
Til stk. 6 AOF's evaluering af BFU-forsøgene viser, at der er betydelige udgifter forbundet med forberedelse og opsøgende virksomhed, især når det drejer sig om at få de ikkeuddannelsesvante med i undervisning.
Til §§ 9, 10, 11, 12 og 13 Der henvises til lovforslagets tekst.
