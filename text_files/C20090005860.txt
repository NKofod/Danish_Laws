Vejledning om uddannelsesydelse I bekendtgørelse nr. 678 af 1. juli 2009 om uddannelsesydelse er der fastsat regler om uddannelsesydelse.
 I denne vejledning beskrives bekendtgørelsens regler og nogle af reglerne uddybes med nærmere retningslinier.
Kapitel 1 Område Til § 1, stk. 1 Reglerne om ret til selvvalgt uddannelse for forsikrede ledige har hidtil været fastsat i henholdsvis lov om statens voksenuddannelsesstøtte (SVU) og lov om godtgørelse ved deltagelse i erhvervsrettet voksen- og efteruddannelse.
Reglerne fremgår fremover af Arbejdsmarkedsstyrelsens bekendtgørelse om 6 ugers selvvalgt uddannelse til forsikrede ledige og Arbejdsdirektoratets bekendtgørelse om uddannelsesydelse.
I bekendtgørelse om uddannelsesydelse er i kapitel 2 fastsat reglerne for uddannelsesydelse til de uddannelser, der tidligere var omfattet af lov om statens voksenuddannelsesstøtte (SVU), dvs. uddannelse på folkeskole- og gymnasialt niveau samt videregående uddannelse.
I kapitel 3 er fastsat reglerne for uddannelsesydelse til de uddannelser, der tidligere var omfattet af lov om godtgørelse ved deltagelse i erhvervsrettet voksen- og efteruddannelse, dvs. erhvervsrettet voksen- og efteruddannelse til og med erhvervsuddannelsesniveau.
Særligt tilrettelagte uddannelsesforløb med kombination af uddannelser Et medlem kan deltage i særligt tilrettelagte uddannelsesforløb, der består af en kombination af uddannelser.
Hvis et medlem deltager i en grundlæggende voksenuddannelse (GVU) sammen med forberedende voksenundervisning (FVU), skal medlemmet søge uddannelsesydelse efter kapitel 3 til den del af forløbet, der udgør GVU, og uddannelsesydelse efter kapitel 2 til den del af forløbet, der udgør FVU.
Det samme er tilfældet, hvis et medlem søger om uddannelsesydelse til en kombination af arbejdsmarkedsuddannelser (AMU) og FVU.
Medlemmet skal da søge om uddannelsesydelse efter kapitel 3 til den del, der består af AMU-kurser, og efter kapitel 2 til den del af forløbet, der består af FVU.
Til § 1, stk. 2 Der kan gives uddannelsesydelse til et dagpengeberettiget medlem med ret til 6 ugers selvvalgt uddannelse, jf. kapitel 8 a i lov om en aktiv beskæftigelsesindsats.
Både fuldtidsforsikrede og deltidsforsikrede medlemmer kan få uddannelsesydelse.
 Det er a-kassen, der vurderer, om medlemmet er dagpengeberettiget.
For at kunne anses for dagpengeberettiget skal medlemmet i den periode, hvor der gives uddannelsesydelse, være tilmeldt jobcenteret.
Medlemmet skal herunder løbende bekræfte, at pågældende er arbejdssøgende.
Medlemmet skal stå til rådighed for arbejde, som jobcenteret eller a-kassen henviser medlemmet til, medmindre jobcenteret har truffet afgørelse om at undlade at henvise medlemmet til arbejde.
Medlemmet skal endvidere have et godkendt og tilgængeligt CV efter reglerne herom.
 Et medlem kan dog få uddannelsesydelse, selv om der er tale om en uddannelse, der ikke kan følges med bevarelse af dagpengeretten efter reglerne i §§ 62 a og 62 b i lov om arbejdsløshedsforsikring m.v.
 Hvis et medlem siger sit arbejde op for at begynde på en uddannelse, er medlemmet ikke berettiget til dagpenge og kan derfor ikke få uddannelsesydelse.
Det følger af bekendtgørelse om selvforskyldt ledighed, at hvis et medlem afslår et henvist arbejde, mens medlemmet får uddannelsesydelse, får karantænen virkning fra den dag, medlemmet afslår det formidlede arbejde.
Udbetaling af uddannelsesydelse vil kunne genoptages, efter at karantænen er afviklet.
 Hvis jobcenteret træffer afgørelse om at undlade at henvise medlemmet til arbejde, skal dette meddeles skriftligt til medlemmet samt medlemmets a-kasse.
Klage over a-kassernes og direktoratets afgørelser Klage over a-kassernes og direktoratets afgørelser efter denne bekendtgørelse, herunder om tildeling, beregning og udbetaling af ydelser, studieaktivitet og tilbagebetaling af uddannelsesydelse, sker efter reglerne i lov om arbejdsløshedsforsikring m.v., medmindre andet udtrykkelig er fastsat i bekendtgørelsen.
Kapitel 2 Uddannelsesydelse til uddannelse på folkeskole- og gymnasialt niveau samt videregående uddannelse, jf. § 4, nr. 2, i Arbejdsmarkedsstyrelsens bekendtgørelse om 6 ugers selvvalgt uddannelse til forsikrede ledige Til § 3 Ansøgningsskema Uddannelsesydelse tildeles efter ansøgning.
Medlemmet skal søge om uddannelsesydelse på et ansøgningsskema.
Arbejdsdirektoratet har udarbejdet et ansøgningsskema med tilhørende vejledning.
Skemaet kan fås hos a-kassen sammen med en vejledning.
Skemaet og vejledningen kan også printes ud fra www.adir.dk.
Ansøgningsskemaet udfyldes altid af ansøgeren og uddannelsesstedet først.
Ansøgningsskemaet afleveres i a-kassen.
Medlemmets oplysningspligt Et medlem, der søger om at få uddannelsesydelse eller om at få ændret sin uddannelsesydelse, skal give alle de oplysninger om sine forhold, som er nødvendige for udbetalingen.
Oplysningerne afgives under strafansvar på ansøgningsskemaet.
Sker der i løbet af den periode, hvor et medlem får uddannelsesydelse, ændringer i forholdene, skal medlemmet straks give oplysning herom til a-kassen.
Det gælder fx oplysninger om  hvis man ikke begynder på uddannelsen eller bliver overført til et senere hold,  uddannelsens afbrydelse eller afslutning før det tidspunkt, der er tildelt uddannelsesydelse til,  orlov fra uddannelsen, eller  tildeling af en anden offentlig støtte, som tilsigter at dække leveomkostningerne, fx førtidspension, orlovsydelse eller revalideringsydelse.
 Hvis medlemmet er fraværende på grund af sygdom, barsel eller lignende, skal medlemmet give oplysning herom til uddannelsesstedet.
Ansøgningsfrister Ansøgning om uddannelsesydelse afleveres senest den dag, uddannelsen begynder.
Der kan ikke gives uddannelsesydelse med tilbagevirkende kraft.
Afleverer medlemmet ansøgningen efter, at uddannelsen er begyndt, kan der først gives uddannelsesydelse fra mandagen efter, ansøgningen er indgivet til a-kassen.
Uddannelsesydelse kan dog gives fra den dag, medlemmet er begyndt på uddannelsen, hvis medlemmet kan godtgøre, at forsinkelsen ikke skyldes vedkommendes forhold.
 Medlemmet kan tidligst aflevere ansøgning om uddannelsesydelse 3 måneder, før uddannelsen begynder.
Uddannelser, der giver ret til uddannelsesydelse Der kan kun gives uddannelsesydelse til de uddannelser, der er nævnt i pkt. 2-7 i bilag 1 til bekendtgørelse om 6 ugers selvvalgt uddannelse til forsikrede ledige.
 For at få uddannelsesydelse skal medlemmet være optaget, have opnået tilsagn om optagelse eller have fået betinget tilsagn om at blive optaget på en uddannelse, der giver ret til uddannelsesydelse.
Indgår der studieophold i udlandet i de pågældende uddannelser, kan der gives uddannelsesydelse hertil.
Men der kan ikke gives uddannelsesydelse til uddannelser i udlandet.
 Hvis et uddannelsesforløb er sat sammen af uddannelser fra flere forskellige uddannelsessteder, aftaler disse indbyrdes, hvem der udfylder ansøgningsskemaet.
Til § 4 Beregning af uddannelsesydelse Uddannelsesydelse følger den højeste dagpengesats, der i 2009 er på 3.625 kr. for 1 uges heltidsundervisning, svarende til 37 timers uddannelsesydelse.
Til heltidsuddannelse gives uddannelsesydelse svarende til den højeste dagpengesats.
Ved deltidsuddannelse nedsættes uddannelsesydelsen forholdsmæssigt efter den arbejdsindsats, uddannelsen er normeret til.
Er der ikke fastsat nogen normering, gives uddannelsesydelse med 1/37 af satsen pr. undervisningstime.
Uanset antallet af undervisningstimer kan der højst gives uddannelsesydelse svarende til det antal timer om ugen, som svarer til den mistede arbejdsmulighed på grund af uddannelsen.
Den mistede arbejdsmulighed afhænger af, om medlemmet er fuldtids- eller deltidsforsikret.
Er medlemmet fuldtidsforsikret, udgør den mistede arbejdsmulighed højst 37 timer om ugen.
Er medlemmet deltidsforsikret, udgør den mistede arbejdsmulighed højst 30 timer om ugen.
 Det betyder, at uddannelsesydelsen altid vil blive beregnet efter det mindste antal timer af:
 ugentlige undervisningstimer eller  mistet arbejdsmulighed på 30 timer for deltidsforsikrede og 37 timer for fuldtidsforsikrede.
For et deltidsforsikret medlem, der deltager i heltidsundervisning, nedsættes uddannelsesydelsen således til 30/37 af ugesatsen til heltidsundervisning.
For deltidsforsikrede, der deltager i deltidsundervisning, beregnes uddannelsesydelsen forholdsmæssigt ud fra 37/37  det vil sige, at hvis en deltidsforsikret deltager i uddannelse på 16 timer udbetales uddannelsesydelsen med 16/37 af højeste ugesats.
Et medlem kan kun få uddannelsesydelse til uddannelse, som afvikles inden for de første 9 måneders sammenlagt ledighed  for ledige under 25 år dog 6 måneder.
Søges der fx om uddannelsesydelse til uddannelse, der går ud over perioden, vil der kun kunne udbetales uddannelsesydelse for de uger, der ligger inden for perioden.
Eventuel anden indtægt under uddannelsen  fx fra arbejde, der påbegyndes under uddannelsen  fradrages ikke i uddannelsesydelsen.
Se dog § 12.
Heltidsundervisning For så vidt angår heltidsundervisning for uddannelser på videregående niveau henvises til Arbejdsmarkedsstyrelsens vejledning til bekendtgørelse om 6 ugers selvvalgt uddannelse til forsikrede ledige (vejledningen til § 10).
 Det er uddannelsesstederne, der på ansøgningen oplyser, om der i det konkrete tilfælde er tale om heltidsundervisning.
Særligt om heltidsundervisning på folkeskole- og gymnasialt niveau Når uddannelsen kombineres af uddannelsesforløb, som har forskelligt timetalskrav til heltidsuddannelse, skal der ske en forholdsmæssig beregning for at konstatere, om den samlede uddannelse er en heltidsuddannelse.
Er uddannelsen fx sammensat af 2 forskellige uddannelser, hvor timetallet for hver uddannelse udgør halvdelen af timetalskravet til heltidsuddannelse, vil hele uddannelsen kunne betragtes som heltidsuddannelse, se eksempel:
Deltidsundervisning Deltidsundervisning er undervisning, der ikke opfylder kravene til at kunne betragtes som heltidsundervisning.
Ved deltagelse i uddannelse på folkeskole- eller gymnasialt niveau, kan der gives uddannelsesydelse til deltidsundervisning.
Der kan ikke gives uddannelsesydelse til videregående uddannelse tilrettelagt på deltid.
Dagpenge samtidig med uddannelsesydelse til deltidsundervisning En ledig, der får uddannelsesydelse under deltagelse i deltidsundervisning, kan få dagpenge for de timer, der ikke udbetales uddannelsesydelse for, såfremt betingelserne herfor i øvrigt er opfyldt.
 Udbetaling af dagpenge er således betinget af, at den uddannelse, medlemmet deltager i, ikke udelukker medlemmet fra dagpenge i medfør af § 62 a eller § 62 b i lov om arbejdsløshedsforsikring m.v.
Udbetaling af dagpenge er endvidere betinget af, at medlemmet opfylder de almindelige betingelser for ret til dagpenge, herunder kravet om at stå fuldt til rådighed for arbejdsmarkedet.
Dette gælder dog ikke, hvis jobcenteret har truffet afgørelse om at undlade at henvise medlemmet til arbejde.
Til § 5 A-kassen kan udbetale uddannelsesydelse til prøveforberedelse og til deltagelse i prøve, hvis medlemmet deltager i en uddannelse, som ifølge lov eller regler fastsat i medfør af lov omfatter prøve.
Uddannelsesydelsen beregnes på samme grundlag som den uddannelsesydelse, der blev ydet umiddelbart inden undervisningens ophør.
Til § 6 og § 7 Mindsteudbetaling Der kan kun udbetales uddannelsesydelse til deltidsundervisning, der omfatter mindst 6 ugentlige undervisningstimer, dog mindst 3 timer for forberedende voksenundervisning (FVU), ordblindeundervisning for voksne eller specialundervisning for voksne.
Der kan kun udbetales uddannelsesydelse, hvis den udbetalte uddannelsesydelse i alt svarer til mindst ugesatsen for heltidsundervisning.
Både undervisningens omfang og den mistede arbejdsmulighed skal derfor være på mindst 37 timer i alt.
Det betyder fx,  at deltidsundervisning på 17 undervisningstimer om ugen i 2 uger ikke giver ret til uddannelsesydelse, da undervisningens omfang kun er 34 timer i alt, og  at 1 uges heltidsuddannelse (37 timer) for en deltidsforsikret ikke giver ret til uddannelsesydelse, da den mistede arbejdsmulighed kun giver ret til 30 timers uddannelsesydelse i alt.
Til §§ 9 - 11 Krav om studieaktivitet Det er en betingelse for at få uddannelsesydelse, at medlemmet er studieaktiv.
Det indebærer, at medlemmet deltager aktivt i uddannelsen og i de aktiviteter, der er knyttet til uddannelsen, herunder deltager i obligatorisk undervisning og foreskrevne prøver, afleverer opgaver mv. efter de regler, der gælder for uddannelsen.
Et medlem, der under uddannelsen ikke fuldt ud opfylder disse forpligtelser, betragtes dog fortsat som studieaktiv, hvis uddannelsesstedet skønner, at medlemmet kan indhente det forsømte.
 Eksempler på lovligt forfald er sygdom (evt. dokumenteret ved lægeerklæring), barsel, adoption, nærtståendes død eller begravelse og borgerligt ombud  se dog også bemærkningerne til § 16.
 Ved uddannelser, hvor der ikke er mødepligt, fx visse videregående uddannelser, der udbydes som åben uddannelse, bedømmes medlemmets studieaktivitet efter de regler, der gælder for uddannelsen.
Medlemmet anses for studieaktiv, indtil andet konstateres.
Det er uddannelsesstedet, der afgør, om medlemmet kan betragtes som studieaktiv.
Uddannelsesstedet skal løbende kontrollere, at medlemmet er aktiv på uddannelsen.
Det skal ske umiddelbart efter, uddannelsen er begyndt, og derefter med jævne mellemrum afhængigt af uddannelsens karakter.
Uddannelsesstedet skal snarest og inden 1 uge give besked til a-kassen, hvis et medlem ikke deltager aktivt i uddannelsen.
A-kassen skal underrette jobcenteret, hvis et medlem ikke er studieaktiv.
 Hvis uddannelsen er sat sammen af dele, der foregår på forskellige uddannelsessteder, aftaler de indbyrdes, hvem der skal varetage kontakten til a-kassen, herunder pligten til at give besked om manglende studieaktivitet.
 Uddannelsesydelse i kortere ferieperioder mv.
Et medlem kan vælge at få uddannelsesydelse ved kortere afbrydelser af en sammenhængende undervisningsperiode, hvor uddannelsesstedet har lukket.
Typisk vil der være tale om at give uddannelsesydelse i kortere ferieperioder, fx vinterferie eller påskeferie.
Medlemmet kan ikke få uddannelsesydelse i længere ferieperioder som fx sommerferieperioder.
Til § 13 Et medlem kan ikke få uddannelsesydelse samtidig med, at medlemmet får anden offentlige støtte, der skal dække leveomkostninger.
Det gælder, hvis man under uddannelsen fx får:
 SU efter lov om statens uddannelsesstøtte,  dagpenge ved sygdom eller barsel,  førtidspension efter lov om social pension,  dagpenge efter lov om arbejdsløshedsforsikring m.v.,  orlovsydelse til børnepasning, eller  revalideringsydelse efter lov om aktiv socialpolitik.
Et medlem, der modtager andre offentlige ydelser, der ikke skal dække leveomkostningerne, kan søge uddannelsesydelse efter de almindelige regler.
Det gælder fx boligsikring, børnepenge eller hjælp til nødvendige merudgifter til pasning af handicappet barn i hjemmet.
 Et medlem kan ikke få uddannelsesydelse samtidig med, at medlemmet modtager dagpengegodtgørelse fra en arbejdsgiver som følge af afskedigelse efter reglerne i bekendtgørelse om dagpengegodtgørelse for 1., 2. og 3. ledighedsdag (G-dage), idet denne godtgørelse skal dække leveomkostninger.
Til §§ 9, 13, 15 og 16 Standsning af udbetalingen Udbetaling af uddannelsesydelse standses,  hvis medlemmet ikke deltager aktivt i uddannelsen,  hvis medlemmet afbryder uddannelsen,  hvis betingelserne for uddannelsesydelse i øvrigt ikke længere er opfyldt,  hvis medlemmet er fraværende ud over 14 dage på grund af sygdom, barsel eller lignende, eller  hvis medlemmet bevidst unddrager sig strafforfølgning eller straffuldbyrdelse her i landet.
Er et medlem fraværende fra uddannelsen på grund af sygdom, barsel eller lignende, bortfalder uddannelsesydelsen efter udgangen af den anden kalenderuge efter udgangen af den uge, hvor fraværet begynder.
I de øvrige tilfælde bortfalder uddannelsesydelse efter udgangen af den kalenderuge, hvor det konstateres, at man ikke længere deltager aktivt i uddannelsen, hvor man afbryder uddannelsen, eller betingelserne for uddannelsesydelse i øvrigt ikke længere er opfyldt.
Genoptager man uddannelsen inden for et år efter at have haft afbrudt den på grund af sygdom eller lignende, kan udbetalingen af uddannelsesydelse genoptages.
Det kan man søge om ved henvendelse til a-kassen.
Til §§ 17 og 18 Tilbagebetaling Et medlem skal betale uddannelsesydelse tilbage, hvis betingelserne for at få uddannelsesydelse ikke er opfyldt, og medlemmet vidste eller burde vide dette ved udbetalingen.
For meget udbetalt uddannelsesydelse, skal betales tilbage senest den 1. i den måned, der følger 2 måneder efter, at a-kassen har fremsat krav om tilbagebetaling.
Betales beløbet ikke senest denne dag, forrentes beløbet med en årlig rente, der svarer til den, der følger af lov om renter ved forsinket betaling.
Renten tilskrives hver måned, og der betales rentes rente.
Til § 19 Uddannelsesstedet skal, straks det er blevet bekendt med forholdene, give besked om forhold, der har betydning for udbetaling eller tilbagebetaling af uddannelsesydelse.
Uddannelsesstederne skal indberette følgende oplysninger på en blanket  når et medlem erklæres studieinaktiv,  når uddannelsen afbrydes på grund af sygdom, barsel eller lignende,  når uddannelsen afbrydes af andre grunde,  hvis medlemmet får orlov fra uddannelsen,  hvis medlemmet ikke begynder på uddannelsen, herunder bliver overført til et senere hold, og  hvis medlemmet bliver deltidsstuderende.
Uddannelsesstedet sender blanketten til a-kassen, så udbetalingen kan stoppes.
Blanketten kan findes på Arbejdsdirektoratets hjemmeside, www.adir.dk.
A-kassen skal underrette jobcenteret, hvis udbetalingen stoppes.
Skyldes fraværet sygdom, barsel eller lignende, kan medlemmet beholde sin uddannelsesydelse i de første 14 dage af fraværsperioden.
Bliver medlemmet fx fraværende på grund af sygdom torsdag i uge 7, må medlemmet beholde sin uddannelsesydelse i ugerne 7, 8 og 9. I andre tilfælde beholder medlemmet sin uddannelsesydelse for den uge, hvor fraværet starter.
 Ved ændringer i uddannelsens varighed og omfang skal der altid afleveres et ansøgningsskema.
Kapitel 3 Uddannelsesydelse til erhvervsrettet voksen- og efteruddannelse til og med erhvervsuddannelsesniveau, jf. § 4, nr. 1, i Arbejdsmarkedsstyrelsens bekendtgørelse om 6 ugers selvvalgt uddannelse til forsikrede ledige Til § 23 Ansøgningsskema Uddannelsesydelse tildeles efter ansøgning.
Medlemmet skal søge om uddannelsesydelse på et ansøgningsskema.
Arbejdsdirektoratet har udarbejdet et ansøgningsskema med tilhørende vejledning.
Skemaet kan fås hos a-kassen sammen med en vejledning.
Skemaet og vejledningen kan også printes ud fra www.adir.dk.
Medlemmet skal henvende sig på det uddannelsessted, hvor medlemmet ønsker at deltage i en uddannelse.
Uddannelsesstedet skal i skemaet give en række oplysninger, bl.a. om selve uddannelsen.
 Medlemmet skal herefter udfylde og underskrive skemaet og aflevere det til a-kassen.
Fristen på 4 uger for aflevering af ansøgningsskemaet regnes fra uddannelsens sidste dag.
Dette gælder også i tilfælde, hvor uddannelsen tidsmæssigt er delt op i flere adskilte forløb, så længe der blot er tale om et sammenhængende uddannelsesforløb.
Til § 24 I reglen skelnes ikke mellem, om et medlem er deltids- eller fuldtidsforsikret.
Det har derimod betydning, hvorledes pågældende er tilmeldt hos jobcenteret.
Fuld uddannelsesydelse ved fuldtidsundervisning Fuld uddannelsesydelse kan gives til medlemmer, der deltager i fuldtidsundervisning.
Der er tale om fuldtidsundervisning, når uddannelsen i lov eller bekendtgørelse er normeret som undervisning på fuld eller hel tid, og det svarer til 37 timer pr. uge, uanset hvor mange timer, medlemmet skal møde til undervisning.
Ved deltagelse i fuldtidsundervisning udgør uddannelsesydelsen et beløb, der svarer til højeste ugentlige dagpengebeløb, jf. § 47 i lov om arbejdsløshedsforsikring m.v.
Uddannelsesydelsen beregnes for hver påbegyndt time.
Der kan højst gives uddannelsesydelse for 37 timer for en fuld undervisningsuge  også selv om en uddannelse eventuelt bliver afviklet med et højere timetal pr. uge.
Medlemmer, som er tilmeldt jobcenteret som deltidsarbejdssøgende, kan dog ikke få uddannelsesydelse for mere end 30 timer om ugen.
Det maksimale beløb pr. dag svarer til 1/5 af højeste ugentlige dagpengebeløb  også selv om der eventuelt undervises i 8 eller 9 timer pr. dag.
 Eksempel:
 Et medlem deltager i uddannelse med følgende timetal over en uge: Mandag: 10 timer, tirsdag: 10 timer, onsdag: 10 timer, torsdag: 0 timer og fredag: 7 timer.
 Medlemmet kan højst få udbetalt uddannelsesydelse med 4/5 af den maksimale ugesats, da der ikke er undervisningstimer om torsdagen.
Delvis uddannelsesydelse ved deltidsundervisning Er der tale om deltidsundervisning, kan der kun gives uddannelsesydelse for de timer, som uddannelsen varer.
Hvis der er fastsat et timetal, skal dette anvendes, men hvis der er fastsat en årsnorm, skal der ske omregning til timer.
En deltidsuddannelse kan fx have en årsnorm på 1/8, og den omregnes til timer således: 40 uger divideret med 8 = 5 uger á 37 timer eller i alt 185 timer, hvortil der kan ydes uddannelsesydelse.
Mindsteudbetaling Der er ingen bagatelgrænse.
Til § 25 Uddannelsesydelse kan gives for den normerede uddannelsestid under den forudsætning, at medlemmet har været til stede.
Uddannelsesstedet skal foretage en opgørelse af det antal timer, hvor medlemmet har været til stede.
Der udbetales ikke uddannelsesydelse for forberedelsestid.
Hvis der har været fravær, kan der som hovedregel ikke gives uddannelsesydelse for det fulde undervisningsforløb, men kun for det antal lektioner eller timer, hvor medlemmet har deltaget i undervisningen.
I bekendtgørelsens § 25, stk. 3-8, er udtømmende anført undtagelserne for hovedreglen.
Hvis et medlem er fraværende på grund af sygdom, kan der ikke gives uddannelsesydelse.
Medlemmet må eventuelt søge om sygedagpenge i stedet for.
Til § 25, stk. 4 Arbejdsmarkedets ferieperioder Der kan gives uddannelsesydelse under arbejdsmarkedets ordinære ferieperioder i forbindelse med længerevarende uddannelsesforløb (mindst 6 uger). Ved ordinære ferieperioder forstås ferie omkring jul, påske og i sommerperioden.
I det omfang medlemmet har hævet feriepenge, feriefridagsbetaling, feriedagpenge el. lign. i uddannelsesstedets ferieperioder, reduceres uddannelsesydelsen.
Reduktionen sker time for time, og ikke krone for krone.
Hvis et medlem er fraværende fra undervisningen før ferien på grund af sygdom, kan der først udbetales uddannelsesydelse i ferien fra den dag, hvor sygdommen er ophørt.
Raskmelding skal ske til uddannelsesstedet eller a-kassen.
Til § 25, stk. 6 I alle andre situationer, hvor et medlem har fravær af personlige årsager  fx på grund af tandlægebesøg, undersøgelse hos jordemoder, deltagelse i begravelse, borgerligt ombud el. lign.  kan der ikke udbetales uddannelsesydelse.
Til § 25, stk. 7 Uddannelsesstedets forhold Som eksempler kan gives, at læreren bliver syg, eller at der udbryder brand på uddannelsesstedet.
Til § 25, stk. 8 Vejrlig Hvis undervisningen indstilles på grund af snevejr, orkan eller andet voldsomt vejr, kan der udbetales uddannelsesydelse for den første dag, hvor undervisningen er indstillet.
Til § 26 Bestemmelsen omfatter situationer, hvor et medlem opnår beskæftigelse efter, at uddannelsen med uddannelsesydelse er påbegyndt.
Til § 27 Uddannelsesydelse er altid sekundær i forhold til andre ordninger.
Hvis der er mulighed for, at medlemmet kan modtage støtte eller godtgørelse fra andre enten private eller offentlige ordninger, kan pågældende ikke få uddannelsesydelse, selv om forløbet ellers ville give adgang til uddannelsesydelse.
SU er et eksempel på en offentlig ordning.
Til § 28 Det afgørende er, om medlemmet er begyndt på en uddannelse og deltager i uddannelsen, når konflikten bryder ud.
Hvis det er tilfældet, kan den pågældende godt modtage uddannelsesydelse under forløbet.
Er medlemmet derimod endnu ikke begyndt på uddannelsesforløbet, når konflikten bryder ud, er der ikke mulighed for uddannelsesydelse.
Til § 31 Inden der kan ske udbetaling af uddannelsesydelse, skal uddannelsesstederne eller uddannelsesudbyderne foretage en opgørelse af, i hvilket omfang medlemmet har fulgt uddannelsen.
Opgørelsen skal ske på timebasis, da der kun kan ske udbetaling for det antal timer, hvor medlemmet har fulgt undervisningen.
Opgørelsen skal sendes til a-kassen.
Til §§ 32 og 33 Bestemmelserne omhandler indhentelse af de oplysninger om medlemmets deltagelse i uddannelse mv., som skal bruges til dokumentation af vedkommendes deltagelse, og som er en forudsætning for udbetaling af ydelsen.
Der er altså tale om, at der kan indhentes oplysninger, som medlemmet ellers selv skulle skaffe som dokumentation for ret til uddannelsesydelse.
 For så vidt angår Arbejdsdirektoratets tilsyn, vil der ikke være tale om registersammenkøringer, men om at Arbejdsdirektoratet kan undersøge, om en a-kasse i konkrete sager har foretaget en korrekt udbetaling af uddannelsesydelse og har sikret sig tilstrækkelig dokumentation herfor.
Kapitel 5 A-kassens opkrævning af tilbagebetalingsbeløb Til § 34 Ved a-kassernes opkrævning af tilbagebetalingsbeløb vedrørende dagpenge mv. gælder regler i bekendtgørelse nr. 996 af 20. oktober 2005 om a-kassernes opkrævning af tilbagebetalingsbeløb med senere ændringer.
Da arbejdsløshedsforsikringslovens almindelige tilbagebetalingsregel (lovens § 86) imidlertid ikke gælder for tilbagebetaling af uddannelsesydelse, gælder reglerne i bekendtgørelse om a-kassernes opkrævning af tilbagebetalingsbeløb som udgangspunkt heller ikke.
 Mange af reglerne i bekendtgørelse om a-kassernes opkrævning af tilbagebetalingsbeløb er fastsat for at sikre, at a-kasserne overholder visse procedurer og krav, når de opkræver, modregner eller sender statskrav til inddrivelse hos inddrivelsesmyndigheden.
 Det gælder reglerne om:
  A-kassens opgørelse af kravet (§ 1, stk. 3).
  A-kassens generelle pligt til at opkræve tilbagebetalingsbeløb, give påkrav om betaling og om muligheden for at indgå frivilligt forlig med medlemmet (§§ 3 og 5  bortset fra § 5, stk. 1, 2. pkt.).
  A-kassens brug af transporterklæring, hvis tilbagebetalingskravet giver ret til overskydende skat fra tidligere skatteår (§ 4).
  A-kassens modregning af tilbagebetalingskravet i en løbende udbetaling af ydelser fx dagpenge (§ 6).
  Afviklingsorden for tilbagebetalingskravet, medlemskab af ny a-kasse, a-kassens ansvar for opkrævning af statskrav, oversendelse af statskrav til restanceinddrivelsesmyndigheden og afskrivning af statskrav (§§ 8-12 og 14).
 Disse regler skal derfor gælde tilsvarende for a-kassernes opkrævning mv. af tilbagebetalingskrav vedrørende uddannelsesydelse.
I sager om tilbagebetaling af uddannelsesydelse vedrørende uddannelser på folkeskole- og gymnasialt niveau samt videregående uddannelser efter kapitel 2 gælder reglen i § 35 dog.
Ovennævnte regler fra bekendtgørelse om a-kassernes opkrævning af tilbagebetalingsbeløb finder således kun anvendelse i disse sager, hvis forholdet ikke er reguleret i § 35.
Til § 35 For tilbagebetaling af uddannelsesydelse efter kapitel 2 vedrørende uddannelser på folkeskole- og gymnasialt niveau samt videregående uddannelser kan a-kassen bestemme, at tilbagebetalingen kan ske over en periode på højst 3 år.
Dog må den enkelte rate ikke være mindre end 500 kr.
 Herudover har Arbejdsdirektoratet mulighed for at lempe vilkårene for tilbagebetaling, hvis der er særlige omstændigheder, fx sygdom eller fødsel, der begrunder, at medlemmet ikke kan overholde den tilbagebetalingsplan, som a-kassen har fastsat.
