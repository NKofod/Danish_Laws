Skriftlig fremsættelse (28. marts 2012) Beskæftigelsesministeren (Mette Frederiksen) Herved tillader jeg mig for Folketinget at fremsætte:
Forslag til lov om ændring af lov om Ligebehandlingsnævnet (Chikanesager, udpegning af formandskabet mm. ) (Lovforslag nr.
L 119) Det fremgår af § 18 i den gældende lov om Ligebehandlingsnævnet, at der i folketingsåret 2011-12 skal fremsættes forslag til revision af loven.
 Lovforslaget om ændring af lov om Ligebehandlingsnævnet har til formål at følge op på en gennemført revision af lovens bestemmelser.
 Det er regeringens opfattelse, at nævnet lever op til målsætningen om at være et godt alternativ til de almindelige domstole, og at nævnet også i det store og hele er respekteret blandt borgere, organisationer og organer.
Det foreslås på baggrund af indkomne input i forbindelse med revisionen, at det præciseres i loven, at nævnet kan behandle sager om chikane og sexchikane.
Dette sker for at tydeliggøre nævnets kompetence.
Det foreslås endvidere, at formanden for nævnet fremover skal udpeges blandt landsdommere, præsidenten og vicepræsidenter i Sø- og Handelsretten.
Endelig foreslås det at samle bestemmelserne om afvisning af sager i en nyaffattet bestemmelse.
Dette foreslås for at tydeliggøre, at den egentlige kompetence til at afvise klager, herunder klager, der ikke skønnes egnet til nævnsbehandling, ligger hos nævnet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
