Bekendtgørelse om tilsynet med gennemførelsen af Lynetteholm I medfør af § 20, stk. 2, og § 21 i lov nr. 1157 af 11. juni 2021 om anlæg af Lynetteholm, og efter forhandling med miljøministeren og kulturministeren, fastsættes:
 § 1. Denne bekendtgørelse finder anvendelse i det omfang, at regler er fraveget i medfør af § 5 i lov om anlæg af Lynetteholm.
§ 2. Trafikstyrelsen fører, jf. dog stk. 2-6, tilsyn med Udviklingsselskabet By & Havn I/S gennemførelse af anlæg af Lynetteholm, jf. § 1, stk. 1, i lov nr. 1157 af 11. juni 2021 om anlæg af Lynetteholm.
Tilsynet med anlægget af adgangsvej, dæmning og oplukkelig bro, jf. § 1, stk. 1, nr. 4, i lov om anlæg af Lynetteholm sker i samarbejde med Vejdirektoratet.
Stk. 2. Københavns Kommune fører tilsyn med Udviklingsselskabet By & Havn I/S modtageanlæg, jf. § 1, stk. 1, nr. 3, i lov om anlæg af Lynetteholm, herunder opførelsen af modtageanlægget, samt nyttiggørelsen af jord.
Ved nyttiggørelse af jord forstås overholdelse af vilkår i implementeringsredegørelsens kapitel 7 for driften af nyttiggørelsesanlægget for ren og ikke rensningsegnet forurenet jord.
 Stk. 3. Miljøstyrelsen fører tilsyn med Udviklingsselskabet By & Havn I/S klapning af materiale, jf. § 1, stk. 1, nr. 7, i lov om anlæg af Lynetteholm herunder vilkår fastsat i implementeringsredegørelsen afsnit 5.3.
 Stk. 4. Københavns Kommune er tilsynsmyndighed for aktiviteter vedrørende overvågning i implementeringsredegørelsens afsnit 3.5.6 om sediment, 3.8.6 om vandkvalitet og 3.13.6 om bundvegetation og bundfauna samt tilsynsmyndighed for afsnit 6.1 om håndtering af kvælstof og fosfor fra Lynetteholm i forhold til vandplanlægning.
 Stk. 5. Kystdirektoratet fører tilsyn med Udviklingsselskabet By & Havn I/S uddybning af sejlrenden i Svælget, jf. § 1, stk. 1, nr. 6, i lov om anlæg af Lynetteholm herunder vilkår fastsat i implementeringsredegørelsens afsnit 5.2.
 Stk. 6. Slots- og Kulturstyrelsen fører tilsyn med overholdelse af vilkår fastsat i implementeringsredegørelsens afsnit 5.4 om arkæologiske forundersøgelser og 5.5 om fjernelse af bølgebrydere ved Trekroner Fort.
 § 3. Tilsynsmyndighederne omtalt i § 2 skal foranledige et ulovligt forhold lovliggjort, medmindre forholdet har underordnet betydning.
 § 4. Tilsynsmyndighederne omtalt i § 2 kan udstede påbud til Udviklingsselskabet By & Havn I/S om at arbejdet skal gennemføres inden for rammerne af de udførte vurderinger af projektets indvirkninger på miljøet og implementeringsredegørelsen, jf. § 3 i lov om anlæg af Lynetteholm.
 Stk. 2. Tilsynsmyndighederne omtalt i § 2 kan udstede påbud til Udviklingsselskabet By & Havn I/S om at overholde vilkår fastsat i afgørelser truffet i medfør af § 4 i lov om anlæg af Lynetteholm.
 § 5. Afgørelser truffet af en tilsynsmyndighed kan ikke indbringes for en anden administrativ myndighed.
 § 6. Bekendtgørelsen træder i kraft den 29. oktober 2021.
