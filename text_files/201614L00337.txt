Betænkning afgivet af Udlændinge- og Integrationsudvalget den 13. december 2016 Betænkning over Forslag til lov om ændring af udlændingeloven (Indførelse af en offentlig sanktionsliste over udenlandske religiøse forkyndere m.fl., som kan udelukkes fra at indrejse) [af udlændinge-, integrations- og boligministeren (Inger Støjberg)]:
1. Ændringsforslag Udlændinge- og integrationsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 9. november 2016 og var til 1. behandling den 22. november 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Udvalgets navn er den 12. december 2016 ændret til Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 4. oktober 2016 dette udkast til udvalget, jf.
UUI alm. del  bilag 3. Den 17. november 2016 sendte udlændinge-, integrations- og boligministeren de indkomne høringssvar og et notat herom til udvalget.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget bemærker, at lovforslaget udmønter en del af den aftale, som blev indgået den 31. maj 2016 mellem regeringen, Socialdemokratiet, Det Konservative Folkeparti og Dansk Folkeparti om initiativer rettet mod religiøse forkyndere, som søger at undergrave danske love og værdier, og som understøtter parallelle retsopfattelser.
Med lovforslaget kommer der en offentlig national sanktionsliste med navngivne udenlandske religiøse forkyndere, som kan udelukkes fra at rejse ind her i landet af hensyn til den offentlige orden.
Der indføres nogle bestemmelser om, at udlændinge, der optages på listen, har indrejseforbud i Danmark og kan udelukkes fra opholdstilladelse, og det kan Dansk Folkeparti naturligvis støtte, da det er på høje tid, at det indføres hertillands.
De udlændinge, der er på sanktionslisten, og som indrejser i strid med indrejseforbuddet, vil kunne udvises og straffes for overtrædelse af indrejseforbuddet.
Med lovforslaget indføres også adgang til, at udlændinge på listen kan indberettes til Schengeninformationssystemet som uønskede i hele Schengenområdet, og som følge af indrejseforbuddet vil udlændinge på sanktionslisten kunne afvises ved grænsen, og de vil kunne meddeles afslag på visum.
Den nationale offentlige liste omfatter desværre ikke udlændinge, som er omfattet af EU-reglerne om fri bevægelighed.
Dansk Folkeparti havde gerne set, at EU-borgere også var omfattet af reglerne.
Det kunne Dansk Folkeparti ikke komme igennem med, men partiet kom igennem med, at der skal være en liste, og at man med forslaget, som noget nyt, kan afvise uønskede udlændinge i langt større omfang, end hvad der gælder i dag, når de ønsker at rejse ind i Danmark.
Det er noget, Dansk Folkeparti har arbejdet på en del år, så partiet er selvfølgelig tilfreds med aftalen af 31. maj 2016 og med dette lovforslag, som udmønter en del af aftalen.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Enhedslistens medlemmer af udvalget finder, at dette lovforslag indeholder for mange uklare punkter.
Kriterierne for optagelse på sanktionslisten er uklare, og begrebet religiøs forkyndelse er ikke klart afgrænset.
Desuden er der  som påpeget af Institut for Menneskerettigheder  risiko for, at personer placeres på sanktionslisten på grund af udtalelser, der ikke i sig selv ville være strafbare, hvis de var fremsat i Danmark.
På denne baggrund kan Enhedslisten ikke støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Ny paragraf Af udlændinge- og integrationsministeren, tiltrådt af udvalget:
 1) Efter § 2 indsættes som ny paragraf:
»§ 01 Udlændinge- og integrationsministeren fremsætter forslag om revision af loven i folketingsåret 2021-22.« [Revisionsbestemmelse] Bemærkninger Til nr. 1 Det foreslås, at udlændinge- og integrationsministeren fremsætter forslag om revision af ændringsloven i folketingsåret 2021-22.
I forbindelse med revisionen vil der skulle tages stilling til, om der fortsat er behov for den offentlige nationale sanktionsliste over navngivne udenlandske forkyndere m.fl., som indføres med lovforslaget, og i tilknytning hertil den opmærksomhedsliste, som indføres administrativt.
Der skal endvidere tages stilling til, om de bestemmelser, der indføres og ændres med lovforslaget, skal ændres eller ophæves.
 Indførelsen af en offentlig national sanktionsliste over navngivne udenlandske forkyndere m.fl. er en nyskabelse i dansk lovgivning, og det er derfor hensigtsmæssigt efter et passende tidsrum at overveje, om der fortsat er behov for en sanktionsliste og den opmærksomhedsliste, der indføres som supplement hertil.
 Den del af den politiske aftale af 31. maj 2016, som lovforslaget udmønter, indeholder ikke forslag om en revisionsbestemmelse.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Villum Christensen (LA) Christina Egelund (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Søren Egge Rasmussen (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
