Fremsat den 6. februar 2008 af beskæftigelsesministeren (Claus Hjort Frederiksen) Forslag til lov om ændring af lov om udstationering af lønmodtagere (Anmeldelsespligt i forbindelse med udstationering) § 1 I lov om udstationering af lønmodtagere, jf. lovbekendtgørelse nr. 849 af 21. juli 2006, foretages følgende ændringer:
 1. Efter § 5 indsættes:
»§ 5 a.
En udenlandsk virksomhed, der udstationerer lønmodtagere til Danmark i forbindelse med levering af tjenesteydelser, skal anmelde følgende oplysninger til registrering i Erhvervs- og Selskabsstyrelsen:
 1) Den anmeldelsespligtige virksomheds navn og forretningsadresse mv.
 2) Dato for påbegyndelse og afslutning af tjenesteydelsen.
 3) Sted for levering af tjenesteydelsen.
 4) Kontaktperson for den anmeldelsespligtige virksomhed i Danmark.
 5) Virksomhedens branchekode.
 6) Identiteten af lønmodtagere, som virksomheden udstationerer og udstationeringsperiodens varighed.
 Stk. 2. Anmeldelse skal ske efter lov om fremgangsmåden ved anmeldelse mv. af visse oplysninger hos Erhvervs- og Selskabsstyrelsen.
Stk. 3. Oplysningerne kan alene anvendes til 1) danske myndigheders kontrol af om virksomheder overholder lovgivningen, som finder anvendelse i forbindelse med udstationering og 2) statistik om udenlandske virksomheder og udstationerede lønmodtagere.
 Stk. 4. Oplysningerne skal anmeldes senest samtidig med, at leveringen af tjenesteydelsen i Danmark påbegyndes. Ændringer vedrørende oplysningerne skal anmeldes senest 8 dage efter ændringen.
 Stk. 5. Erhvervs- og Selskabsstyrelsen kan fastsætte regler om anmeldelse af oplysninger efter stk. 1-4, herunder om hvilke forhold anmeldere eller andre selv kan eller skal registrere i styrelsens it-system samt brugen af dette system.
§ 5 b.
En virksomhed skal ikke foretage anmeldelse efter § 5 a, hvis 1) udstationeringen ikke varer over 8 dage, 2) udstationeringen sker som led i levering af et teknisk anlæg eller installation, og 3) den udstationerede lønmodtager har til opgave og er specialiseret i eller kvalificeret til at montere, installere, efterse, reparere eller informere om et teknisk anlæg eller installation i Danmark.
§ 5 c.
Der kan gives offentlig adgang til de oplysninger, der er nævnt i § 5 a, stk. 1, nr. 1, 4 og 5. Der kan endvidere gives offentlig adgang til oplysninger om, hvorvidt virksomheden har igangværende aktiviteter i Danmark.
Stk. 2. Erhvervs- og Selskabsstyrelsen kan fastsætte regler om betaling for oplysninger, der videregives efter stk. 1. I det omfang oplysningerne stammer fra CVR-registeret, skal betaling for oplysningerne og videregivelse heraf ske i overensstemmelse med reglerne i lov om Det Centrale Virksomhedsregister.« 2. § 10 affattes således:
»Med bøde straffes 1) den, der undlader rettidigt at anmelde oplysninger efter § 5 a, og 2) den arbejdsgiver, der trods påkrav uden rimelig grund undlader at yde ferie og betaling herfor efter § 6.
Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.« § 2 Loven træder i kraft den 1. april 2008.
Bemærkninger til lovforslaget Almindelige bemærkninger 1. Indledning og baggrund Lovforslaget har til formål at fastsætte regler om registrering af udenlandske tjenesteydere, som udstationerer lønmodtagere til Danmark i forbindelse med levering af tjenesteydelser.
I aftalen af 29. juni 2007 mellem regeringen, Venstre, Konservative, Socialdemokraterne, Socialistisk Folkeparti og Det Radikale Venstre om EU-udvidelsen og det danske arbejdsmarked blev det aftalt, at myndighedskontrollen skal styrkes i forhold til, om udenlandske virksomheder og udstationerede arbejdstagere overholder danske regler i forbindelse med udstationering.
Efter aftalen skal det sikres, at de relevante myndigheder råder over de fornødne redskaber og ressourcer til at sikre overholdelse af gældende love og regler.
Det fremgår af aftalen, at der i et samarbejde mellem en række ministerier  Skatteministeriet, Økonomi- og Erhvervsministeriet og Beskæftigelsesministeriet  skal etableres et fælles register over udenlandske virksomheder og udstationerede lønmodtagere i Danmark.
Registeret skal indeholde en række oplysninger såsom virksomhedens navn, branche, forretningsadresse i hjemlandet, arbejdssted og kontaktperson i Danmark, udstationeringsperioden og oplysninger om udstationerede lønmodtagere.
Ifølge aftalen skal visse oplysninger om registrerede udenlandske virksomheder fx kunne videregives til arbejdsmarkedets parter med henblik på at forbedre parternes mulighed for at sikre løn- og arbejdsvilkår via kollektiv overenskomst for lønmodtagere, som udstationeres til Danmark.
De oplysninger, som ifølge aftalen skal kunne videregives til arbejdsmarkedets parter, er oplysninger om virksomhedens navn, forretningsadresse i hjemlandet, kontaktperson i Danmark, branche, samt hvorvidt virksomheden har aktiviteter i Danmark.
Det fremgår endvidere af aftalen, at videregivelse af oplysninger til arbejdsmarkedets parter blandt andet skal ske inden for EU-rettens og persondatalovens rammer.
Siden udvidelsen af EU pr. 1. maj 2004 er der sket en stigning i antallet af udenlandske virksomheder, der leverer tjenesteydelser, og som i den forbindelse udstationerer ansatte til Danmark.
Vurderingen bygger blandt andet på den registrering af udenlandske virksomheder, som i dag finder sted i henhold til skatte- og afgiftslovgivningen med henblik på momsbetaling i Danmark.
Vurderingen bygger endvidere på oplysninger dels fra arbejdsmarkedets parter, og dels fra forskellige myndigheder, der i dag i forbindelse med myndighedsudøvelse ofte bliver gjort opmærksom på udenlandske virksomheder, som udstationerer ansatte, fx inden for byggeområdet.
Muligheden for at kontrollere om fx arbejdsmiljøloven og skattekontrolloven bliver overholdt besværliggøres af manglende eller mangelfulde oplysninger om de udenlandske virksomheder og de udstationerede lønmodtagere.
2. Gældende ret I dag er der ikke en generel hjemmel i lovgivningen til at kræve mere præcise oplysninger om de udenlandske virksomheder, som leverer tjenesteydelser, herunder oplysninger om lønmodtagere, der udstationeres til Danmark.
Udenlandske tjenesteydere, som udstationerer lønmodtagere, og som i kortere eller længere tid udfører arbejde i Danmark, skal overholde en række danske regler i forhold til fx arbejdsmiljø og arbejdstagerbeskyttelse, som er nævnt i § 5 i udstationeringsloven.
Udstationeringsloven gennemfører Europa-Parlamentets og Rådets direktiv 96/71/EF om udstationering af arbejdstagere som led i udveksling af tjenesteydelser.
Medlemsstaterne har efter direktivets art. 3 en pligt til at påse, at udstationerede lønmodtagere sikres de arbejds- og ansættelsesvilkår, der gælder i værtsmedlemsstaten.
Medlemsstaterne skal endvidere efter direktivets art. 5 træffe passende foranstaltninger i tilfælde af manglende overholdelse af direktivet.
Kommissionen har den 4. april 2006 udsendt en meddelelse om retningslinierne for udstationering af lønmodtagere som led i udveksling af tjenesteydelser, jf.
KOM (2006) 159 endelig.
I meddelelsen anføres de administrative procedurer, som værtsmedlemsstaten inden for fællesskabsretten kan kræve overholdt med henblik på at kontrollere, at udstationeringsdirektivets bestemmelser om arbejdsvilkår overholdes under udstationeringen.
Det fremgår blandt andet af meddelelsen, at værtsmedlemsstaten »bør kunne kræve, at tjenesteyderen senest ved påbegyndelsen af de pågældende aktiviteter indgiver en erklæring med oplysninger om de udstationerede lønmodtagere samt tjenesteydelsernes varighed, sted og art«.
På den baggrund foreslås det at indsætte bestemmelser i udstationeringsloven om, at virksomheder har en pligt til at anmelde og registrere en række oplysninger i forbindelse med udstationering af lønmodtagere til Danmark.
Derudover er der regler i skatte- og afgiftslovgivningen samt regler om lovligt ophold, som gælder for udenlandske tjenesteydere og udstationerede lønmodtagere.
Der er i dag ikke et fælles datagrundlag med de fornødne oplysninger om udenlandske tjenesteydere og udstationerede arbejdstagere, som fx Arbejdstilsynet og SKAT kan trække på for at gøre myndighederne bedre i stand til at kunne føre tilsyn med, om fx arbejdsmiljøloven og skatte- og afgiftslovgivningen overholdes.
Virksomheder, som er etableret eller har fast driftssted i Danmark, er underlagt en registreringspligt, og information om virksomhederne og deres ansatte er derfor tilgængelig via offentlige registre.
I det centrale virksomhedsregister  CVR-registeret  er der blandt andet registreret oplysninger om virksomhedens navn, adresse, branche, starttidspunkt samt antal ansatte.
Disse oplysninger er offentligt tilgængelige på www.cvr.dk.
Udtræk fra registeret sker mod betaling, jf. § 20, stk. 2, jf. lovbekendtgørelse nr. 653 af 15. juni 2006 om lov om Det Centrale Virksomhedsregister (CVR). Tilsvarende oplysninger er ikke tilgængelige i forhold til udenlandske virksomheder, som ikke har fast driftssted eller repræsentant i Danmark, og som udstationerer lønmodtagere til Danmark i forbindelse med levering af tjenesteydelser.
Derudover er der ikke nærmere oplysninger om de enkelte udstationerede og længden af udstationeringsperioderne i Danmark.
Sådanne oplysninger er relevante for vurderingen af, om og i givet fald hvornår, der indtræder skattepligt i Danmark som udstationeret lønmodtager.
I det nye register vil de registrerede oplysninger kunne videregives og være tilgængelige for andre myndigheder, som kan bruge oplysningerne internt som led i deres myndighedsudøvelse.
Oplysningerne vil kunne videregives og anvendes efter de almindelige regler i forvaltningsloven og persondataloven.
Derudover er visse af de registrerede oplysninger offentlig tilgængelige for fx private.
Myndigheder og privates anvendelse af oplysninger fra registeret sker mod betaling.
3. Lovforslagets indhold Det foreslås, at der indsættes en bestemmelse i udstationeringsloven om, at udenlandske tjenesteydere, som udstationerer lønmodtagere til Danmark, har pligt til at anmelde en række oplysninger.
Anmeldelsen skal ske til Erhvervs- og Selskabsstyrelsen, hvor der etableres et register over udenlandske virksomheder og udstationerede lønmodtagere i Danmark (RUT-registeret). Hjemlen til, at oplysningerne indgår i et register i Erhvervs- og Selskabsstyrelsen, fremgår af forslagets § 5 a, stk. 1 og 2, hvor der henvises til, at oplysningerne skal anmeldes til Erhvervs- og Selskabsstyrelsen efter lov om fremgangsmåden ved anmeldelse mv. af visse oplysninger til Erhvervs- og Selskabsstyrelsen (i det følgende omtalt som fremgangsmådeloven), jf. lov nr. 571 af 6. juni 2007.
Fremgangsmådeloven regulerer Erhvervs- og Selskabsstyrelsens samlede registervirksomhed og indeholder fælles regler om anmeldelse, registrering, samkøring og opbevaring af oplysninger.
Erhvervs- og Selskabsstyrelsen bliver således dataansvarlig for registeret.
Erhvervs- og Selskabsstyrelsen vil i samarbejde med SKAT og Beskæftigelsesministeriet tilrettelægge den praktiske og tekniske håndtering af registreringspligten.
Det er vurderingen, at registeret mest hensigtsmæssigt drives af Erhvervs- og Selskabsstyrelsen, som i forvejen driver andre registre.
Således varetager Erhvervs- og Selskabsstyrelsen lovgivningen om fx registrering af selskaber.
Siden 2004 har styrelsen endvidere varetaget registreringen af selskaber og personligt drevne virksomheder i henhold til skatte- og afgiftslovgivningen.
 Efter forslaget har en udenlandsk virksomhed, som udstationerer lønmodtagere til Danmark i forbindelse med levering af tjenesteydelser, pligt til at indberette oplysninger om den anmeldelsespligtige virksomhed, dato for påbegyndelse og afslutning af tjenesteydelsen, sted for levering af tjenesteydelsen, kontaktperson for den anmeldelsespligtige virksomhed i Danmark, virksomhedens branchekode, samt identiteten af den eller de lønmodtagere, som virksomheden udstationerer og varigheden af den enkelte lønmodtagers udstationeringsperiode.
De anmeldte oplysninger skal danne et fælles datagrundlag og indgå i et register (RUT-registeret) i Erhvervs- og Selskabsstyrelsen, som etableres over udenlandske virksomheder, som udstationerer lønmodtagere til Danmark.
Oplysningerne skal sikre et forbedret datagrundlag for myndighederne med henblik på, at myndighederne kan føre et mere effektivt og målrettet tilsyn med, om også udenlandske virksomheder og deres ansatte overholder fx arbejdsmiljølovgivningen og skatte- og afgiftslovgivningen.
Arbejdstilsynet vil fx kunne trække på oplysningerne i det kommende register i forbindelse med tilrettelæggelsen og gennemførelsen af tilsyn over for udenlandske virksomheder med udstationerede lønmodtagere.
Arbejdstilsynet har pligt til at føre tilsyn med, om også udenlandske virksomheder overholder arbejdsmiljøloven i forhold til det arbejde, som virksomhedens udstationerede lønmodtagere udfører i Danmark.
I den forbindelse er det afgørende, at Arbejdstilsynet kan lokalisere de udenlandske tjenesteydere og få klarhed over, hvem der er ansvarlig for udførelsen af de arbejdsopgaver, som udføres i forbindelse med leveringen af en tjenesteydelse.
Det er ligeledes vigtigt, at Arbejdstilsynet kan få klarhed over, inden for hvilken branche virksomheder udfører arbejde samt over antallet af udstationerede lønmodtagere.
Oplysningerne vil som udgangspunkt blive anvendt i forbindelse med tilsynet over for de udenlandske virksomheder og udstationerede lønmodtagere på samme måde, som oplysningerne i CVR-registeret i dag indgår i danske myndigheders lokalisering af virksomheder og planlægning med at gennemføre tilsyn i forhold til virksomheder, som er etableret i Danmark.
Herudover vil oplysningerne kunne anvendes i forbindelse med tilsyn over for udenlandske virksomheder i forbindelse med klager, arbejdsulykker mv.
 På samme måde kan skattemyndighederne trække på oplysningerne i registeret med henblik på at kunne føre tilsyn med, om der indtræder skattepligt for én eller flere udstationerede lønmodtagere ved længerevarende udstationeringer.
 Det bemærkes, at adgangen til at kunne videregive oplysningerne til brug for andre myndigheder følger af de almindelige regler i forvaltningsloven og persondataloven.
 Derudover skal anmeldelsen af oplysninger indgå som statistiske oplysninger, som skal gøre det muligt at få tal for, hvor mange udenlandske virksomheder og udstationerede arbejdstagere, der er i Danmark.
Endelig foreslås det, at en række af de anmeldte oplysninger skal registreres med henblik på, at de kan offentliggøres eller gøres tilgængelige for andre end myndigheder eller dem, som oplysningerne omhandler.
De oplysninger, som kan offentliggøres eller gøres tilgængelige for offentligheden, er oplysninger om den virksomhed, som udstationerer og inden for hvilken branche tjenesteydelsen leveres, kontaktpersonen for virksomheden under udstationeringen samt oplysning om, hvorvidt en virksomhed har igangværende aktiviteter.
Offentliggørelsen af disse oplysninger skal blandt andet tilgodese arbejdsmarkedets parters muligheder for at sikre de udstationerede løn- og arbejdsvilkår svarende til niveauet i Danmark.
Offentliggørelse af virksomhedsdata, som er omfattet af dette lovforslag eller af CVR-loven, vil blive offentliggjort under iagttagelse af reglerne i CVR-loven, herunder betalingsreglerne.
Der foreslås dog samtidig, at visse former for kortvarige udstationeringer undtages fra anmeldelsespligten.
Den foreslåede undtagelse omfatter de udenlandske virksomheder, som i forbindelse med levering af et teknisk anlæg eller installation kortvarigt udstationerer en lønmodtager med henblik på, at denne monterer, installerer, efterser, reparerer eller informerer om et teknisk anlæg eller installation hos modtageren i Danmark.
4. Forholdet til fremgangsmådeloven Lov om fremgangsmåden ved anmeldelse mv. af visse oplysninger til Erhvervs- og Selskabsstyrelsen, jf. nr. 571 af 6. juni 2007 (fremgangsmådeloven) regulerer Erhvervs- og Selskabsstyrelsens samlede registervirksomhed og indeholder fælles regler om anmeldelse, registrering, samkøring og opbevaring af oplysninger.
Fremgangsmådeloven giver Erhvervs- og Selskabsstyrelsen mulighed for at forlange de nødvendige oplysninger til brug for registreringen samt for at fastsætte frist til berigtigelse og registreringsnægtelse.
Efter fremgangsmådeloven kan alle oplysninger, som er anmeldt, registreret eller offentliggjort hos Erhvervs- og Selskabsstyrelsen inden for et bestemt kompetenceområde anvendes i styrelsens sagsbehandling inden for alle styrelsens kompetenceområder, herunder til intern registersamkøring og sammenstilling af oplysninger i kontroløjemed.
Fortrolige og følsomme oplysninger samt oplysninger om andre rent private forhold kan udelukkende anvendes inden for samme kompetenceområde, som oplysningerne er indhentet til brug for, medmindre andet følger af anden lovgivning.
Det fremgår i den forbindelse af bemærkningerne til fremgangsmådeloven, at medarbejdere i Erhvervs- og Selskabsstyrelsen alene vil blive autoriserede til at have adgang til oplysninger, der principielt kan være brug for i deres arbejde, og at der ikke tilsigtes nogen fravigelse af persondatalovens og sikkerhedsbekendtgørelsens regler ved den i bestemmelsen beskrevne adgang til oplysninger.
Med hensyn til samkøring af oplysninger fremgår det videre af bemærkningerne til fremgangsmådeloven, at bestemmelsen giver Erhvervs- og Selskabsstyrelsen mulighed for, men ikke pligt til, at foretage sådanne samkøringer.
Styrelsen har således heller ikke pligt til at rejse sager eller foretage samkøringer på baggrund af henvendelser fra tredjemand.
Det fremgår desuden, at der ikke tilsigtes en udvidelse af de formål, som styrelsen lovligt kan varetage i sin sagsbehandling.
Formålet med anvendelse af oplysninger på tværs af styrelsens kompetenceområder skal ligge inden for de hensyn, som styrelsen i lovgivningen er pålagt at varetage.
I forbindelse med den registreredes afgivelse af oplysninger til Erhvervs- og Selskabsstyrelsen skal der gives specifik meddelelse til den registrerede om, hvilke samkøringer, der kan ske, jf. § 5, stk. 1, i lov om behandling af personoplysninger (lovbekendtgørelse nr. 158 af 9. marts 2006).
5. Økonomiske og administrative konsekvenser for det offentlige Etableringen af et fælles register skønnes at koste staten 12 mio. kr, der finansieres inden for gældende bevillinger i Beskæftigelsesministeriet.
Den årlige udgift til drift af registeret finansieres dels via brugerbetaling, når fx private henter oplysninger, der ikke er CVR-data, fra registeret, dels via gældende driftsbevillinger i de ministerier, der vil gøre brug af registret.
De oplysninger, der efter CVR-loven er defineret som CVR-data, kan kun sælges til private efter reglerne i CVR-loven, herunder betalingsreglerne.
Det er således kun de af registerets oplysninger, der ikke er CVR-data, der vil kunne sælges efter reglerne i dette lovforslag og dermed bidrage til finansieringen af registeret.
Der henvises nærmere til bemærkningerne til § 5 c, stk. 3.
Anmeldelse af oplysningerne i forbindelse med udstationering vil dog fremover skulle ske samlet med én indgang via anmeldelse til et centralt register i Erhvervs- og Selskabsstyrelsen.
Den ene indgang vedr. anmeldelse af oplysninger i forbindelse med udstationering vil være en administrativ lettelse for de relevante myndigheder i forbindelse med udøvelse af myndighedskontrollen.
 Lovforslaget har ingen økonomiske eller administrative konsekvenser for regioner og kommuner.
 6. Økonomiske og administrative konsekvenser for erhvervslivet mv.
Forslaget får betydning for udenlandske tjenesteydere, som fremover skal give en række oplysninger i forbindelse med udstationering af lønmodtagere til Danmark, og forslaget vil derfor medføre en mindre forøgelse af den administrative byrde for de udenlandske virksomheder ved levering af tjenesteydelser.
Anmeldelsespligten vil blive tilrettelagt under hensyntagen til at gøre det så nemt for virksomhederne som muligt, herunder med mulighed for i fremtiden at anmelde oplysningerne og evt. ændringer via Internettet og i den forbindelse have adgang til samlede oplysninger om at levere tjenesteydelser i Danmark.
Anmeldelse af alle oplysningerne i forbindelse med udstationering vil fremover skulle ske samlet med én indgang via anmeldelse til et centralt register i Erhvervs- og Selskabsstyrelsen.
Den ene indgang vedr. anmeldelse af oplysninger i forbindelse med udstationering vil være en lettelse for de udenlandske virksomheder og vil kunne modsvare den administrative byrde, som er forbundet med kravet om flere oplysninger.
Forslaget har været sendt til Erhvervs- og Selskabsstyrelsens Center for Kvalitet i Erhvervsregulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt et virksomhedspanel.
7. Administrative konsekvenser for borgerne Lovforslaget har ikke administrative konsekvenser for borgerne.
8. Miljømæssige konsekvenser Lovforslaget har ingen miljømæssige konsekvenser.
9. Forholdet til EU-retten Kommissionen har den 4. april 2006 udsendt en meddelelse om retningslinierne for udstationering af lønmodtagere som led i udveksling af tjenesteydelser, jf.
KOM(2006) 159 endelig.
I meddelelsen anføres de administrative procedurer, som værtsmedlemsstaten inden for fællesskabsretten kan kræve overholdt med henblik på at kontrollere, at udstationeringsdirektivets bestemmelser om arbejdsvilkår overholdes under udstationeringen.
Det fremgår blandt andet af meddelelsen, at værtsmedlemsstaten »bør kunne kræve, at tjenesteyderen senest ved påbegyndelsen af de pågældende aktiviteter indgiver en erklæring med oplysninger om de udstationerede arbejdstagere samt tjenesteydelsernes varighed, sted og art«.
I forslaget til § 5 a, er indarbejdet de retningslinier, som Kommissionen peger på med hensyn til, hvilke oplysningskrav værtsmedlemsstat kan kræve i forbindelse med udstationering .
10. Høring Lovforslaget har været sendt til høring hos KL, Danske Regioner, Dansk Arbejdsgiverforening, Sammenslutningen af Landbrugets Arbejdsgiverforeninger, Finanssektorens Arbejdsgiverforening, Kristelig Arbejdsgiverforening, Landsorganisationen i Danmark, FTF, Akademikernes Centralorganisation, Kristelig Fagbevægelse, Ledernes Hovedorganisation, Centralorganisationernes Fællesudvalg, Kommunale Tjenestemænd og Overenskomstansatte, Advokatrådet, Datatilsynet og Erhvervs- og Selskabsstyrelsen (Center for Kvalitet i ErhvervsRegulering).
