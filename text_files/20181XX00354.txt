Skriftlig fremsættelse (5. december 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (Ophævelse af affaldsadministrationsgebyret for virksomheder) (Lovforslag nr.
L 119) Lovforslaget afskaffer det generelle affaldsadministrationsgebyr for virksomheder (erhvervsadministrationsgebyret).
Ca. 300.000 virksomheder opkræves i dag et lovpligtigt administrationsgebyr, der dækker kommunens generelle administrationsomkostninger for erhvervsaffald, for eksempel udgifter til udarbejdelse af affaldsregulativer, affaldsplanlægning, anvisninger m.m.
Gebyret finansierer også de nationale databaser, Affaldsdatasystemet og NSTAR.
Med lovforslaget foretages enkelte ændringer i miljøbeskyttelsesloven, der gør det muligt for ministeren at ophæve det generelle administrationsgebyr for virksomheder med henblik på, at hovedparten af de opgaver, som gebyret dækker, fremover finansieres gennem det kommunale bloktilskud.
Desuden muliggøres, at Affaldsdatasystemet og NSTAR finansieres direkte på finansloven.
Beslutningen om at afskaffe administrationsgebyret for erhvervsaffald er først truffet sent på året (d. 29. november 2018), og hvis det skal undgås, at kommunerne begynder at opkræve gebyret i 2019, skal lovforslaget træde i kraft pr. 1. januar 2019. For at nå dette, er det en forudsætning, at lovforslaget hastebehandles i Folketinget.
Idet høringsfristen for lovforslaget udløber i dag den 5. december fremsættes ønske om 1. behandling af lovforslaget inden høringssvar og høringsnotat foreligger.
Lovforslaget foreslås at træde i kraft 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
