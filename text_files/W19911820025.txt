En klager var fraflyttet Danmark i september 1989, hvor hans fulde  

 skattepligt ophørte.
På en tidligere tegnet rateforsikring forfaldt præmien  

 for tiden 1. december 1989 til 1. december 1990 den 1. december 1989, og  

 præmien var indbetalt den 19. s.m.
 Fradrag for præmien kunne ikke godkendes, jf.
 pensionsbeskatningslovens § 54, hvorefter sådant fradrag kun kan  

 foretages af fuldt skattepligtige personer.
A klagede over, at de lokale skattemyndigheder havde forhøjet hans  

 selvangivne personlige indkomst for 1989 med 25.000 kr.
Beløbet udgjorde  

 fradrag for præmie til rateforsikring, der ikke var godkendt, idet præmien  

 først var betalt efter ophør af den fulde skattepligt til Danmark.
Det forelå oplyst, at klageren i adskillige år havde indbetalt til en  

 rateforsikring i Statsanstalten for Livsforsikring.
Præmiens forfaldsdato i  

 klageåret var den 1. december 1989, gældende for perioden 1. december 1989  

 til 1. december 1990.
Klageren og hans familie var fraflyttet Danmark den 14. september 1989 af  

 arbejdsmæssige årsager.
Klageren havde påbegyndt sit arbejde i udlandet den  

 1. august 1989, fra hvilken dato han var blevet skattepligtig til det  

 pågældende land.
Ved skrivelse af 4. december 1989 havde forsikringsselskabet rykket  

 klageren for indbetaling af præmie med 25.000 kr. - forfaldsdato 1. december  

 1989, som snarest belejligt skulle indsendes til Statsanstaltens hovedkontor.  

 Betalingen skulle finde sted i danske kroner.
Klageren havde indbetalt den  

 årlige ydelse til rateforsikringen den 19. december 1989.
De stedlige skattemyndigheder havde ved afgørelsen henvist til Told- og  

 Skattestyrelsens ligningsvejledning om »Subjektiv skattepligt og  

 Dobbeltbeskatning« for 1989, afsnit DB 3.1 om indkomstopgørelsen ved  

 begrænset skattepligt.
Det fremgår heraf, at der ved indkomstopgørelsen kun  

 skal medtages de indtægter, der begrunder skattepligten, og at der i denne  

 indkomst kun kan fradrages udgifter i det omfang, de vedrører disse  

 indtægter.
Under henvisning hertil havde myndighederne forhøjet klagerens  

 personlige indkomst med 25.000 kr.
Endvidere var klageren gjort opmærksom på,  

 at der ikke fandtes lovhjemmel til at tillade en tilbagebetaling af den  

 indbetalte ratepension.
 Klageren nedlagde over for Landsskatteretten principalt påstand om fradrag  

 for indbetalt rateforsikringspræmie for hele 1989 med 25.000 kr.
 Subsidiært nedlagde klageren påstand om fradrag for indbetaling på  

 rateforsikringen for den forholdsmæssige del af året 1989 indtil 14.  

 september 1990.
Til støtte for sin principale påstand anførte klageren bl.a., at han i  

 forbindelse med forskudsopgørelsen i november/december 1989 ikke af  

 skattevæsenet var gjort opmærksom på, at den fratrukne præmie vedrørende  

 rateforsikringen ikke kunne godkendes.
Ved en rettidig reaktion fra  

 skattemyndighederne kunne klageren have standset indbetalingerne inden  

 udgangen af indkomståret 1989.
 Til støtte for sin subsidiære påstand anførte klageren bl.a., at der på  

 alle andre områder var foretaget en forholdsmæssig fordeling af indtægter og  

 udgifter, set i relation til fraflytningsdatoen den 14. september 1989.
Landsskatteretten bemærkede, at det af pensionsbeskatningslovens § 18  

 følger, at de i indkomståret forfaldne bidrag eller præmier til  

 pensionsordninger, omfattet af lovens kapitel 1, kan fradrages ved opgørelsen  

 af den skattepligtige indkomst.
Endvidere følger det af reglen i § 54, at  

 denne fradragsret kun gælder for personer, der er fuldt skattepligtige her i  

 landet.
Under hensyn til, at forsikringspræmien for perioden 1. december 1989 til  

 1. december 1990 først forfaldt i december måned og efter det tidspunkt, hvor  

 klageren var fraflyttet landet og hans fulde skattepligt hertil var ophørt,  

 fandt Landsskatteretten ikke grundlag for at tiltræde klagerens påstand om  

 fradrag for indbetalt præmie til rateforsikringen.
Det bemærkedes herved, at  

 Landsskatteretten under hensyn til præmiens forfaldsdato ej heller fandt  

 grundlag for at tiltræde klagerens subsidiære påstand.
Den påklagede  

 ansættelse blev herefter stadfæstet.
 LV 1990, I 2.3.1.
