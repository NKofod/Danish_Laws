Kapitel 1   Formål Kapitel 2   Tilskudsberettigede projekter Kapitel 3   Ansøgning Kapitel 4   Tilsagn Kapitel 5   Ændring af projekt Kapitel 6   Afrapportering Kapitel 7   Udbetaling af tilskud Kapitel 8   Bortfald og tilbagebetaling af tilskud Kapitel 9   Klageadgang Kapitel 10   Kontrol og opbevaring af oplysninger Kapitel 11   Ikrafttræden Bekendtgørelse om ydelse af nationalt tilskud til brancheorganisationer inden for frugt- og grøntsagssektoren som følge af udbruddet af E. coli VTEC O1041) I medfør af tekstanmærkning nr. 155 ad § 24.21.02.65 i aktstykke nr. 174, tiltrådt af Finansudvalget den 11. august 2011, om tilskud til producenter, der dyrker agurker, tomater og salat, samt til brancheorganisationer eller lignende organisationer, der repræsenterer producenter af de pågældende produkter, fastsættes:
Kapitel 1 Formål § 1. Formålet med ordningen er støtte tiltag vedrørende fødevaresikkerhed i frugt- og grøntsagssektoren med henblik på at genoprette forbrugernes tillid til frugt og grøntsager, ovenpå udbruddet af udbruddet af E. coli VTEC O104. Tilskuddet gives til tiltag vedrørende salgsfremme og rådgivning m.v., som iværksættes af brancheorganisationer eller lignende organisationer, der repræsenterer producenter af agurker, tomater og/eller salat.
 Stk. 2. FødevareErhverv træffer afgørelse om tilskud inden for den bevilligede ramme.
Kapitel 2 Tilskudsberettigede projekter § 2. Brancheorganisationer eller lignende organisationer, der som minimum repræsenterer producenter af agurker, tomater og/eller salat kan søge om tilsagn om tilskud.
§ 3. Der ydes tilskud til projekter, der har til formål ved generelle initiativer, 1) at genoprette forbrugernes tillid ved at genskabe efterspørgslen på frugt og grønt eller 2) at øge fokus på fødevaresikkerheden Stk. 2. Projekterne kan vare op til 3 år og skal være påbegyndt senest i 2012.
 Stk. 3. Projekterne kan være delvis medfinansieret af tilskudsmodtager.
 § 4. Der ydes ikke tilskud til følgende:
 1) Projekter eller aktiviteter, hvor støtten ydes til virksomheder inden for afsætning af landbrugsprodukter, når støttebeløbet fastsættes på baggrund af prisen for eller mængden af sådanne produkter, som afsættes af den pågældende virksomhed.
2) Projekter eller aktiviteter hvor støtten videregives helt eller delvist til primærproducenterne.
Som primærproducent betragtes fysiske eller juridiske personer, hvis bedrift befinder sig i Danmark, og som udøver landbrugsaktivitet.
 3) Projekter eller aktiviteter, der er knyttet til eksport til tredjelande eller medlemsstater, dvs. støtte, der er direkte forbundet med de eksporterede mængder, etablering og drift af distributionsnet eller andre løbende udgifter i forbindelse med eksportvirksomhed.
 4) Projekter eller aktiviteter, hvor støtten er betinget af, at der anvendes indenlandske produkter frem for importerede.
 5) Projekter eller aktiviteter, hvor støtte tilfalder kriseramte virksomheder.
 § 5. De tilskudsberettigede udgifter kan ikke omfatte:
 1) Udgifter som tilsagnshaver er forpligtet til at afholde i medfør af anden lovgivning.
 2) Moms, medmindre denne endeligt bæres af tilsagnshaver.
 3) Udgifter, som tilsagnshaver har afholdt, inden FødevareErhverv gav tilladelse til at iværksætte projektet.
Kapitel 3 Ansøgning § 6. Ansøgning om tilsagn om tilskud skal indsendes til FødevareErhverv på et særligt skema, der kan fås ved henvendelse til FødevareErhverv eller via FødevareErhvervs hjemmeside.
 Stk. 2. Ansøgningen skal vedlægges en projektbeskrivelse der angiver følgende:
 1) Formålet med projektet jf. § 3, stk. 1.
 2) Sammenhæng med allerede iværksatte eller ansøgte projekter indenfor samme emner, jf. § 3.
 3) Hvilke aktiviteter der skal gennemføres som led i projektet.
 4) Specificeret projektbudget herunder oplysninger om eventuel medfinansiering, jf. § 3, stk. 3.
 5) Tidsplan for gennemførelsen af projektet.
 6) Metode for evaluering af projektet.
 7) Hvilken type producenter som organisationen repræsenterer.
 Stk. 3. Ansøger skal skriftligt oplyse den de minimis-støtte, som organisationen har modtaget i det indeværende og de to forudgående regnskabsår.
 § 7. Ansøgningsfristen er den 1. oktober 2011.
Kapitel 4 Tilsagn § 8. FødevareErhverv træffer afgørelse om tilsagn om tilskud eller afslag på baggrund af en samlet vurdering af ansøgers projektbeskrivelse.
 Stk. 2. Ved tilsagn lægges der vægt på, at de aktiviteter, som indgår i projektet vurderes at være egnede til at opnå projektets formål.
 Stk. 3. FødevareErhverv kan anvende ekstern bistand til at foretage vurderingen af de indsendte projektansøgninger.
 Stk.4. Tilskud ydes med op til 100 % af det ansøgte beløb.
§ 9. En ansøger kan maksimalt modtage 200.000 euro i tilskud svarende til ca. 1,5 mio. kr. over en periode på maksimalt 3 år.
Tilskuddet ydes i danske kroner efter kursen på tilsagnstidspunktet.
 Stk. 2. Tilskuddet ydes som de minimis-støtte i overensstemmelse med Kommissionens forordning (EF) Nr. 1998/2006 af 15. december 2006 om anvendelse af traktatens artikel 87 og 88 på de minimis-støtte.
 Stk. 3. Såfremt en ansøger i en periode, der omfatter det indeværende og de to forudgående regnskabsår, har modtaget anden de minimis-støtte, fratrækkes denne støtte ved beregningen af tilskudsloftet i stk. 1.
 § 10. Hvis den fastsatte ramme, jf. § 1, stk. 2, ikke er tilstrækkelig til at give tilsagn til alle tilskudsberettigede ansøgninger, træffer FødevareErhverv afgørelse om tilsagn på grundlag af en prioritering af ansøgningerne efter følgende kriterier:
 1) Projekter, som gennemføres inden 31. december 2012.
 2) Projekter, som vedrører agurker, tomater og salat, og som gennemføres i dyrkningssæsonen/dyrkningssæsonerne for de pågældende produkter.
 3) Projekter, som har en sammenhæng med ansøgers allerede iværksatte eller ansøgte projekter i medfør af andre støtteordninger inden for det samme emne, som projektet i ansøgningen vedrører jf. § 6, stk. 2, nr. 2.
 Stk. 2. Tilskudsprocenten, jf. § 8, stk. 4, kan nedsættes, hvis der forligger prioriterede ansøgninger udover den beløbsmæssige ramme jf. § 1, stk. 2.
Kapitel 5 Ændring af projekt § 11. FødevareErhverv kan godkende ændring af et projekt, hvis ændringen efter FødevareErhvervs vurdering er i overensstemmelse med projektets overordnede formål.
Stk. 2. FødevareErhverv skal godkende ansøgning om ændring af et projekt, inden ændringen iværksættes.
Tilsagnsbeløbet kan ikke forhøjes i forbindelse med ændringer i projektet.
 Stk. 3. Anmodning om ændring af et projekt skal være modtaget i FødevareErhverv senest to måneder før udløbet af projektperioden.
Kapitel 6 Afrapportering § 12. Tilsagnshaver skal afrapportere projektet til FødevareErhverv, når projektet er gennemført.
Afrapporteringen skal indeholde en redegørelse for de aktiviteter, der er gennemført i forbindelse med projektet, og for resultater og effekten af projektet.
Afrapporteringen skal ske senest 3 måneder efter projektets gennemførelse.
Kapitel 7 Udbetaling af tilskud § 13. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal indgives på et særligt skema og vedlægges en revisorerklæring fra en statsautoriseret eller registreret revisor.
Skema og formular til revisorerklæring fås ved henvendelse til FødevareErhverv eller via FødevareErhvervs hjemmeside.
Stk. 2. Tilskud kan udbetales i to årlige rater.
Den enkelte rate skal udgøre mindst 20 % af det samlede tilsagnsbeløb for projektperioden.
§ 14. Anmodning om slutudbetaling efter projektets afslutning sker på baggrund af tilsagnshavers opgørelse over dokumenterede og betalte tilskudsberettigede udgifter vedlagt revisorerklæring samt slutrapport.
Slutrapport skal udfærdiges på et særligt skema, der fås ved henvendelse til FødevareErhverv eller via FødevareErhvervs hjemmeside.
Stk. 2. Anmodning om slutudbetaling skal være modtaget i FødevareErhverv senest 3 måneder efter datoen, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
 § 15. Tilskuddet overføres til tilsagnshavers NemKonto.
 § 16. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat er opfyldt.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give FødevareErhverv skriftlig meddelelse om forhold, der kan medfører bortfald af tilsagn om tilskud eller tilbagebetaling af tilskud efter § 17.
Kapitel 8 Bortfald og tilbagebetaling af tilskud § 17. Tilsagn om tilskud bortfalder hvis:
 1) Tilsagnshaver angiver urigtige eller vildledende oplysninger eller har fortiet oplysninger af betydning for sagens afgørelse.
 2) Tilsagnshaver ikke opfylder sin underretningspligt efter § 16.
 3) Projektet ikke gennemføres i overensstemmelse med den godkendte ansøgning.
 4) Tilsagnshaver har givet urigtige oplysninger om tidligere modtagen de minimis-støtte, jf. § 6, stk. 3.
Stk. 2. I de i stk. 1, nr. 1-3, nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskrav til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 9 Klageadgang § 18. Afgørelser truffet i medfør af denne bekendtgørelse kan påklages til Fødevareministeriets Klagecenter.
 Stk. 2. Klagen skal indgives gennem FødevareErhverv og skal være modtaget i FødevareErhverv senest 4 uger efter modtagelsen af den afgørelse, som klagen vedrører.
Kapitel 10 Kontrol og opbevaring af oplysninger § 19. FødevareErhverv forestår den administrative kontrol af tilskudsbetingelserne.
 Stk. 2. Plantedirektoratet gennemfører fysisk kontrol.
 Stk. 3. Tilskudsmodtager har pligt til at bistå ved kontrol af denne ordning som gennemføres af de danske myndigheder eller af EU.
§ 20. Tilskudsmodtager skal opbevare samtlige relevante oplysninger, der er nødvendige for at fastslå, at betingelserne for modtagelse af de minimis-støtte er opfyldt.
Oplysningerne skal opbevares i 10 regnskabsår regnet fra udbetalingen af støtten.
Kapitel 11 Ikrafttræden § 21. Bekendtgørelsen træder i kraft den 25. august 2011.
Ministeriet for Fødevarer, Landbrug og Fiskeri, den 22. august 2011 Henrik Høegh / Søren Sørensen 1) Bekendtgørelsen indeholder bestemmelser, som er nødvendige for anvendelsen af Kommissionens forordning (EF) nr. 1998/2006 af 15. december 2006 om anvendelse af traktatens artikel 87 og 88 på de minimis-støtte.
I bekendtgørelsen er medtaget visse bestemmelser fra ovennævnte forordning.
Ifølge artikel 288 i Traktaten om den Europæiske Union gælder en forordning umiddelbart i hver medlemsstat.
Gengivelsen af disse bestemmelser er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
