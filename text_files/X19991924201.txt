God revisorskik Ved skrivelse modtaget 16. december 1998 har advokat  

 Thorbjørn Swanstrøm på vegne Frederiksberg Restaurations-  

 og Selskabslokaler af 1780 A/S indgivet klage over statsautoriseret  

 revisor Ove Schjerning.
 Erhvervs- og Selskabsstyrelsen har oplyst, at Ove  

 Schjerning blev meddelt beskikkelse som statsautoriseret revisor den 12.  

 marts 1974.
Det fremgår af oplysningerne i klageskrivelsen, at  

 klageren driver virksomhed fra lejede lokaler i ejendommen Allégade  

 10, Frederiksberg.
Ejendommen ejes af Ejendomsselskabet Allégade 10  

 ApS.
Ifølge klageren administreres ejendommen af  

 indklagede.
Administrationen består i opkrævning af husleje,  

 beregning af forhøjelser, udsendelse af påkravsskrivelser m.m.,  

 kontrahering med entreprenører vedrørende vedligeholdelse af  

 ejendommen, kontakt til lejer og generelt betaling af alle udgifter  

 vedrørende ejendommen.
Indklagede modtager husleje fra klageren, idet  

 indbetalingerne indgår på indklagedes egen girokonto.
Hertil  

 kommer, at indklagede foretager revision af ejendommens regnskab.
 Den 14. september 1998 skrev klagerens advokat  

 følgende til indklagede:
" Ved nærværende retter jeg henvendelse til Dem  

 i følgende anledning:
 Som bekendt administrerer De på vegne  

 Ejendomsselskabet Allégade 10 ApS ejendommen beliggende  

 Allégade 10, herunder udsender De lejeopkrævninger,  

 huslejereguleringsvarsler m.v.
 Jeg er blevet opmærksom på, at der i  

 Revisorlovens § 10 er et decideret forbud mod, at statsaut. revisorer  

 beskæftiger sig med administration af udlejningsejendomme.
 Jeg skal således høfligst anmode Dem om at  

 dokumentere overfor mig, at De ikke er omfattet af denne regel, hvilket vil  

 sige, at De har  modtaget dispensation fra Erhvervsministeriet.
Såfremt De ikke har en sådan dispensation,  

 går jeg ud fra, at De straks vil bringe Deres ulovlige virksomhed til  

 ophør, og jeg vil - såfremt jeg ikke har modtaget dokumentation  

 herfor eller henvendelse fra Dem i øvrigt - inden 8 dage fra dato,  

 selv rette henvendelse til ministeriet og FSR med henblik på at  

 få berigtiget forholdet." Ved skrivelse af 22. september 1998 rykkede klagerens  

 advokat indklagede for svar.
 Same dag skrev indklagede følgende til klagerens  

 advokat:
 "Jeg har modtaget Deres skrivelse og skal  

 gøre opmærksom på at jeg er uenig i Deres betragtninger,  

 idet det ikke er i strid med bestemmelserne at undertegnede har transport i  

 lejen grundet mellemværende samt at der selvfølgelig ikke er  

 noget forbud at varetage klientens interesser herunder korrespondance m.v.  

 på dennes foranledning.
 Bestemmelsen siger at revisor ikke må foretage  

 egentlig administration (disponere) men selvfølgelig godt må  

 assistere ejer i alle problemstillinger.
 Deres klient har forsøgt engang tidligere vedr.  

 samme problemstilling men sagen blev afvist.
Undertegnede ville finde det mere relevant hvis De  

 koncentrerede Dem om, at Deres klients kapitalforhold siden i hvert fald  

 31.12.1996 ikke har været i overensstemmelse med anpartsselskabslovens  

 bestemmelser og pr. 31.12.1997 er negativ med kr. 166.000, et ulovligt  

 direktørlån på kr. 205.000, ligesom retssagen med et krav  

 vedr. inventar på kr. 1.200.000 selvom sagen principielt er tabt ikke  

 er nævnt med et ord." Det er klagerens opfattelse, at den virksomhed, som  

 indklagede udøver, er egentlig ejendomsadministration i strid med §  

 10, stk. 2, i lov om statsautoriserede revisorer, idet der på ejerens  

 vegne disponeres over ejendommen, snarere end at der ydes  

 regnskabsmæssig assistance.
 Herudover må det anses for  

 "problematisk", at regnskabet for ejendomsselskabet tillige  

 revideres af indklagede, da dette latent indebærer en revision af egne  

 regnskabs- og bogholderimæssige dispositioner.
 Indklagede har ikke besvaret klagen over for  

 nævnet og er ved skrivelse af 24. februar 1999 gjort bekendt med, at  

 sagen vil blive søgt afgjort på det foreliggende grundlag.
 Disciplinærnævnet skal udtale:
 Klageren, der driver virksomhed i ejendommen  

 Allégade 10, Frederiksberg, fra lokaler lejet af bl.a.  

 Ejendomsselskabet Allégade 10 ApS, har i nærværende sag  

 klaget over, at ejendommen   angiveligt i strid med lov om statsautoriserede  

 revisorer   administreres af indklagede, der ligeledes reviderer  

 ejendomsselskabets regnskab.
 Da indklagede ikke har bestridt klagerens  

 redegørelse i sagen, lægger nævnet klagerens  

 sagsfremstilling til grund, således som denne fremgår af  

 klageskrivelsen og de medfølgende bilag.
Det findes herefter godtgjort, at indklagede bl.a. har  

 forestået opkrævning af husleje, beregning og udsendelse af  

 påkrav vedrørende lejeforhøjelse, kontrahering med  

 entreprenører vedrørende vedligeholdelse af ejendommen,  

 kontakten til lejer og betaling af alle udgifter ejendommen  

 vedrørende.
Herudover modtager indklagede også husleje fra  

 klageren, der indgår på indklagedes personlige girokonto, samt  

 foretager revision af ejendomsselskabets regnskab.
Indklagede har derved overtrådt § 10, stk. 2, i lov  

 om statsautoriserede revisorer, hvorefter stillingen som statsautoriseret  

 revisor bl.a. er uforenelig med stillingen som administrator.
Indklagede har  

 ligeledes handlet i strid med § 13, stk. 1, nr. 6, i samme lov, hvorefter en  

 statsautoriseret revisor i sin virksomhed bl.a. ikke må afgive en  

 erklæring, når der foreligger omstændigheder, som er egnet  

 til at vække tvivl om revisors uafhængighed.
 Ved fastsættelsen af den i denne anledning  

 forskyldte disciplinærstraf finder nævnet at måtte hense  

 til, at der er tale om tilsidesættelse af helt grundlæggende krav  

 til en statsautoriseret revisors virksomhed.
 Disciplinærnævnet finder herefter, at den i  

 medfør af § 18 a, stk. 1, i lov om statsautoriserede revisorer  

 forskyldte disciplinærstraf passende kan fastsættes til en  

 bøde på 10.000 kr.
 T h i    B e s t e m m e s :
 Indklagede statsautoriseret revisor Ove Schjerning  

 pålægges en bøde på 10.000 kr.
 Gebyr kr. 500 tilbagebetales klageren.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
