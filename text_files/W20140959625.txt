Ligebehandlingsnævnets afgørelse om køn - forskellige priser - medhold Det var i strid med ligestillingsloven, at et en klub/lounge afholdt arrangementer med fri entré for kvinder, når mænd skulle betale for entré Klagen drejer sig om forskelsbehandling på grund af køn i forbindelse med, at en klub/lounge har afholdt arrangementer, hvor kvinder kom ind gratis.
Ligebehandlingsnævnets afgørelse Det var i strid med ligestillingsloven, at indklagede afholdt arrangementer med fri entré for kvinder.
Sagsfremstilling Der er klaget over, at indklagede - en lounge - den 19. december 2009 og den 8. januar 2010 holdt fester med fri entré for kvinder, men ikke for mænd, mellem klokken 23 og 24. Der var tale om åbne arrangementer, hvor alle kunne deltage og invitere andre.
Parternes bemærkninger Klager påstår, at det er i strid med ligestillingsloven, at indklagede har holdt arrangementer med fri entré for kvinder.
 Klager har ønsket godtgørelse for den entré, som han har betalt for meget.
 Da klager ikke har dokumentation for, hvad han har betalt i entré, og heller ikke kan huske beløbets størrelse, har han efterfølgende frafaldet kravet om godtgørelse.
 Indklagede har ikke svaret på sekretariatets henvendelser i anledning af klagen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Da indklagede ikke har besvaret nævnets henvendelser i anledning af klagen, er sagen afgjort på grundlag af klagerens oplysninger.
 Ligebehandlingsnævnet finder, at indklagede har overtrådt forbuddet mod forskelsbehandling ved at afholde arrangementer, hvor kvinder kom gratis ind, mens mænd skulle betale entré.
