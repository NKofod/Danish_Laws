Bekendtgørelse om uddannelsen til  

 Master i  

 Organisationspsykologi (MPO) I medfør af § 11, stk. 2, § 14, stk. 4,  

 § 15, stk. 5 og 6, § 19, nr. 1, litra a, § 20 og  

 § 30, stk. 2, i lov nr. 488 af 31. maj 2000 om erhvervsrettet  

 grunduddannelse og videregående uddannelse (videreuddannelsessystemet)  

 for voksne fastsættes:
Kapitel 1 Formål og struktur m.v.
§ 1. Uddannelsen til Master i  

 organisationspsykologi har til formål at forbedre voksnes  

 erhvervskompetence og personlige kompetence inden for organisationspsykologi.  

 Uddannelsen skal på videnskabeligt grundlag gennem udvikling af faglige  

 og personlige kompetencer kvalificere de studerende til at kunne varetage  

 højt kvalificerede funktioner i virksomheder, institutioner m.v.  

 Uddannelsen skal herunder sætte de studerende i stand til at 1)	forstå hovedretningerne i organisations- og  

 arbejdspsykologiens historiske udvikling og kunne diskutere og vurdere  

 aktuelle teorier og praksisformer i lyset af traditionen, 2)	forstå og anvende teorier om personlighedspsykologi,  

 udviklingspsykologi, gruppe- og socialpsykologi, intergruppepsykologi,  

 organisationspsykologi, ledelsespsykologi, teorier om konsulentfunktioner og  

 teorier om erhvervspsykologiske tests, 3)	arbejde med såvel egne som andres tanker, følelser og  

 fantasier i forbindelse med organisation af arbejdsprocesser, udøvelse  

 af ledelse, implementering af forandringsprocesser og løsning af  

 konflikter i organisationer og 4)	kunne udrede de etiske og interessemæssige implikationer af  

 brugen af forskellige former for ledelse, konsultation, organisation,  

 intervention og erhvervspsykologiske tests.
 Stk. 2. Uddannelsen gennemføres på et niveau, der  

 svarer til en kandidatuddannelse.
 Stk. 3. Uddannelsen udgør et selvstændigt  

 afrundet uddannelsesforløb.
 § 2. Uddannelsen er en erhvervsrettet  

 videregående deltidsuddannelse, der udbydes som åben  

 uddannelse.
 Stk. 2. Uddannelsen tilrettelægges som  

 deltidsundervisning inden for en tidsramme på indtil 3 år, men  

 kan tilrettelægges som heltidsundervisning, jf. § 2, stk. 7,  

 i lov om åben uddannelse.
 Stk. 3. De studerende har krav på at kunne  

 gennemføre uddannelsen som enkeltfag, jf. § 2, stk. 3, i lov  

 om åben uddannelse.
 § 3. Uddannelsen er normeret til 1  

 studenterårsværk.
 Stk. 2. 1 studenterårsværk er en  

 heltidsstuderendes arbejde i 1 år og svarer til 60 point i European  

 Credit Transfer System (ECTS-point).
 § 4. Uddannelsen giver ret til at anvende  

 betegnelsen Master i Organisationspsykologi (MPO). På engelsk: Master  

 of the Psychology of Organisation.
 § 5. Master i Organisationspsykologi  

 udbydes af Roskilde Universitetscenter.
 Stk. 2. Ministeriet for Videnskab, Teknologi og Udvikling kan  

 godkende, at uddannelsen udbydes af andre institutioner.
 § 6. Institutionen bestemmer selv, hvor mange  

 studerende den vil optage, medmindre ministeriet fastsætter et  

 årligt minimums- eller maksimumstal for optagelseskapaciteten.
 Stk. 2. Udbud af uddannelsen skal annonceres offentligt.
Kapitel 2 Adgang § 7. Adgangskravet til uddannelsen er mindst en  

 relevant bacheloruddannelse, en relevant professionsuddannelse eller en  

 relevant diplomuddannelse, gennemført som et reguleret forløb.  

 Institutionen fastsætter i studieordningen regler om, hvilke konkrete  

 uddannelser der giver adgang til optagelse på masteruddannelsen.
 Stk. 2. Institutionen kan optage ansøgere, der ikke  

 opfylder betingelserne i stk. 1, men som ud fra en konkret vurdering  

 skønnes at have uddannelsesmæssige forudsætninger, der kan  

 sidestilles hermed, herunder ansøgere der har gennemført en  

 diplomuddannelse som fleksibelt forløb.
 § 8. Ansøgere skal have mindst 2  

års relevant erhvervserfaring efter gennemført  

 adgangsgivende uddannelse.
Kapitel 3 Indhold m.v.
 § 9. Uddannelsen omfatter efter regler fastsat af  

 institutionen:
1)	Obligatoriske fag: Organisationsteorier, Psykologiske processer i og  

 mellem individ, gruppe, organisation og samfund, Læringsteorier,  

 Ledelsesteorier og teorier om konsulentfunktioner, Erhvervspykologiske tests,  

 Oplevelsesorienterede lærebegivenheder, Supervision af ledelses- og  

 konsulentarbejde.
I alt 47 ECTS-point, der er konstituerende for uddannelsens  

 identitet og kompetenceprofil.
 2)	Et afgangsprojekt svarende til 13 ECTS-point, der inden for et af  

 institutionen godkendt emne i tilknytning til uddannelsens fag dokumenterer,  

 at niveauet for uddannelsen er opnået.
 § 10. I uddannelsen indgår i det omfang, det  

 er relevant, undervisning i miljømæssige problemstillinger og i  

 samspillet mellem forskellige kulturformer.
 Stk. 2. Uddannelsen skal bidrage til at fremme de studerendes  

 personlige udvikling samt til at udvikle deres interesse for og evne til  

 aktiv medvirken i et demokratisk samfund.
Kapitel 4 Eksamen § 11. For eksamen gælder:
 1)	Bekendtgørelse om eksamen ved visse videregående  

 uddannelser under Undervisningsministeriet  

 (eksamensbekendtgørelsen).
 2)	Bekendtgørelse om censorinstitutionen for visse  

 videregående uddannelser under Undervisningsministeriet  

 (censorbekendtgørelsen).
 3)	Bekendtgørelse om karakterskala og anden  

 bedømmelse.
Kapitel 5 Studieordning § 12. Studieordningen indeholder de regler, som  

 institutionen i henhold til denne bekendtgørelse fastsætter  

 om:
 1)	Adgangsgivende uddannelser, jf. § 7, stk. 1.
 2)	De enkelte fag, jf. § 9, nr. 1, jf. § 10:
a)	mål, b)	indhold, c)	omfang, angivet i ECTS-point, d)	undervisnings- og arbejdsformer, e)	tidsmæssig placering og f)	forudsætninger for deltagelse.
 3)	Udarbejdelse af afgangsprojekt, jf. § 9, nr. 2.
 4)	Merit, jf. § 15.
 5)	Overgangsordninger, jf. § 13, stk. 3.
 Stk. 2. Ud over regler fastsat i henhold til denne  

 bekendtgørelse indeholder studieordningen regler fastsat i henhold til  

 eksamensbekendtgørelsen.
 Stk. 3. Det skal af studieordningen fremgå, at  

 institutionen, når det er begrundet i usædvanlige forhold, kan  

 dispensere fra de regler i studieordningen, der alene er fastsat af  

 institutionen.
 § 13. Ved udarbejdelse af studieordninger og  

 væsentlige ændringer heraf tager institutionen kontakt til  

 aftagerrepræsentanter og andre institutioner, der udbyder uddannelsen,  

 og indhenter udtalelse fra censorformandskabet, jf.  

 censorbekendtgørelsen.
 Stk. 2. Studieordninger og væsentlige ændringer  

 heraf træder i kraft ved et studieårs begyndelse.
 Stk. 3. Studieordninger og væsentlige ændringer  

 heraf skal indeholde de fornødne overgangsordninger.
 Stk. 4. Gældende studieordninger skal være  

 offentligt tilgængelige på institutionens hjemmeside.
Kapitel 6 Andre regler § 14. Beståede uddannelseselementer i  

 henhold til denne bekendtgørelse ækvivalerer tilsvarende  

 uddannelseselementer ved andre institutioner, der udbyder uddannelsen.
 § 15. Beståede uddannelseselementer fra en  

 anden dansk eller udenlandsk videregående uddannelse kan efter  

 institutionens afgørelse i det enkelte tilfælde eller efter  

 regler fastsat af institutionen træde i stedet for  

 uddannelseselementer, der er omfattet af denne bekendtgørelse (merit).  

 Afgørelsen træffes på grundlag af en faglig vurdering af  

 ækvivalensen mellem de berørte uddannelseselementer.
§ 16. Ministeriet kan tillade fravigelse af denne  

 bekendtgørelse som led i forsøg.
Samtidig fastsætter  

 ministeriet forsøgets varighed og rapporteringsformen.
 § 17. Ministeriet træffer afgørelse  

 om at dispensere fra denne bekendtgørelse, når det er begrundet  

 i usædvanlige forhold, bortset fra de tilfælde, der er  

 nævnt i § 7, stk. 2, og § 15.
§ 18. Institutionens afgørelser i henhold  

 til denne bekendtgørelse kan indbringes for Ministeriet for Videnskab,  

 Teknologi og Udvikling, når klagen vedrører retlige  

 spørgsmål.
Klagen indgives til institutionen, der afgiver en  

 udtalelse, som klageren skal have lejlighed til at kommentere inden for en  

 frist af mindst 1 uge.
Institutionen sender klagen til ministeriet vedlagt  

 udtalelsen og klagerens eventuelle kommentarer hertil.
 Stk. 2. Fristen for at indgive klage efter stk. 1 er 2  

 uger fra den dag, afgørelsen er meddelt klageren.
 § 19. Hvis ikke andet følger af denne  

 bekendtgørelse, gælder reglerne i bekendtgørelse om  

 åben uddannelse.
Kapitel 7 Ikrafttræden § 20. Bekendtgørelsen træder i kraft den 23.  

 februar 2002 og har virkning for studerende, der er påbegyndt  

 uddannelsen den 1. september 2001.
