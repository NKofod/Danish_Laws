Ankestyrelsens principafgørelse 53-10 om sygedagpenge - selvstændig erhvervsdrivende - ny sygemelding - pensionist - forlængelse Resume:
 En 69 årig selvstændig erhvervsdrivende havde ikke ret til sygedagpenge i forbindelse med en ny sygeperiode, da der ikke var mulighed for yderligere forlængelse, idet han modtog folkepension.
Ankestyrelsen fandt, at sygemeldte opfyldte betingelsen om at have udøvet selvstændig erhvervsvirksomhed i mindst 6 måneder inden for de sidste 12 måneder.
Denne betingelse var opfyldt ved, at han havde modtaget sygedagpenge.
Men han opfyldte derimod ikke beskæftigelseskravet, da han ikke i den seneste måned forud for sygefraværet kunne anses for at have udøvet selvstændig virksomhed i mindst 18½ timer om ugen.
Ankestyrelsen havde herved lagt vægt på, at han havde oplyst, at det ikke havde været muligt at genoptage sit selvstændige erhverv i væsentligt omfang inden for den seneste måned på grund af sygdom.
Han havde måttet ansætte en anden til at udføre sit arbejde.
 Love:
Lov om sygedagpenge - lov nr. 563 af 9. juni 2006 - § 25, § 26, § 29 og § 42 Afgørelse:
Ankestyrelsen har i møde truffet afgørelse i din sag om sygedagpenge Resultatet er:
  Du har ikke ret til sygedagpenge i forbindelse med din sygeperiode fra 9. januar 2009.
 Vi er således kommet til samme resultat som Det Sociale Nævn i Statsforvaltningen V.
Begrundelsen for afgørelsen Såfremt retten til sygedagpenge er opbrugt under en sammenhængende sygdoms-periode på mere end 13 uger er deten betingelse for på ny at få ret sygedagpenge, at den sygemeldte godtgør at have været arbejdsdygtig i mindst 13 uger efter varighedsbegrænsningens indtræden.
Det er endvidere en betingelse for på ny at opnå ret til sygedagpenge, at du opfylder beskæftigelseskravet.
For at opfylde beskæftigelseskravet skal der inden for de seneste 12 måneder have været udøvet selvstændig virksomhed i mindst 6 måneder, heraf den seneste måned forud for sygefraværet.
Virksomheden skal være udøvet i mindst halvdelen af den normale overenskomstmæssige ugentlige arbejdstid.
Du opfylder ikke betingelsen, om at have været arbejdsdygtig i mindst 13 uger efter varighedsbegrænsningens ophør.
Da du søgte om sygedagpenge fra den 9. januar 2009 var du endvidere fortsat omfattet af varighedsbegrænsningen for at modtage sygedagpenge og der var ikke yderligere forlængelsesmuligheder.
 Du opfylder betingelsen om at have udøvet selvstændig erhvervsvirksomhed i mindst 6 måneder inden for de seneste 12 måneder, idet betingelsen anses for opfyldt ved, at du har modtaget sygedagpenge, men derimod opfylder du ikke beskæftigelseskravet, fordi du ikke den seneste måned forud for sygefraværet kan antages at havde udøvet selvstændig virksomhed i mindst 18 ½ timer om ugen.
Vi har herved lagt vægt på, at du har oplyst, at det ikke havde været muligt at genoptage dit selvstændige erhverv i væsentligt omfang inden for den seneste måned på grund af din skulderlidelse.
Du har måttet ansætte en anden til at udføre dit arbejde.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 30. april 2009  Klagen til Ankestyrelsen af 5. maj 2009  Nævnets genvurdering Sagsfremstilling Det fremgår at sagen, at du er selvstændig erhvervsdrivende.
Du havde været sygemeldt fra den 17. marts 2008 til den 29. december 2008 på grund af en skulderlidelse.
Du blev på ny sygemeldt fra den 9. januar 2009, hvor du blev opereret i skulderen.
Du har tegnet frivillig forsikring.
 Kommunen meddelte den 2. marts 2009 afslag på udbetaling af sygedagpenge, da beskæftigelseskravet ikke var opfyldt.
 Kommunen bemærkede, at du havde været sygemeldt fra den 17. marts 2008 til den 29. december 2008. Sygedagpengesagen blev stoppet den 29. december 2008, da der ikke var mulighed for yderligere forlængelse.
 Da du blev sygemeldt igen fra den 9. januar 2009 havde der ikke været udøvet selvstændig virksomhed i væsentligt omfang inden for den seneste måned forud for fraværsperioden.
 Nævnet tiltrådte den 30. april 2009 kommunens afgørelse.
 Nævnet lagde vægt på, at ansøgeren ikke havde haft genoptaget arbejdet i mindst 13 uger efter varighedsbegrænsningens indtræden og ansøgeren var, da han på ny ansøgte om sygedagpenge fra 9. januar 2009 fortsat omfattet af varighedsbegrænsningen for at modtage sygedagpenge.
 Det er således en betingelse for på ny at have ret til sygedagpenge, at ansøgeren både havde været arbejdsdygtig i mindst 13 uger efter varighedsbegrænsningens indtræden og at han ikke var omfattet af bestemmelsen om, at udbetalingen af sygedagpenge ophørte, når der var udbetalt sygedagpenge i mere end 13 uger i de forudgående 12 måneder.
 Nævnet fandt således, at der ikke var grundlag for på ny at udbetale sygedagpenge efter 9. januar 2009.
 Nævnet bemærkede, at der ikke kunne ses bort fra ventetiden, selv om han var syg af den samme sygdom og i en periode havde ventet på behandling/operation for sin skulderlidelse.
 Nævnet henviste til vejledningens pkt. 29, hvorefter der ved opgørelsen af perioden på de 26 uger ikke kunne ses bort fra eventuel ventetid på behandling.
 Sygedagpenge ophører, når der er udbetalt sygedagpenge i mere end 13 uger i de forudgående 12 måneder.
 Da klagen ikke fandtes at indeholde nye oplysninger, som kunne give grundlag for en ændring af afgørelsen, var det besluttet at fastholde denne.
Formålet med behandlingen af sagen Sagen er antaget til behandling for at belyse reglerne for selvstændig erhvervsdrivendes ret til sygedagpenge ved ny sygemelding kort tid efter, at sygedagpengene var ophørt, fordi der ikke var mulighed for forlængelse.
