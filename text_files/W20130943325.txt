SU - tilbagebetaling - fribeløb - studieaktivitet - god tro Uddannelsesstøtte er en trangsbestemt ydelse.
SU-lovens tilbagebetalingsregler er objektive, og subjektive forhold kunne derfor ikke ændre på, at ansøger skulle tilbagebetale SU, uanset der måtte foreligge god tro.
Din klage vedrørende tilbagebetaling af SU for støtteåret 2010 I brev af 12. september 2012 har du klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 17. august 2012 om, at du skal tilbagebetale SU for støtteåret 2010.
Ankenævnets afgørelse Nævnet tiltræder styrelsens afgørelse af 17. august 2012 om, at du skal tilbagebetale SU for støtteåret 2010.
Begrundelse SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
 § 22. Uddannelsesstøtten i et støtteår nedsættes ved den endelige tildeling for dette år, hvis den uddannelsessøgendes egenindkomst i støtteåret, jf. § 23, overstiger et beløb, der er summen af de månedlige fribeløb i støtteåret, jf. § 24 og § 25, stk. 6, (årsfribeløbet).
[. . . ] § 24. Laveste fribeløb udgør [. . . ] 2) [8.464 kr. i 2010] for uddannelsessøgende, der modtager SU inden for klippekortet.
Stk. 2. Fribeløbet er [17.107 kr. pr. måned i 2010] (mellemste fribeløb) for hver måned i støtteåret eller uddannelsesperioden, hvor den uddannelsessøgende har [. . . ] 3) været indskrevet ved en uddannelse, der giver ret til uddannelsesstøtte, men ikke har været studieaktiv, jf. dog stk. 3, nr. 6, eller [. . . ] Stk. 3. Fribeløbet er [32.926 kr. pr. måned i 2010] (højeste fribeløb) for hver måned i støtteåret eller uddannelsesperioden, hvor den uddannelsessøgende 1) ikke gennemgår en uddannelse i Danmark eller i udlandet, der giver ret til uddannelsesstøtte efter afsnit I, [. . . ] § 28. Uddannelsesstøtten udbetales med foreløbige beløb i støtteåret.
Uddannelsesstøtten tildeles med endelige beløb efter støtteårets afslutning.
[. . . ] § 30. [. . . ] Stk. 2. Foreløbige beløb, der er udbetalt, men ikke kan tildeles endeligt, skal betales tilbage. [. . . ] Uddannelsesstøtte er en trangsbestemt ydelse, hvorfor der er fastsat regler om, hvor meget en studerende må tjene sideløbende med, at den studerende modtager støtte, jf. § 24 i SU-loven.
 Når den studerende er indskrevet på en uddannelse og modtager SU, er den studerende berettiget til det laveste fribeløb, jf. § 24, stk. 1, nr. 3 i SU-loven.
Uddannelsesstøtten skal hjælpe den studerende med at finansiere sammenhængende fuldtidsuddannelser og fremme studieaktiviteten.
Når den studerende er indskrevet på en uddannelsen, der giver ret til SU, men ikke har været studieaktiv, er den studerende berettiget til det mellemste fribeløb, jf. § 24, stk. 2, nr. 3 i SU-loven.
Den studerende tilskyndes således til at fremme sin studieaktivitet.
 Dit årsfribeløb skal derfor sammensættes af tre måneder med det laveste fribeløb, jf. § 24, stk. 1, nr. 2, og ni måneder med det mellemste fribeløb, jf. § 24, stk. 2, nr. 3. Din egenindkomst (244.780 kr.) overstiger dit årsfribeløb (179.355 kr.) i 2011, hvorfor du skal tilbagebetale SU, jf. § 30, stk. 2, jf. § 28 i SU-loven.
Ankenævnet bemærker, at SU-lovens tilbagebetalingsregler er objektive.
Dine subjektive forhold kan derfor ikke ændre på, at du skal tilbagebetale SU efter SU-loven, dvs. at selvom du har været i god tro omkring, at du var uden for SU systemet, og derfor kunne tjene lige så mange penge du ville i 2010, så skal du stadig tilbagebetale SU.
 Ankenævnet finder derfor, at der ikke er grundlag for at tilsidesætte styrelsens afgørelse af 17. august 2012.
Sagsfremstilling Du har været indskrevet på professionsbacheloruddannelsen til (oplysning om uddannelsen udeladt) ved professionshøjskolen UCC fra og med september 2006 til og med din udmeldelse 31. juli 2011. Du har i 2010 modtaget SU i månederne januar til og med marts.
Din uddannelses forventede afslutningsdato var den 31. januar 2010, men du bestod ikke din 3-ugers eksamenspraktik, hvorfor dit studie blev forlænget 2 måneder.
Du modtog ikke undervisning i forlængelsen.
Du bestod ikke omprøven i februar måned, hvorfor du fik tilbud om et tredje eksamensforsøg i september 2010.
 Du får fra og med 1. april 2010 besked om, at du ikke længere er berettiget til at modtage SU, da du er forsinket i din uddannelse.
I september måned 2010 deltager du i tredje eksamensforsøg.
Du består ikke eksamen.
I forlængelse heraf, har du en dialog med uddannelsesinstitutionen om, hvorvidt du kan få dispensation til et fjerde eksamensforsøg.
 Professionshøjskolen UCC har ved brev af 23. maj 2011 meddelt dig, at du er udmeldt fra uddannelsen per 1. august 2011 efter eget ønske.
 Styrelsen har ved brev af 17. august 2012 meddelt, at du skal tilbagebetale SU for støtteåret 2010. Styrelsen har begrundet tilbagebetalingskravet med, at din egenindkomst har oversteget dit årsfribeløb i 2010.
Du har i brev af 12. september 2012 klaget til Ankenævnet for Statens Uddannelsesstøtteordninger og bl.a. anført, at du den 1. april 2010 har fået meddelt fra skolens vejleder, at du var en såkaldt "hænger", hvorfor du ikke var berettiget til at modtage SU eller undervisning.
Du havde derfor fået den opfattelse, at du var ude af SU systemet, og at du derfor ikke skulle tænke over, hvor meget du kom til at tjene i 2010.
Professionshøjskolen har ved brev af 22. november 2012 afgivet en udtalelse på baggrund af din klage.
Skolen har i brevet gengivet sagsforløbet, og har bl.a. oplyst, at du har været optaget på uddannelsen siden september 2006, og at du blev udmeldt fra uddannelsen den 1. august 2011.
Styrelsen har i brev af 21. december 2012 videresendt sagen sammen med en udtalelse til ankenævnet.
Styrelsen har i udtalelsen bl.a. oplyst, at styrelsen lægger de oplysninger, som de får fra uddannelsesinstitutionen vedrørende optag og udmeldelse fra uddannelsen til grund.
Styrelsen har endvidere oplyst, at da du har været indskrevet på en uddannelse i hele 2010, er din SU i 2010 afhængig af din indkomst i hele kalenderåret.
Ankenævnet har ved brev af 8. januar 2013 (fejldateret 8. januar 2012) fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
