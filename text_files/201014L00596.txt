Bilag 1 Betænkning afgivet af Skatteudvalget den 2. marts 2011 Betænkning over Forslag til lov om afgift af mættet fedt i visse fødevarer (fedtafgiftsloven) [af skatteministeren (Troels Lund Poulsen)] 1. Ændringsforslag Skatteministeren har stillet 13 ændringsforslag til lovforslaget.
2. Udvalgsarbejdet Lovforslaget blev fremsat den 19. januar 2011 og var til 1. behandling den 25. januar 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring To udkast til lovforslaget har inden fremsættelsen været sendt i høring, og Skatteministeriet sendte den 18. august 2009 og den 12. oktober 2010 disse udkast til udvalget, jf.
SAU alm. del  bilag 385 (folketingsåret 2008-09) og alm. del  bilag 15. Den 19. januar 2011 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
AarhusKarlshamm Denmark A/S, Dansk Isindustri, Danske Slagtermestre, DI, Håndværksrådet, Håndværksrådet og Bager- og Konditormestre i Danmark, Landbrug & Fødevarer og Margarine Foreningen.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
AarhusKarlshamm Denmark A/S, Dansk Isindustri, Danske Slagtermestre, Håndværksrådet og Bager- og Konditormestre i Danmark, Landbrug & Fødevarer og Margarine Foreningen.
Spørgsmål Udvalget har stillet 35 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (V, DF og KF) indstiller lovforslaget til vedtagelse med de stillede ændringsforslag.
 Et andet mindretal i udvalget (S, SF og EL) vil redegøre for sin holdning til lovforslaget og de stillede ændringsforslag ved 2. behandling.
Et tredje mindretal i udvalget (RV) vil redegøre for sin holdning til lovforslaget ved 2. behandling.
Mindretallet vil stemme for de stillede ændringsforslag.
Et fjerde mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Liberal Alliances medlem af udvalget udtaler, at Liberal Alliance ikke går ind for stigende skatter og afgifter, mere bureaukrati og dårligere konkurrenceevne for erhvervslivet.
Derfor kan partiet ikke støtte forslaget om afgift af mættet fedt i visse fødevarer.
Efter Liberal Alliances opfattelse vil afgiften bl.a. medvirke til, at fødevareproducenter vil opleve øget bureaukrati, fordi de løbende skal udføre nye afgiftsberegninger. Øget bureaukrati er negativt for virksomhedernes produktivitet og konkurrenceevne, hvilket skader den i forvejen lave vækst.
Og fedtafgiften gør kun ondt værre.
Dansk erhvervsliv skal have meget bedre muligheder for at blomstre, men fedtskatten bidrager til det stik modsatte.
Liberal Alliance påpeger, at det er paradoksalt, at man indfører en fedtskat med den begrundelse, at den skal forbedre danskernes sundhed, når eksperter peger på, at den vil have den stik modsatte effekt.
Konklusionen må være, at fedtskatten er et skalkeskjul for at få penge i statskassen.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (V, DF, KF og RV):
 1) Som fodnote til titlen indsættes:
»1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.« [Indsættelse af manglende note] Til § 1 2) Efter nr. 5 indsættes som nyt nummer:
»6) Kakaosmør under position 1804, der er udsmeltet eller på anden måde ekstraheret.« Nr. 6 og 7 bliver herefter nr. 7 og 8.
[Kakaosmør, der er udsmeltet eller på anden måde ekstraheret af kakaobønner, kan substituere andet fedtstof, som er afgiftspligtigt efter denne lov, og derfor foreslås det omfattet af det afgiftspligtige område] 3) I nr. 7 ændres »1-6« til: »1-7«.
[Konsekvensændring som følge af ændringsforslag nr. 2] Til § 4 4) I stk. 2 indsættes efter 2. pkt. som nye punktummer:
»Ved årets udgang foretages en regulering af afgiften mellem på den ene side de foretagne afgiftsfrie indkøb og på den anden side den faktiske produktion af fødevarer til eksport og af fødevarer, som er uegnede til menneskeføde.
En virksomhed, der af fødevarer, hvoraf der betales afgift efter § 1, fremstiller fødevarer, der udelukkende sælges en gros, kan registreres som grossist hos told- og skatteforvaltningen.« [Der har været tvivl om, hvorvidt der skulle ske en regulering af afgiften, og derfor foreslås det præciseret i lovteksten.
Derudover gives mulighed for en frivillig registrering som grossist] Til § 6 5) I stk. 3 indsættes som 5. og 6. pkt.:
»Vælger den afgiftspligtige at opgøre afgiftsgrundlaget på udskæringsniveau, skal denne metode anvendes på alle virksomhedens udskæringer, som leveres færdigpakkede til detailhandelen.
Valget er bindende for minimum 1 år.« [Der har været tvivl om, hvorvidt man kunne »shoppe« mellem anvendelse af gennemsnitssatserne og konkrete opgørelser af afgiftsgrundlaget, alt efter hvad der var mest fordelagtigt.
Derfor foreslås det præciseret, at man enten benytter den ene eller den anden metode, og at valget er bindende for minimum 1 år] 6) I stk. 5 indsættes som 2. pkt.:
»Skønner told- og skatteforvaltningen, at dækningsafgiften beregnet i overensstemmelse med stk. 3 og 4 ville udgøre et højere beløb end den beregnede afgift på grundlag af det totale fedtindhold eller nettovægten, kan told- og skatteforvaltningen dog fastsætte afgiftsgrundlaget skønsmæssigt.« [Tilbagefaldsreglerne ville kunne udnyttes og i nogle tilfælde være mere fordelagtige end at afgive en fabrikanterklæring, og derfor foreslås det, at SKAT i sådanne tilfælde kan fastsætte afgiftsgrundlaget skønsmæssigt] Til § 7 7) Stk. 2 affattes således:
»Stk. 2. En virksomhed, der er registreret efter § 4, stk. 2, 1. pkt., skal opgøre afgiftsgrundlaget for en afgiftsperiode på grundlag af afgiftspligtige fødevarer, jf. § 1, der er anvendt til fremstilling af fødevarer til eksport eller fremstilling af fødevarer, som er uegnede til menneskeføde, der er udleveret fra virksomheden i afgiftsperioden.
En virksomhed, der er registreret efter § 4, stk. 2, 4. pkt., skal opgøre afgiftsgrundlaget for en afgiftsperiode på grundlag af afgiftspligtige fødevarer, jf. § 1, der er medgået til produktionen af fødevarerne, dvs. inklusive spild, svind og lign.« [Der er foretaget to grammatiske korrektioner og en sproglig præcisering.
Derudover er der indsat et nyt punktum, der beskriver hvorledes grossister, skal opgøre deres afgiftsgrundlag] Til § 10 8) I stk. 2 indsættes efter 2. pkt. som nye punktummer:
»Ved årets udgang foretages en regulering af afgiften mellem på den ene side de foretagne afgiftsfrie indkøb og på den anden side den faktiske produktion af fødevarer til eksport og af fødevarer, som er uegnede til menneskeføde.
En virksomhed, der af fødevarer, hvoraf der betales dækningsafgift efter § 8, fremstiller fødevarer, der udelukkende sælges en gros, kan registreres som grossist hos told- og skatteforvaltningen.« [Der har været tvivl om, hvorvidt der skulle ske en regulering af afgiften, og derfor foreslås det præciseret i lovteksten.
Derudover gives mulighed for en frivillig registrering som grossist] Til § 11 9) I stk. 2 ændres »registrerede virksomheder« til: »oplagshavere«.
[Bestemmelsen skulle have været identisk med den tilsvarende § 5, og dette foreslås korrigeret] Til § 12 10) I stk. 3 indsættes som 2. pkt.:
»Skønner told- og skatteforvaltningen, at dækningsafgiften beregnet i overensstemmelse med stk. 2 ville udgøre et højere beløb end den beregnede afgift på grundlag af det totale fedtindhold eller nettovægten, kan told- og skatteforvaltningen dog fastsætte afgiftsgrundlaget skønsmæssigt.« [Tilbagefaldsreglerne ville kunne udnyttes og i nogle tilfælde være mere fordelagtige end at afgive en fabrikanterklæring, og derfor foreslås det, at SKAT i sådanne tilfælde kan fastsætte afgiftsgrundlaget skønsmæssigt] Til § 13 11) Stk. 2 affattes således:
»Stk. 2. En virksomhed, der er registreret efter § 10, stk. 2, 1. pkt., skal opgøre afgiftsgrundlaget for en afgiftsperiode på grundlag af vægten af mættet fedt medgået til fremstilling af de dækningsafgiftspligtige fødevarer, der er udleveret fra virksomheden i afgiftsperioden.
En virksomhed, der er registreret efter § 10, stk. 2, 4. pkt., skal opgøre afgiftsgrundlaget for en afgiftsperiode på grundlag af dækningsafgiftspligtige fødevarer, jf. § 8, der er medgået til produktionen af fødevarerne, dvs. inklusive spild, svind og lign.« [Der er foretaget to grammatiske korrektioner og en sproglig præcisering.
Derudover er der indsat et nyt punktum, der beskriver, hvorledes grossister skal opgøre deres afgiftsgrundlag] Til § 17 12) I stk. 1, nr. 5, ændres »er uanvendelige« til: »blevet uanvendelige«.
[Sproglig præcisering] Ny paragraf 13) Efter § 28 indsættes som ny paragraf:
 »§ 01. I lov om afgift af chokolade- og sukkervarer m.m. (chokoladeafgiftsloven), jf. lovbekendtgørelse nr. 567 af 3. august 1998, som ændret senest ved § 5 i lov nr. 1385 af 21. december 2009, foretages følgende ændring:
1. I § 1, stk. 1, nr. 1, udgår », kakaosmør«.« [Ændringen er en konsekvens af, at ekstraheret kakaosmør foreslås omfattet af det afgiftspligtige område i fedtafgiftsloven] Bemærkninger Til nr. 1 I henhold til retningslinjer for udformning af lovgivning skal relevant EU-regulering, som lovgivningen relaterer sig til, være anført i en note til titlen.
Idet lovforslaget er notificeret, jf. informationsproceduredirektivet, foreslås det, at der indsættes en sådan note.
Til nr. 2 I forbindelse med udvalgsbehandlingen mellem 1. og 2. behandling i Folketinget har en virksomhed gjort opmærksom på, at kakaosmør, som stammer fra kakaobønner og findes i chokolade, også kan ekstraheres.
Sådant ekstraheret kakaosmør sælges både i fast og i flydende form og kan anvendes i fremstillingen af andre fødevarer end chokolade.
Idet ekstraheret kakaosmør således kan substituere andet fedtstof, f.eks. til bagværk, foreslås det, at kakaosmør, jf. position 1804, der er udsmeltet eller på anden måde ekstraheret, omfattes af det afgiftspligtige område.
Dermed ligestilles fedtstofferne afgiftsmæssigt.
Til nr. 3 Ændringsforslaget er en konsekvens af, at der er indsat et nyt nummer i lovforslagets § 1.
Til nr. 4 og 8 Der har været tvivl om, hvad der ville ske, hvis virksomheden havde mere eller mindre eksport/nonfoodproduktion end det foregående år, og om det betød, at der f.eks. skulle betales afgift af fødevarer, der blev eksporteret, hvis eksportandelen var større det aktuelle år.
Tilbuddet om en frivillig registrering som oplagshaver for den andel af produktionen, der går til eksport eller nonfoodproduktion, har til formål at lette likviditetsbelastningen for virksomhederne.
Såfremt de registreres som oplagshavere, kan de indkøbe afgiftspligtige råvarer til deres produktion afgiftsfrit i stedet for at indkøbe råvarerne med afgift og så efterfølgende skulle søge godtgørelse af den betalte afgift.
Denne likviditetsmæssige fordel må kun omfatte deres eksport/nonfoodproduktion og ikke en eventuel produktion til hjemmemarkedet, idet de ellers ville opnå en fordel i forhold til virksomheder, som kun producerer til hjemmemarkedet og derfor indkøber deres afgiftspligtige råvarer med afgift.
Virksomheder med blandet eksport/nonfoodproduktion og produktion til hjemmemarkedet ved ikke på indkøbstidspunktet, om råvarerne bliver anvendt til eksport/nonfoodvarer, og derfor kan de kun indkøbe afgiftsfri råvarer med en andel svarende til deres eksport/nonfood det foregående år.
Såfremt en virksomhed har mere eller mindre eksport/nonfood end det foregående år, skal der ske en regulering af afgiften, således at betalt afgift på yderligere eksport/nonfood kan godtgøres, mens en mindre eksport eller et øget hjemmemarkedssalg medfører betaling af afgift af de anvendte råvarer.
 Grundet tvivlen foreslås det, at lovteksten præciseres, således at det udtrykkeligt fremgår, at der skal ske en regulering af afgiften ved årets udgang.
Derudover foreslås det, at grossistvirksomheder som anvender afgiftspligtige varer, jf. § 1, eller dækningsafgiftspligtige varer, jf. § 8, i deres fremstilling af fødevarer, frivilligt kan vælge at lade sig registrere som grossist.
At virksomheden er en grossistvirksomhed vil sige, at den udelukkende sælger fødevarer til andre virksomheder en gros og således ikke sælger fødevarer til forbrugere.
Til nr. 5 Der har over for Skatteministeriet været rejst spørgsmål om, hvorvidt man kan »shoppe« mellem anvendelsen af gennemsnitssatserne i bilag 1 og en måling af det konkrete indhold af mættet fedt i udskæringerne.
 I henhold til lovforslaget er det udgangspunktet, at man skal anvende gennemsnitssatserne i bilag 1, men at man kan vælge at beregne afgiftsgrundlaget på baggrund af det konkrete indhold af mættet fedt i den enkelte udskæring, når der er tale om færdigpakket kød til detailhandelen.
 Heri ligger, at man anvender enten den ene metode eller den anden og således ikke anvender gennemsnitssatserne på de fede udskæringer og konkrete målinger på de magre udskæringer.
Det foreslås derfor, at lovteksten præciseres, således at det tydeligt fremgår, at den valgte metode anvendes på alle udskæringer.
For yderligere at understrege, at »afgiftsshopping« ikke er tilladt, foreslås en bestemmelse om, at valget er bindende for minimum 1 år, således at slagterierne ikke skifter metode en gang om måneden.
Til nr. 6 og 10 Flere erhvervsorganisationer har gjort opmærksom på, at det i nogle tilfælde kan være en fordel ikke at anvende fabrikanterklæringer, når der skal betales dækningsafgift, men i stedet at anvende en af tilbagefaldsreglerne.
Dette kunne f.eks. være gældende for chipsproducenter, idet importøren så ikke ville skulle betale afgift af den olie, der er medgået til produktionen.
 Det foreslås derfor for at undgå sådanne spekulationer, at SKAT, når der ikke foreligger en fabrikanterklæring, kan fastsætte afgiftsgrundlaget skønsmæssigt, så der betales afgift på et retvisende grundlag.
 En lignende bestemmelse findes i dag i chokoladeafgiftslovens § 22, stk. 7.
Til nr. 7 og 11 Der er foretaget mindre sproglige præciseringer, men derudover foreslås også, at grossistvirksomheder, der er frivilligt registreret efter lovens § 4, stk. 2, 4. pkt., eller § 10, stk. 2, 4. pkt., skal opgøre deres afgiftsgrundlag for en afgiftsperiode på grundlag af de afgiftspligtige/dækningsafgiftspligtige fødevarer, der er medgået til produktionen af fødevarerne.
Det vil sige, at sådanne grossister først skal afregne afgiften/dækningsafgiften, når fødevarerne forlader virksomheden, og derved slipper for den likviditetsbelastning, der ellers ville have været, hvis de havde indkøbt deres fødevarer med afgift/dækningsafgift.
Det bemærkes dog, at grossistvirksomhederne skal afregne afgift af de afgiftspligtige/dækningsafgiftspligtige fødevarer, der er medgået til fremstillingen af den pågældende fødevare, idet de skal ligestilles med udenlandske producenter, som også afregner afgift af det, der er medgået til fremstillingen.
Med andre ord skal en frivilligt registreret grossistvirksomhed også afregne afgift/dækningsafgift af sit spild, svind og lign.  alt, der er medgået til produktionen.
Til nr. 9 »Registrerede virksomheder« burde have været »oplagshavere«, således at bestemmelsen er identisk med den tilsvarende bestemmelse i lovens § 5. Dette foreslås korrigeret.
Til nr. 12 Der er udelukkende tale om en sproglig præcisering.
Til nr. 13 Ændringen er en konsekvens af, at kakaosmør i ekstraheret form er blevet omfattet af det afgiftspligtige område, jf. bemærkningerne til ændringsforslag nr. 2.
Kakaosmør i chokolade vil fortsat være afgiftspligtigt som chokolade, jf. chokoladeafgiftsloven.
Såfremt der derimod er tale om kakaosmør  som sælges som et ekstraheret fedtstof  vil det være afgiftspligtigt efter fedtafgiftsloven.
 Det foreslås derfor, at kakaosmør som selvstændig varegruppe slettes fra chokoladeafgiftsloven, fordi det nu indgår i fedtafgiftsloven.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Jesper Petersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
