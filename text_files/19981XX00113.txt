Skriftlig fremsættelse (25. november  

 1998) Miljø- og energiministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 naturbeskyttelse og af lov om ændring af lov om planlægning og  

 lov om naturbeskyttelse. (Ændring af reglerne om ikrafttrædelse  

 m.v. af den udvidede klitfrednings- og strandbeskyttelseslinie samt om  

 fastlæggelsen heraf i byzone).
(Lovforslag nr.
L 95).
 Med en ændring af naturbeskyttelsesloven,  

 »kystloven«, som blev vedtaget af Folketinget den 1. juni 1994, blev det  

 besluttet at udvide naturbeskyttelseslovens klitfrednings- og  

 strandbeskyttelseslinie fra 100 m til 300 m.
 Loven trådte i kraft den 1. august 1994, men de  

 udvidede beskyttelseslinier skulle først træde i kraft ved  

  miljø- og energiministerens beslutning, når den med loven  

 nedsatte Strandbeskyttelseskommission har gennemgået samtlige  

 kyststrækninger og afgivet indstilling til ministeren om  

 fastlæggelsen af de nye linier.
 Strandbeskyttelseskommissionen har nu været igennem  

 en række amter, og det har vist sig  hensigtsmæssigt at  

 ændre reglerne på to væsentlige punkter.
Det ene er ikrafttrædelsestidspunktet for de nye  

 linier, hvor en trinvis ikrafttræden amt for amt vil være mere  

 hensigtsmæssig.
Det andet er liniernes fastlæggelse i byzone,  

 hvor de gældende regler har mødt kritik fra kommunal side.
 Formålet med at lade de nye beskyttelseslinier  

 træde i kraft samtidig, var, at retstilstanden ikke skulle være  

 forskellig for de berørte ejendomme i flere år afhængig  

 af, hvor i landet de var beliggende.
De berørte lodsejere har imidlertid peget på,  

 at en hurtig afklaring af retstilstanden på deres ejendomme er  

 ønskelig, da den har betydning i forbindelse med sædvanlige  

 økonomiske dispositioner.
Også ud fra et  

 planlægningsmæssigt synspunkt er der behov for et klart  

 administrationsgrundlag.
Det er på den baggrund, regeringen fremsætter  

 dette lovforslag, som skaber hjemmel for en trinvis ikrafttræden i takt  

 med Strandbskyttelseskommissionens gennemgang.
Behovet herfor er blevet  

 yderligere presserende, fordi kommissionens gennemgang først forventes  

 afsluttet i år 2001.
Kommissionen har indtil nu afsluttet sin gennemgang af 5  

 amter og har i den forbindelse taget stilling til de forskellige principielle  

 problemstillinger.
Regeringen mener derfor, at der nu foreligger et fuldt ud  

 tilstrækkeligt erfaringsgrundlag til, at det vil være  

 ubetænkeligt at sætte de udvidede beskyttelseslinier i kraft i  

 takt med, at arbejdet færdiggøres.
En successiv ikrafttræden indebærer  

 naturligvis, at nogle lodsejere og administrative  myndigheder omfattes af  

 forbudet på et tidligere tidspunkt end andre.
Men denne forskel er uden  

 væsentlig betydning, bl.a. fordi amter og kommuner allerede fra  

 kystlovens ikrafttræden var forpligtede til inden for den udvidede  

 beskyttelseszone at udvise tilbageholdenhed med planlægning og  

 tilladelser i strid med lovens formål.
 Kommunernes Landsforening har peget på, at det i de  

 hidtil gennemgåede amter har vist sig, at fastlæggelsen af de  

 udvidede beskyttelseslinier - særlig i byzone - giver kommunerne  

 problemer.
Kommunerne har den principielle opfattelse, at byzone helt  

 bør undtages, og at det ikke vil have betydning for lovens  

 formål om at beskytte de åbne kyster, og at loven i øvrigt  

 i højere grad bør tage hensyn til den planlægning, som  

 allerede var vedtaget inden kystlovens ikrafttræden.  

 Planlægningen for de områder, der er udlagt til byudvikling i  

 kommuneplanrammer, men som der endnu ikke er udarbejdet en lokalplan for,  

 bør efter kommunernes opfattelse kunne realiseres.
Det er de  

 gældende regler til hinder for.
 I februar måned gav jeg i et brev til alle amter og  

 kystkommuner tilsagn om, at jeg i en overgangsperiode på nærmere  

 vilkår vil ophæve eller reducere beskyttelseslinierne i den  

 udvidede beskyttelseszone, når dette er nødvendigt for at  

 kommunerne kan realisere en byudvikling, der er fastlagt i kommuneplanrammer  

 før kystloven trådte i kraft den 1. august 1994.
Kommunerne har anerkendt, at tilsagnet delvis er en  

 imødekommelse af kommunernes synspunkter men ikke tilstrækkeligt  

 til at løse problemerne.
Regeringen fremsætter derfor nu forslag  

 om, at de udvidede beskyttelseslinier i byzone fastlægges  

 således, at ubebyggede arealer, som er beliggende i tilknytning til  

 eksisterende bymæssig bebyggelse, ikke skal omfattes.
Større  

 åbne arealer af væsentlig betydning for kystlandskabet vil  

 fortsat blive omfattet af 300 m linien.
Samtidig lovfæstes  

 førnævnte overgangsordning, og den udvides fra 10 til 12  

 år.
 Med forslaget opnås, at der tages hensyn til  

 kommunernes muligheder for at råde over de udlagte byzonearealer men  

 under hensyntagen til de naturbeskyttelsesmæssige hensyn.
 Jeg er helt klar over, at regeringen med dette forslag  

 ikke opfylder alle kommunernes ønsker, men jeg har strakt mig så  

 vidt, som jeg kunne, under hensyntagen til beskyttelsen at vore kyster.
 Lovforslaget indeholder endelig et par mindre tekniske  

 ændringer, som bl.a. indebærer, at beskyttelseslinierne ikke  

 længere skal tinglyses, men i stedet registreres i matriklen og noteres  

 i tingbogen på samme måde, som det er tilfældet i skovloven  

 og landbrugsloven.
 Idet jeg i øvrigt kan henvise til lovforslaget med  

 tilhørende bemærkninger, skal jeg anbefale Folketingets  

 velvillige behandling af forslaget.
