Vejledning om udarbejdelse af handleplaner (Handleplansvejledning) Afsnit I Indledning Personkredsen I forbindelse med vedtagelsen af lov om fuldbyrdelse af  

 straf, som træder i kraft den 1. juli 2001, er Kriminalforsorgen blevet  

 forpligtet til i samarbejde med den indsatte/klienten at udarbejde planer for  

 afsoningen/tilsynsperioden og tiden derefter.
Personkredsen er nærmere  

 beskrevet i straffuldbyrdelseslovens §§ 31, stk. 2 og 3, 82, stk. 2 og 95,  

 stk. 2.
I medfør af bestemmelsen i straffuldbyrdelseslovens  

 § 31, stk. 2 er der imidlertid  i bekendtgørelse nr. 367 af 17. maj  

 2001 om begrænsning af Kriminalforsorgens pligt til at udarbejde planer  

 for strafudståelsen og tiden efter løsladelsen fastsat  

 begrænsninger i pligten til at udarbejde handleplaner.
Ifølge  

 bekendtgørelsen skal der ikke udarbejdes handleplaner for indsatte,  

 der udstår fængselsstraf i 6o dage eller derunder med mindre  

 ganske særlige omstændigheder taler for det, herunder når:
1)	den indsatte er under 18 år, 2)	den indsatte er under 26 år og har anden etnisk baggrund end  

 dansk 3)	den indsatte efter løsladelsen ikke skønnes at  

 være sikret passende ophold 4)	den indsatte efter løsladelsen ikke skønnes at  

 være sikret passende underhold, eller 5)	den indsatte har forsørgelsespligt over for børn, som  

 de sociale myndigheder som følge af strafudståelsen har tilbudt  

 hjælpeforanstaltninger.
 I Justitsministeriets cirkulære om  

 kriminalforsorgens tilsyn med personer, der er idømt en foranstaltning  

 efter straffelovens § 68 eller § 69 er det bestemt, at tilsynsmyndigheden i  

 forhold til den dømte skal handle i overensstemmelse med reglerne i  

 straffuldbyrdelseslovens §§ 94-99. Dette medfører, at der også  

 for denne persongruppe skal udarbejdes handleplaner.
Handleplansskema (bilag 1) Handleplaner udarbejdes på et særligt skema,  

 som er indarbejdet i Kriminalforsorgens Edb-systemer som standarddokument.  

  Herved sikres det, at handleplanen har samme form, uanset om der er tale om  

 en indsat, en beboer på en pension eller en tilsynsklient, samt at der  

 er tale om et let genkendeligt dokument, hvilket er vigtigt, da handleplanen  

 dels vil være styrende for kontakten mellem den indsatte/klienten og  

 Kriminalforsorgen, dels vil være et vigtigt redskab i samarbejdet med  

 andre myndigheder.
Handleplanen skal følge den dømte ved  

 overflytning til anden Kriminalforsorgsmyndighed, hvor handleplanen  

 videreføres.
Forinden der sker overdragelse til anden  

 Kriminalforsorgsmyndighed, bør der så vidt muligt være  

 telefonisk kontakt mellem den afgivende myndighed og den modtagende  

 myndighed.
Samarbejde med andre myndigheder I 1998 udgav Socialministeriet og Direktoratet for Kriminalforsorgen  

 "Vejledende retningslinier for samarbejdet mellem de sociale myndigheder  

 og kriminalforsorgens institutioner og afdelinger." Retningslinierne er udarbejdet med henblik på at bedre samarbejdet  

 mellem de sociale myndigheder og Kriminalforsorgen i forhold til fælles  

 klienter og at begrænse kriminaliteten i samfundet.
Målgruppen for dette fælles arbejde er klienter, der har en  

 kriminel adfærd som den væsentligste problemstilling og de  

 klienter, der udover kriminalitet også har andre svære  

 problemstillinger, som gør behovet for en særlig indsats eller  

 alternativer til frihedsstraf åbenbar.
Målgruppen er  

 således:
I de ovenfor nævnte retningslinier anbefales det, at der sker en  

 koordinering af handleplanerne vedrørende den nævnte  

 målgruppe.
Den handleplansansvarlige i Kriminalforsorgen skal derfor  

 sikre, at der sker en sådan koordinering af arbejdet med handleplaner i  

 forhold til relevante myndigheder.
Afsnit II Formålet med handleplaner Indledning Handleplaner er ikke et middel til løsning af  

 problemer, men en metode, der rigtigt anvendt er med til at sikre en bedre  

 afdækning af problemer, en identificering af opgaver og en  

 planlægning af en given indsats.
Anvendt rigtigt vil udarbejdelsen af  

 handleplanen samtidig være med til at styrke motivationen og  

 ansvarligheden hos den, som handleplanen vedrører.
Handleplaner, der udarbejdes i Kriminalforsorgen, skal ses  

 som et vigtigt redskab i arbejdet med at sikre de indsatte/klienterne  

 mulighed for at kunne leve en kriminalitetsfri tilværelse samt give de  

 indsatte/ klienterne medansvar for afsoningen/tilsynsperioden og deres  

 tilværelse generelt.
Handleplanen vil derfor være styrende for  

 kontakten mellem den indsatte/klienten og Kriminalforsorgen.
 Handleplanen er tillige et redskab, der kan styrke en  

 systematisk sagsbehandling, som tager hensyn til alle den indsattes/klientens  

 forhold, så der kan ske en sammenhængende planlægning  

 (helhedssyn).
 Ved systematisk sagsbehandling forstås en  

løbende proces, der indeholder en beskrivelse af den  

 indsattes/klientens forhold generelt, en vurdering af denne situation og  

 mulige løsninger på eventuelle problemstillinger, herunder hvem  

 der skal handle, hvornår der skal handles og en evalueringsfase.  

 Processen kan illustreres således:
Som det fremgår af illustrationen, er der tale om en  

 løbende proces, hvor de enkelte faser ikke foregår  

 uafhængigt af hinanden.
Det følger heraf, at en handleplan vil  

 forandre sig i løbet af den periode, den indsatte/klienten har kontakt  

 med Kriminalforsorgen, efterhånden som man lærer den  

 pågældende bedre at kende.
Den første handleplan vil som regel ikke omfatte  

 alle en indsat/klients forhold, men er meget afhængig af den  

 pågældendes aktuelle situation og hvor i forløbet den  

 pågældende er.
Som eks. kan det nævnes, at en handleplan  

 for en indsat på en modtageafdeling kan begrænses til rent  

 afsoningsmæssige forhold som for eksempel  

 beskæftigelsesmæssig placering, på hvilken afdeling den  

 pågældende skal udstå straffen samt eventuelt helt akutte  

 problemstillinger uden for fængslet (f.eks. sikring af en eksisterende  

 bolig).
 Ligeledes vil en handleplan vedrørende en  

 langtidsafsoner oftest vedrøre afsoningsmæssige forhold, og  

 først et stykke inde i afsoningen gradvist omfatte forhold, der har  

 betydning for tiden efter løsladelsen.
Det skal endvidere understreges, at handleplaner kan have  

 et meget varierende omfang, såvel den beskrivende del af planen som  

 vurderingen og den indsats, som er påkrævet.
For personer med  

 alvorlige misbrugsproblemer vil handleplanen være væsentligt mere  

 omfattende end for den person, der er idømt samfundstjeneste for  

 spirituskørsel og som i øvrigt har velordnede personlige og  

 sociale forhold.
Handleplanen er et vigtigt led i det tværfaglige  

 samarbejde En handleplan udarbejdet for en indsat/klient i  

 Kriminalforsorgen vil imidlertid sjældent vedrøre et enkelt  

 forhold, fx uddannelse, men hele den pågældendes situation.  

 Handleplanen skal vedrøre såvel rent Kriminalforsorgsfaglige  

 områder (beskæftigelsesmæssig placering, udstationering,  

 vilkårs fastsættelse m.m.) som områder uden for  

 Kriminalforsorgens regi (bevaring af bolig under afsoning, revalidering,  

 forhold til netværk m.m.). Dette betyder, at mange forskellige  

 personalegrupper og myndigheder såvel internt som eksternt skal  

 inddrages i tilrettelæggelsen af planen og dens gennemførelse.
Der vil derfor oftest være tale om et  

 tværfagligt samarbejde med mange aktører, hvilket kræver  

 en god koordinering af indsatsen.
Derfor bør der kun være  

 én medarbejder (en handleplansansvarlig), som har ansvaret for den  

 enkelte handleplan.
Det betyder ikke, at den handleplansansvarlige skal  

 udføre hele arbejdet i forbindelse med den konkrete handleplan, da der  

 som nævnt er tale om et tværfagligt samarbejde, men  

 pågældende skal være "tovholder" og koordinator  

 på planen samt være den ansvarlige for, at handleplanen  

 udarbejdes og evalueres.
Den indsatte/klienten som medspiller Det bedste udbytte af arbejdet med handleplaner  

 opnås såfremt den dømte deltager aktivt i arbejdet og er  

 enig i og motiveret for de planer, der bliver lagt.
Den handleplansansvarlige  

 bør derfor udfolde store bestræbelser for at få den  

 dømte motiveret for at deltage i arbejdet.
Det kan i den konkrete sag  

 være en mulighed, at den dømte underskriver den indgåede  

 handleplan for at øge ansvarligheden for gennemførelsen af den  

 lagte plan.
Hvorvidt den dømte skal have udleveret en kopi af  

 handleplanen, må bero på et konkret skøn og de lokale  

 forhold på tjenestestedet.
 Såfremt den dømte ikke vil deltage i arbejdet  

 med udarbejdelse af en handleplan, skal der dog alligevel udarbejdes en  

 handleplan, som afspejler de mål, man på tjenestestedet vil  

 arbejde hen imod med den pågældende.
Afsnit III Den handleplansansvarlige Generelt På alle tjenestesteder bør der  

 tilrettelægges en procedure, som sikrer, at der udpeges en  

 handleplansansvarlig for hver enkelt indsat/klient i forbindelse med  

 indsættelsen/etablering af tilsyn/indflytning på pension.
Der  

 bør samtidig etableres en "bagstopperfunktion",  

 således at det er sikret, at en anden overtager ansvaret, når den  

 handleplansansvarlige er væk fra tjenestestedet i længere  

 perioder, fx i forbindelse med langvarig sygdom, barselsorlov og  

 udstationering.
Der bør endvidere være mulighed for at skifte  

 handleplansansvarlig ved flytning til anden afdeling, hvis hovedvægten  

 på handleplansarbejdet skifter fokus og i lignende situationer.
 Ved udpegningen af handleplansansvarlig kan der  

 lægges vægt på oplysninger i den konkrete sag om fx  

 straffens længde, kriminalitetens art samt oplysninger om misbrug af  

 alkohol eller euforiserende stoffer.
 For så vidt angår personer, der er  

 idømt en kombinationsdom med vilkår om tilsyn udpeges den  

 handleplansansvarlige i den KIF-afdeling, som fører tilsynet med den  

 pågældende.
For så vidt angår personer, som afsoner i  

 medfør af straffuldbyrdelseslovens § 78, udpeges den  

 handleplansansvarlige på det tjenestested, som har udfærdiget  

 indstillingen om §78-placeringen, og videreføres af det tjenestested,  

 som fører tilsynet med den pågældende under afsoningen.  

 Ved placering på en af Kriminalforsorgens pensioner aftales det i den  

 konkrete sag, om det er pensionen eller fængslet/KIF-afdelingen, som  

 skal videreføre arbejdet med handleplanen.
Udgangspunktet bør  

 dog være, at det er pensionen, som har ansvaret for  

 videreførelsen af handleplanen, da det er her, det daglige arbejde med  

 den pågældende udføres.
 For personer som udstationeres under afsoningen aftales  

 det konkret mellem fængsel/pension eller KIF-afdeling, hvem der skal  

 videreføre arbejdet med handleplanen.
 For tilsynsklienter, som anbringes på en af  

 Kriminalforsorgens pensioner aftales det i den konkrete situation, hvem der  

 skal videreføre arbejdet med handleplanen.
Den handleplansansvarliges opgaver Som handleplansansvarlig har man ansvaret for at:
Fængsler og KF Hvor det i KIF-afdelingerne vil være  

 nærliggende i næsten alle tilfælde at udpege den  

 sagsbehandler, som fører tilsynet med en konkret tilsynsklient som  

 handleplansansvarlig, er det ikke muligt at pege på en bestemt  

 personalegruppe i fængslerne, hvor mange forskellige faggrupper  

 deltager i arbejdet med den indsatte.
Imidlertid bør der også i fængslerne  

 kun være én person, som er handleplansansvarlig for den enkelte  

 indsatte.
Den handleplansansvarlige bør være en person, som er  

 tæt på den indsatte og dermed får mulighed for at opbygge  

 det nødvendige kendskab til den pågældende.
Som  

 følge heraf vil den handleplansansvarlige typisk kunne være den  

 ansvarlige sagsbehandler eller kontaktperson.
I øvrigt bør der  

 ved udpegningen af handleplansansvarlige tages hensyn til lokale forhold  

 på det enkelte tjenestested.
 Det skal dog præciseres, at alle personalegrupper er  

 forpligtet til at bidrage ved udarbejdelsen af den konkrete handleplan, dels  

 med konkret faglig bistand dels med råd og vejledning til den  

 handleplansansvarlige for at sikre, at formålet med udarbejdelse af  

 handleplanen nås.
 For at sikre tværfagligheden, koordinering og en  

 samlet plan for arbejdet med den enkelte indsatte bør hver enkelt  

 handleplan i forbindelse med oprettelse og senere væsentlige  

 justeringer forelægges/godkendes på  

 afdelingsrådsmøde eller lignende.
Kif-afdelingerne Som handleplansansvarlig for klienterne i KIF-afdelingerne  

 vil det som hovedregel være naturligt at udpege den ansvarlige  

 sagsbehandler.
I sager hvor der anvendes honorarlønnede  

 tilsynsførende, bør denne medinddrages i arbejdet med  

 handleplanen, men bør ikke være ansvarlig for udarbejdelse,  

 koordinering og opfølgning.
 For at sikre koordineringen og en samlet plan for arbejdet  

 med den enkelte klient bør hver enkelt handleplan i forbindelse med  

 oprettelse og senere væsentlige justeringer forelægges/godkendes  

 på sagsbehandlermøde eller lignende.
Arresthuse For afsonere i arresthusene gør specielle forhold  

 sig gældende, idet den lokale KIF-afdeling har ansvaret for den  

 forsorgsmæssige betjening af de indsatte.
Da samarbejdet mellem  

 arresthus og KIF-afdeling i øvrigt er tilrettelagt meget forskelligt  

 afhængigt af lokale forhold, er der ikke fastsat retningslinier for, om  

 det er arresthuset eller KIF-afdelingen, som er ansvarlig for udarbejdelsen  

 af handleplaner.
I stedet skal der indgås lokale aftaler mellem
arresthuset og KIF-afdelingen om fordelingen af dette ansvar, men  

 således at tværfagligheden i handleplansarbejdet sikres.
Der kan indgås aftaler som indebærer, at det  

 ensidigt er arresthuset eller KIF-afdelingen, der har ansvaret for  

 udarbejdelse af handleplaner, men der kan også indgås aftaler,  

 som fordeler ansvaret fx efter den pågældende indsattes  

 belastningsgrad.
Der bør dog kun være én  

 handleplansansvarlig for hver enkelt indsat.
 For at sikre tværfagligheden, koordinering og en  

 samlet plan for arbejdet med den enkelte indsatte bør det af aftalen  

 fremgå, i hvilket forum (fx faste møder mellem arresthuset og  

 Kif-afdelingen)  hver enkelt handleplan i forbindelse med oprettelse og  

 senere væsentlige justeringer skal forelægges/godkendes.
Pensioner For personer som har ophold på Kriminalforsorgens  

 pensioner aftales det i hver enkelt sag, om det er pensionen eller det  

 henvisende tjenestested, som skal have ansvaret for arbejdet med  

 handleplanen, samt hvordan man sikrer en gensidig orientering om  

 ændringer/justeringer af handleplanen.
Som udgangspunkt bør det  

 dog være pensionen, der har ansvaret for handleplansarbejdet, da det er  

 der, man er tættest på den indsatte/klienten.
 Såfremt pensionen har ansvaret for handleplanen,  

 udpeges der på pensionen en handleplansansvarlig efter samme  

 retningslinier som på fængslerne.
 For at sikre tværfagligheden, koordinering og en  

 samlet plan for arbejdet med den enkelte indsatte bør hver enkelt  

 handleplan i forbindelse med oprettelse og senere væsentlige  

 justeringer forelægges/godkendes på et medarbejdermøde  

 eller lignende.
Afsnit IV Indholdet i en handleplan Handleplansskemaet er delt op i følgende seks  

 rubrikker:
Stamoplysningerne Denne rubrik indeholder en række objektive  

 oplysninger om den indsatte/klienten, som er nødvendige i  

 sagsbehandlingen, og som bidrager til at give et billede af den  

 pågældendes kriminalforsorgsmæssige status.
Når Klientsystemet tages i brug vil disse  

 oplysninger automatisk blive udfyldt, når man opretter en handleplan;  

 indtil da udfyldes rubrikken manuelt.
Handleplansskemaet vil indtil  

 Klientsystemet tages i brug ligge som et standarddokument i henholdsvis Krans  

 og DSI-systemet.
Beskrivelsen Som grundlag for den egentlige handleplan skal der  

 udarbejdes en kortfattet beskrivelse af den indsatte/klientens personlige og  

 sociale forhold.
Denne beskrivelse skal bygge på samtaler med den  

 indsatte/klienten, hvor man sætter fokus på en række  

 faktorer, som erfaringsmæssigt har stor indflydelse på  

 mulighederne for at leve en kriminalitetsfri tilværelse, samt på  

 oplysninger fra den pågældendes journal,  

 personundersøgelse, domsudskrifter, disciplinæroplysninger m.v.  

 Beskrivelsen skal alene indeholde relevante oplysninger til brug
for det videre arbejde med handleplanen, og der må kun indhentes  

 oplysninger fra andre myndigheder til brug for handleplanen, såfremt  

 den indsatte/klienten har givet samtykke hertil.
 I forbindelse med udarbejdelsen af handleplanen og  

 samtalerne med den indsatte/klienten bør den handleplansansvarlige  

 især have opmærksomheden rettet mod den pågældendes  

 boligforhold, økonomi, arbejds-og uddannelsesmæssige forhold,  

 familiemæssige forhold, sociale netværk i øvrigt,  

 helbredsmæssige forhold (såvel fysiske som psykiske),  

 fritidsanvendelse, forhold til alkohol og narkotika, samt personlige  

 adfærd og årsager til den begåede kriminalitet.
Som disposition for beskrivelsen kan man med fordel  

 anvende de på skemaet anførte stikord, hvor ikke alle punkter  

 nødvendigvis omtales allerede i forbindelse med den første  

 handleplan.
I det hele taget kan beskrivelsen af den pågældendes  

 personlige og sociale situation udbygges gradvist, efterhånden som det  

 falder naturligt i forløbet, og man opnår bedre kendskab til og  

 fortrolighed med den pågældende.
 Såfremt der i den dømtes journal findes  

 aktuelle beskrivelser af den pågældendes forhold, fx en aktuel  

 personundersøgelse, kan man i beskrivelsen helt eller delvist henvise  

 til det relevante dokument.
Vurdering I denne rubrik foretages en samlet vurdering af den  

 indsattes/klientens samlede situation, og således ikke en vurdering af  

 den pågældende som person.
I denne vurdering skal der dels  

 være en identifikation af den indsattes/klientens ressourcer, dels  

 identifikation af de indsatsområder, der skal arbejdes videre med i  

 bestræbelserne for at optimere mulighederne for, at den  

 pågældende kan leve en kriminalitetsfri tilværelse samt en  

 prioritering af disse områder.
Det bør tillige fremgå, i  

 hvilket omfang den indsatte/klienten er enig i vurderingen, samt på  

 hvilke punkter klientens vurdering eventuelt adskiller sig fra den  

 handleplansansvarliges.
Handleplanen I denne del af handleplanen behandles alene de  

 problemstillinger, som beskrivelsen og vurderingerne tilsiger, der skal  

 sættes ind overfor.
Det er vigtigt, at man opstiller realistiske  

 mål og delmål, som har mulighed for at blive opfyldt.
Det er  

 samtidig vigtigt, at den indsatte/klienten rådgives om, at handleplanen  

 har karakter af en hensigtserklæring for arbejdet, og ikke er en  

 kontrakt, som han/hun kan støtte ret på.
 De løsningsmuligheder, der kan være tale om,  

 beskrives, ligesom det skal fremgå, hvornår der skal  

 handles, hvem der handler, og hvordan der skal handles.
Det vil ofte være således, at alle  

 problemområder ikke kan behandles på samme tid, hvorfor det  

 bør fremgå, hvornår et område skal tages op.
Fx kan  

 en indsat med en forholdsvis lang afsoning være uden bolig ved  

 indsættelsen.
I et sådant tilfælde ville det formentlig  

 være urealistisk allerede i starten af afsoningen at starte en indsats  

 på dette område, udover at sikre at indsatte er skrevet op i et  

 boligselskab.
På den anden side er det et problem, som skal  

 løses i rimelig tid inden løsladelsen.
Derfor bør det  

 fremgå af dette punkt, hvornår spørgsmålet tages op.  

 Punktet bør med andre ord indeholde en tydelig prioritering af  

 de tiltag, der skal sættes i værk.
 Det bør endvidere i denne rubrik fremgå, i  

 hvilket omfang de foreslåede løsninger er koordineret med  

 interne og eksterne samarbejdspartnere.
Evaluering Af denne rubrik skal det fremgå, hvilke aftaler der  

 er indgået om evaluering.
Det kan være tidspunktet for  

 evalueringen, hvilken form evalueringen skal have, samt om der skal deltage  

 andre end den indsatte/klienten og den handleplansansvarlige i evalueringen  

 fx. en repræsentant fra misbrugsrådgivningen, kommunen eller den  

 værkmester, som beskæftiger den indsatte under afsoningen.
 I forbindelse med evalueringen/opfølgningen  

 oprettes en kopi i Edb-systemet af den seneste handleplan, som herefter  

 tilrettes i overensstemmelse med evalueringen/opfølgningen.
Oversigt over samarbejdspartnere Denne rubrik er tænkt som et praktisk redskab i det  

 daglige arbejde.
Rubrikken tænkes udfyldt, efterhånden som  

 interne og eksterne samarbejdspartnere identificeres og inddrages i arbejdet  

 med handleplanen.
Afsnit V Om samarbejdet internt og eksternt Eksternt samarbejde For mange af de dømte, som Kriminalforsorgen skal  

 udarbejde handleplaner for, vil der være tale om ret ukomplicerede  

 handleplaner, som ikke vil kræve, at andre myndigheder og  

 institutioner inddrages i arbejdet.
I en del tilfælde vil der imidlertid være tale  

 om dømte med massive sociale, uddannelsesmæssige og personlige  

 problemer, som kræver, at mange myndigheder og institutioner  

 samarbejder om løsningen.
Der tænkes i den forbindelse i  

 særlig grad på den personkreds, som er nævnt i de  

 vejledende retningslinier for samarbejdet mellem Kriminalforsorgen og de  

 sociale myndigheder, d.v.s. kriminelle stofmisbrugere, kriminelle  

 alkoholmisbrugere, kriminelle sindslidende, kriminelle unge (primært  

 under 18 år), seksualkriminelle og andre kriminelle med særligt  

 vanskelige problemstillinger.
 Med mange involveret i et samarbejde er det oplagt, at det  

 kan være en svær opgave at sikre, at alle relevante parter  

 inddrages   og bliver enige om en fælles indsats.
 Som handleplansansvarlig i Kriminalforsorgen er der en  

 række ting, som man kan gøre for at sikre et fornuftigt  

 samarbejde med alle de berørte myndigheder.
 For det første kan man på så tidligt et  

 tidspunkt som muligt gøre sig klart, hvilke andre myndigheder, der  

 skal involveres i en konkret handleplan og invitere dem til et åbent  

 samarbejde om den fælles klient.
 Ved den første henvendelse til en samarbejdspartner  

 bør den handleplansansvarlige :
 Det er afgørende vigtigt, at henvendelsen til  

 fremtidige samarbejdspartnere sker, inden der er truffet beslutning om  

 indsatser, som forudsætter den samarbejdende myndigheds accept.
 De hyppigst forekommende samarbejdspartnere er,  

 afhængig af den konkrete sag, socialforvaltninger, misbrugscentre,  

 behandlingsinstitutioner, uddannelsesinstitutioner og det psykiatriske  

 behandlingssystem, men listen er på ingen måde  

 udtømmende.
Internt samarbejde Det er imidlertid ikke kun uden for  

 Kriminalforsorgen, at man muligvis har mange samarbejdspartnere, som det er  

 vigtigt at få medinddraget i sagsbehandlingen.
Også internt er  

 der mange, der eventuelt skal inddrages i arbejdet med handleplanen.
 Det drejer sig fx om Klientkontoret i direktoratet,  

 institutionens læge, inspektionen, skolen,  

 KIF-afdelingen/fængslet/arresthuset/pensionen,  

 kontaktpersonen/forsorgsmedarbejderen.
 Disse interne aktører skal ligeledes inviteres til  

 et åbent samarbejde på samme måde som de eksterne  

 samarbejdspartnere.
Man skal være opmærksom på, at det ofte  

 kan være vigtigt at have lavet konkrete aftaler med samarbejdspartnerne  

inden for Kriminalforsorgen, før man indgår aftaler med  

 eksterne samarbejdspartnere.
Det vil fx være uhensigtsmæssigt at  

 planlægge overførsel til en behandlingsinstitution uden for  

 Kriminalforsorgen, hvis fængslets læge samtidig ordinerer  

 medicin, som er uforenelig med et sådant ophold.
Afsnit VI På hvilket tidspunkt skal handleplaner være  

 udarbejdet Ved indsættelsen i en af Kriminalforsorgens  

 institutioner Det fremgår af straffuldbyrdelseslovens § 31, stk.  

 2, at institutionen i samarbejde med den indsatte snarest efter  

 indsættelsen skal udarbejde en plan for strafudståelsen og tiden  

 efter løsladelsen.
Med henblik på bl.a. at sikre en ensartet  

 praksis er der fastsat en tidsfrist for udarbejdelsen af den første  

 handleplan på 4 uger fra indsættelsesdatoen.
For personer, der er  

 varetægtsfængslet indtil der foreligger fuldbyrdelsesordre, er  

 fristen 4 uger fra straffens iværksættelse.
For personer på  

 den særlige visitationsafdeling for sex-kriminelle på anstalten  

 ved Herstedvester gælder det dog, at den første handleplan skal  

 være udarbejdet på det tidspunkt, hvor den pågældende  

 er færdigvisiteret.
Prøveløsladelse med tilsyn Det fremgår af straffuldbyrdelsesloven § 82, stk. 2,  

 at tilsynsmyndigheden i samarbejde med den prøveløsladte skal  

 udarbejde en plan for tilsynsperioden og tiden derefter senest i  

 forbindelse med tilsynets iværksættelse.
Som det fremgår ovenfor, vil fængslet have  

 udarbejdet en handleplan, som dels vedrører tiden under  

 strafudståelsen og dels tiden efter løsladelsen.
Det er  

ikke tanken, at der i forbindelse med prøveløsladelsen  

 skal udarbejdes en ny handleplan, men at der foretages en justering af den  

 allerede lagte handleplan, så den retter sig mod tilsynsperioden.
Denne justering skal ske i samarbejde med den  

 KIF-afdeling, som skal have den pågældende i tilsyn.  

 KIF-afdelingen bør inddrages i handleplansarbejdet på så  

 tidligt et tidspunkt som muligt, hvilket typisk vil være på det  

 tidspunkt, hvor man påbegynder en egentlig planlægning af tiden  

 efter løsladelsen.
KIF-afdelingen skal dog senest inddrages i arbejdet  

 8 uger før forventet prøveløsladelse eller så  

 tidligt som muligt, såfremt denne tidsfrist ikke kan overholdes  

 på grund af afsoningens længde.
Koordineringen af handleplansarbejdet forudsættes at  

 ske på fængslets initiativ og foregå mellem den  

 handleplansansvarlige i fængslet og den handleplansansvarlige i  

 afdelingen.
Hvordan det konkrete samarbejde skal finde sted aftales i den  

 enkelte sag.
 Som det fremgår af lovteksten, skal denne plan dog  

 være færdigudarbejdet, når den dømte bliver  

 prøveløsladt, og afdelingen overtager tilsynet med den  

 pågældende.
 Tilsvarende gælder også i forhold til  

 forvarede, som står over for prøveudskrivning.
Betinget dømte m.v. med vilkår om tilsyn og  

 andre særvilkår Det fremgår af straffuldbyrdelseslovens § 95, stk.  

 2, at tilsynsmyndigheden i samarbejde med den dømte snarest efter  

 tilsynets iværksættelse udarbejder en plan for  

 tilsynsperioden og tiden derefter.
Med henblik på bl.a. at sikre en  

 ensartet praksis er der fastsat en tidsfrist for udarbejdelsen af den  

 første handleplan på 4 uger fra tilsynets  

 iværksættelse.
Varetægtsarrestanter Der er ikke foreskrevet nogen forpligtelse for  

 Kriminalforsorgen til at udarbejde handleplaner for  

 varetægtsarrestanter, bortset fra de tilfælde, hvor en  

 varetægtsarrestant er overført til en afsoningsanstalt i  

 medfør af retsplejelovens § 777. I disse tilfælde skal  

 handleplanen alene omfatte opholdet i anstalten.
Handleplanen skal i disse  

 tilfælde være udarbejdet 4 uger efter indsættelsen i  

 afsoningsanstalten.
I enkeltstående tilfælde kan det imidlertid ud  

 fra en konkret vurdering være hensigtsmæssigt at påbegynde  

 arbejdet med en handleplan.
Der tænkes især på  

 tilfælde, hvor en person har været varetægtsfængslet  

 i meget lang tid, afventer fuldbyrdelsesordre, eller der er tale om en person  

 under 18 år, hvor anbringelse i medfør af  

 straffuldbyrdelseslovens § 78 kan være en nærliggende  

 mulighed.
Afsnit VII Evaluering/opfølgning Generelt Ved evaluering/opfølgning forstås:
Institutionsanbragte Af § 31, stk. 2 i straffuldbyrdelsesloven fremgår  

 det, at handleplanen jævnligt skal sammenholdes med den indsattes  

 forhold under strafudståelsen og om nødvendigt søges  

 tilpasset ændringer i disse forhold.
Ud over den løbende tilpasning skal der foretages  

 en evaluering/opfølgning af handleplanen, som beskrevet oven for hvert  

 halve år, indtil den forventede restafsoning er 2 år, hvorefter  

 evalueringen/opfølgningen skal ske hver tredje måned.
For  

 personer med en afsoningstid på under 2 år foretages  

 evalueringen/opfølgningen hver tredje måned.
Ud over ovennævnte opfølgning/evaluering skal  

 der under alle omstændigheder udarbejdes en status på  

 handleplanen, når der skiftes handleplansansvarlig fx ved  

 overførsel til anden institution.
Ved status forstås en kort  

 oplistning af, hvilke aftaler der er gennemført, og hvilke aftaler der  

 skal gennemføres.
 Det forudsættes, at evalueringen sker i et  

 samarbejde mellem den handleplansansvarlige, den indsatte/klienten og  

 eventuelle samarbejdspartnere.
Klienter i tilsyn Det fremgår af straffuldbyrdelseslovens § 82, stk.  

 2, at handleplanen jævnligt skal sammenholdes med forholdene i  

 tilsynsperioden og om nødvendigt søges tilpasset  

 ændringer i disse forhold.
 Det fremgår endvidere af  

 tilsynsbekendtgørelsens § 6, stk. 2, at planen mindst hver 3.  

 måned skal sammenholdes med forholdene i tilsynsperioden og om  

 nødvendigt søges tilpasset ændringer i disse forhold.
 For personer dømt efter straffelovens §§ 68 og 69  

 foretages evalueringen/opfølgningen dog hvert halve år.
Ud over ovennævnte opfølgning/evaluering skal  

 der under alle omstændigheder udarbejdes en status på  

 handleplanen, når der skiftes handleplansansvarlig fx ved delegering  

 til anden afdeling.
Ved status forstås en kort oplistning af, hvilke  

 aftaler der er gennemført, og hvilke aftaler der skal  

 gennemføres.
Om personer der er påbegyndt afsoning eller tilsyn  

 før den 1. juli 2001 For en lang række personer, der er indsat før  

 den 1. juli 2001, vil der være udarbejdet en plan for afsoningen.
I  

 disse tilfælde kan afsoningsplanen videreføres i sin  

 nuværende form og med det nuværende indhold, suppleret med  

 oplysninger om tiden efter løsladelsen.
Såfremt den resterende  

 afsoningstid forventes at være på mere end et år, skal  

 planen i løbet af afsoningen i forbindelse med justeringer af planen  

 tilpasses retningslinierne om udarbejdelse af handleplaner i denne  

 vejledning.
 For personer, der er indsat før den 1. juli 2001,  

 hvor der ikke er udarbejdet afsoningsplan eller lignende, skal handleplanen  

 være udarbejdet senest den 31. december 2001.
For personer, der er undergivet tilsyn inden 1. juli 2001,  

 vil der allerede være udarbejdet handleplaner.
Disse planer kan  

 videreføres i deres nuværende form og med det nuværende  

 indhold.
For personer dømt i henhold til straffelovens §§ 68 og 69  

 skal planerne dog bringes i overensstemmelse med retningslinierne i denne  

 vejledning inden den 30. juni 2002.
