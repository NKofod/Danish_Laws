 Udtalt overfor et distriktstoldkammer, at man fandt det særdeles  

 kritisabelt, at en anmodning om registerindsigt, som indgik i toldkammerets  

 journal var bortkommet, hvorimod man efter omstændighederne ikke fandt  

 anledning til at kritisere, at der gik seks uger før klagerens fornyede  

 begæring om registerindsigt blev imødekommet.
 En person klagede til Registertilsynet over, at den pågældende ikke havde  

 fået registerindsigt i Toldvæsenets KDF-register, Momsregisteret  

 samt Virk-registeret ved henvendelse til et distriktstoldkammer.
Det fremgik af skrivelsen fra distriktstoldkammeret, at klagerens  

 anmodning om registerindsigt sås indgået i toldkammerets journal, men at  

 anmodningen var bortkommet.
Umiddelbart efter tilsendte toldkammeret klageren  

 en skriftlig opgørelse over toldvæsenets tilgodehavende på daværende  

 tidspunkt (skyldopgørelse).
Distriktstoldkammeret oplyste endvidere, at man ca. et halvt år senere  

 atter modtog en anmodning om registerindsigt fra klageren.
En uge efter skrev  

 toldkammeret til klageren og meddelte, at klagerens anmodning om  

 registerindsigt var modtaget, og at den pågældende snarest muligt ville  

 modtage de begærede oplysninger.
Ca. halvanden måned efter anmodning om  

 registerindsigt modtog klageren de begærede oplysninger.
 Registertilsynet udtalte i den anledning, at det fremgår af lov om  

 offentlige myndigheders registre § 13, stk. 1, at såfremt en registreret  

 person fremsætter begæring herom, skal den registeransvarlige myndighed  

 snarest muligt give den registrerede meddelelse om de oplysninger, der er  

 registreret om ham.
 I Registertilsynets vejledning af 23. juli 1980 om registerindsigt i  

 henhold til kapitel 4 i lov om offentlige myndigheders registre er det i  

 vejledningens punkt 4 anført, at registerindsigtsbegæringer normalt skal  

 imødekommes senest en måned efter modtagelsen.
 På baggrund heraf udtalte Registertilsynet over for distriktstoldkammeret,  

 at Registertilsynet fandt det særdeles kritisabelt, at klagerens første  

 anmodning om registerindsigt, som indgik i toldkammerets journal, var  

 bortkommet.
 Registertilsynet fandt endvidere, at den skriftlige opgørelse over  

 toldvæsenets tilgodehavende, som blev tilsendt klageren umiddelbart efter  

 registerindsigtsanmodningen, ikke opfyldte klagerens krav om anmodning om  

 registerindsigt, som klageren efter lov om offentlige myndigheders registre  

 har ret til, hvorfor man overfor distriktstoldkammeret udtalte kritik af  

 dette forhold.
 Registertilsynet fandt efter omstændighederne ikke anledning til at  

 kritisere, at distriktstoldkammeret først ca. halvanden måned efter klagerens  

 anden anmodning om registerindsigt tilstillede klageren de begærede  

 oplysninger, idet man bl.a. lagde vægt på, at tilvejebringelsen af de  

 begærede oplysninger havde været stærkt ressourcekrævende som følge af  

 toldvæsenets overgang til nyt edb-baseret regnskabssystem.
 Registertilsynet anmodede dog distriktstoldkammeret om at sikre, at  

 fremtidige registerindsigtsbegæringer imødekommes senest en måned efter  

 modtagelsen af begæringen, medmindre der foreligger særlige forhold.
 Distriktstoldkammeret oplyste efterfølgende, at man nu var så langt fremme  

 med det nye edb-baserede regnskabssystem, at man i almindelighed ville kunne  

 besvare begæringer om registerindsigt i systemet inden en måned efter  

 modtagelsen af begæring herom.
 Registertilsynets årsberetning 1987.
