 I henhold til § 10 i lov nr. 193 af 9. april 1986 om beskatning af  

 fortjeneste ved førstegangsafståelse af visse ejerlejligheder m.v. bestemmes  

 følgende:
 § 1.  Skattepligtige, som har afstået en  

 ejerlejlighed, der er omfattet af lovens § 1, stk. 2, skal i forbindelse med  

 selvangivelsen for det år, hvor afståelsen har fundet sted, give oplysning om  

 tidligere udlejede ejerlejligheder efter reglerne i stk. 2.
 Stk. 2.  Oplysningspligten omfatter ejerlejligheder, som  

 den skattepligtige ejer eller har ejet, og som er omfattet af lovens § 1,  

 stk. 2. Hvor lejeforhold vedrørende sådanne ejerlejligheder er ophørt den 12.  

 februar 1986 eller senere, skal der gives oplysning om ophørstidspunktet.
Stk. 3.  Den skattepligtige skal afgive tilsvarende  

 oplysninger om ophørte lejeforhold i ejerlejligheder tilhørende den  

 skattepligtiges ægtefælle.
Det gælder dog kun, hvis ægtefællerne er  

 samlevende på det tidspunkt, hvor den senest afståede ejerlejlighed blev  

 afstået.
 Stk. 4.  Den skattepligtige, der som længstlevende  

 ægtefælle har overtaget boet til hensidden i uskiftet bo m.v., jfr.  

 kildeskattelovens § 29, stk. 1-3, skal afgive tilsvarende oplysninger om  

 ophørte lejeforhold i ejerlejligheder, som har tilhørt ægtefællen.
 Stk. 5.  En skattepligtig, der efter lovens § 3 som  

 hovedaktionær skal medregne ophørte lejeforhold i et selskabs ejerlejligheder  

 ved opgørelsen af antal ophørte lejeforhold efter lovens § 1, stk. 4, skal  

 tillige afgive de i stk. 1 nævnte oplysninger for så vidt angår selskabets  

 ejerlejligheder.
 Stk. 6.  I forbindelse med afgivelse af oplysninger som  

 nævnt i stk. 1 og 2 skal den skattepligtige oplyse matrikelnummer,  

 ejerlejlighedsnummer og nummer i bygnings- og boligregistret (BBR-nr.) for de  

 enkelte ejerlejligheder.
§ 2.  Oplysninger efter § 1 kan afgives i et særligt  

 bilag til selvangivelsen.
Særlige blanketter udfærdiges af  

 statskattedirektoratet og kan rekvireres hos ligningsmyndighederne.
 § 3.  Ligningsmyndighederne drager omsorg for, at de  

 skattepligtiges oplysninger videregives til statsskattedirektoratet.
 § 4.  Der oprettes et centralt register over  

 skattepligtige, der ejer eller har ejet ejerlejligheder, som er omfattet af  

 lovens § 1, stk. 2. Statsskattedirektoratet drager omsorg for oprettelse og  

 vedligeholdelse af registret.
 § 5.  Bekendtgørelsen træder i kraft ved  

 bekendtgørelsen i Lovtidende.
