Bekendtgørelse af nordisk aftale af 3. juli 2002 om ændring af nordisk aftale af 9. december 1988 om den retlige stilling for fællesnordiske institutioner og deres ansatte I tilslutning til Udenrigsministeriets bekendtgørelse nr. 65 af 9. august 1990, Lovtidende C, meddeles det, at Danmark den 3. juli 2002 i Oslo undertegnede aftale om ændring af aftale af 9. december 1988 mellem Danmark, Finland, Island, Norge og Sverige om den retlige stilling for fællesnordiske institutioner og deres ansatte Aftalen har følgende ordlyd:
 Danmarks, Finlands, Islands, Norges og Sveriges regeringer er blevet enige om følgende:
 I aftalen mellem Danmark, Finland, Island, Norge og Sverige om den retlige stilling for fællesnordiske institutioner og deres ansatte af 9. december 1988 gøres følgende ændring:
 Artikel 2 skal have følgende ændrede ordlyd:
 Ved ansættelse af nordiske statsborgere i ledende stillinger i den enkelte institution skal der søges at opnå en rimelig fordeling af stillingerne mellem de nordiske lande.
 Denne ændringsaftale træder i kraft 30 dage efter den dag samtlige kontraherende parter har meddelt det norske udenrigsministerium, at de foranstaltninger, som kræves for aftalens ikrafttrædelse er gennemført.
 Det norske udenrigsministerium meddeler de øvrige kontraherende parter tidspunktet for modtagelsen af disse meddelelser og tidspunktet for aftalens ikrafttrædelse.
 Originaleksemplaret af denne ændringsaftale skal deponeres i det norske udenrigsministerium, som vil oversende bekræftede kopier til de øvrige kontraherende parter.
 Til bekræftelse heraf har undertegnede, som er behørigt bemyndiget dertil, undertegnet denne aftale.
 Udfærdiget i Oslo den 3. juli 2002 i et eksemplar på dansk, finsk, islandsk, norsk og svensk, hvilke tekster alle har samme gyldighed.
 Danmark godkendte den 26. januar 2006 aftalen af 3. juli 2002, og denne trådte i henhold til afsnit II i kraft den 27. juli 2008.
