Fremsat den 7. maj 2010 af Magnus Heunicke (S), Poul Andersen (S), Benny Engelbrecht (S) og Jens Christian Lund (S) Forslag til folketingsbeslutning om krav om alkolås i samtlige biler Folketinget pålægger regeringen snarest muligt og senest i 2015 at indføre krav om, at der skal være alkolås i samtlige biler i Danmark.
Bemærkninger til forslaget Alkohol er medvirkende årsag til mere end hver fjerde dødsulykke i trafikken og næsten hver anden eneulykke med dødelig udgang.
Omkring 15.000 danskere sigtes årligt for spirituskørsel (jf.
Berlingske Tidende den 5. juli 2009: »Hver femte spritbilist kører i god tro«), og Rådet for Sikker Trafik anslår, at mellem 25.000 og 30.000 mennesker dagligt kører alkoholpåvirket på de danske veje.
 Hvis man vil nedbringe antallet af alvorlige ulykker på de danske veje betydeligt, kræver det, at bilisterne i fremtiden overholder den lovmæssigt fastsatte promillegrænse på 0,5 promille.
 Denne målsætning vil kunne nås ved hjælp af alkolås i samtlige biler, der forhindrer bilen i at starte, hvis føreren har en promille på over 0,5.
Forslagsstillerne ønsker at gøre monteringen af en alkolås obligatorisk for alle nyindregistrerede biler og at tilføje det som et krav ved syn af ældre biler.
Alkolåsene skal være momsfritaget, på samme måde som f.eks. airbags er det i dag.
Låsen skal forhindre bilister med mere end den tilladte mængde alkohol i blodet i at færdes i trafikken.
Indførelsen af alkolås i samtlige biler vil være en enorm forbedring af sikkerheden på de danske veje og forventes at nedbringe antallet af trafikulykker og trafikdræbte betydeligt.
Såfremt det er teknisk muligt for alkolåsen at spore rester af euforiserende stoffer i åndedrættet, skal alkolåsen ligeledes forhindre bilens start, hvis føreren er påvirket af narkotika.
Indførelsen af alkolåse vil ikke kun øge trafiksikkerheden, men vil også skabe en samfundsøkonomisk gevinst.
Modelberegninger fra DTU Transport viser således, at det koster samfundet 1 mia. kr. hver gang 100 mennesker mister livet i trafikken.
Etableringsomkostningerne for alkolåse skal derfor ses som en investering, der kan betale sig både menneskeligt og økonomisk.
Indførelsen af alkolåse er blevet anbefalet af både Færdselssikkerhedskommissionen og af Rådet for Sikker Trafik på baggrund af gode erfaringer med alkolåse i udlandet.
Flere stater i Canada og USA har indført alkolås i biler, busser og taxier.
I Sverige tilbydes alkolåse som et alternativ til frakendelse af kørekortet (www.sikkertrafik.dk). Desuden har Sverige på baggrund af et omfattende forarbejde besluttet at indføre alkolås i alle svenske biler inden 2012.
 Forslagsstillerne ønsker, at arbejdet med etableringen af alkolåse påbegyndes hurtigst muligt, da det forventes, at teknologien skal afprøves og udvikles yderligere, før den er klar til brug i de danske biler.
Skriftlig fremsættelse Magnus Heunick (S):
 Forslag til folketingsbeslutning om krav om alkolås i samtlige biler.
(Beslutningsforslag nr.
B 244).
