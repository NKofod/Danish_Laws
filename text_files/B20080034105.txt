Kapitel 1   Bekendtgørelsens anvendelsesområde og overordnede krav Kapitel 2   Guargummi - Indien Kapitel 3   Kontrol Kapitel 4   Straffebestemmelser Kapitel 5   Ikrafttræden Bekendtgørelse om særlige restriktioner for import af foder med indhold af guargummi 1) I medfør af § 1, § 2 og § 6, stk. 2, i lov om foderstoffer, jf. lovbekendtgørelse nr. 762 af 29. juni 2006, og efter bemyndigelse fastsættes:
Kapitel 1 Bekendtgørelsens anvendelsesområde og overordnede krav § 1. Bekendtgørelsen omfatter import til Danmark af guargummi henhørende under KN-kode 1302 32 90, som indgår i foderblandinger eller i øvrigt er bestemt til foderbrug, og som har oprindelse i eller er afsendt fra Indien.
Stk. 2. Enhver import af disse produkter skal anmeldes til Plantedirektoratet inden ankomsten til Danmark.
Anmeldelsen skal ske mindst 24 timer før forventet ankomsttidspunkt.
 § 2. I denne bekendtgørelse anvendes definitionerne i Europa-Parlamentets og Rådets forordning nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed og i den til enhver tid gældende bekendtgørelse om foder og foderstofvirksomheder.
Kapitel 2 Guargummi - Indien § 3. Det er forbudt at importere produkter som nævnt i § 1, stk. 1, hvis de indeholder mindst 10 % guargummi med oprindelse i eller sendt fra Indien.
 Stk. 2. Stk. 1 gælder ikke for sendinger, der er ledsaget af en original analyserapport, der godtgør at sendingen ikke indeholder mere end 0,01 mg/kg PCP (pentachlorphenol). Analyserapporten skal være påtegnet af myndighederne i det land, hvor laboratoriet er beliggende.
Stk. 3. Hvis der ikke findes en analyserapport, som anført i henhold til stk. 2, skal foderstofvirksomheden sørge for at sendingen bliver analyseret.
Plantedirektoratet tilbageholder sendingen i op til 60 dage indtil der foreligger en analyserapport.
Analyserapporten skal påtegnes af Plantedirektoratet, inden produkterne kan overgå til fri omsætning.
Analyserapporten skal være på dansk eller engelsk.
 Stk. 4. Analyserapporter omhandlet i stk. 2 og 3 skal være fra et laboratorium, der er akkrediteret i henhold til ISO/IEC 17025 til analyse af PCP i foder og fødevarer eller et laboratorium, hvor de nødvendige akkrediteringsprocedurer er fulgt og som har den tilfredsstillende kvalitetskontrol. (Vimta laboratorium, Hyderabad, Andhra Pradesh, er det eneste laboratorium i Indien, der lever op til dette). Analyserapporten skal endvidere være udarbejdet på grundlag af den ændrede version til analysemetoden QuEChERS, der findes på webstedet (http://www.crl-pesticides.eu/library/docs/srm/QuechersForGuarGum.pdf).
Stk. 5. Analyserapporter omhandlet i stk. 2 og 3 skal være udarbejdet på baggrund af en repræsentativ prøve fra sendingen taget i overensstemmelse med Kommissionens direktiv 2002/63/EF om EF-metoder til prøveudtagning til officiel kontrol af pesticidrester i og på vegetabilske og animalske produkter og om ophævelse af direktiv 79/700/EØF.
Ekstraktion før analyse skal ske med et surt opløsningsmiddel.
Stk. 6. Hver sending af produkter skal kunne identificeres med en kode, der svarer til koden i analyserapporten.
Koden skal være anbragt på hver enkelt sæk eller anden form for emballage i sendingen.
Stk. 7. Hvis en sending opdeles i to eller flere partier, skal kopier af analyserapporten, der er nævnt i stk. 2 eller 3, følge hvert af de nye partier til og med engrosleddet.
Kopiernes ægthed skal ved påtegning bekræftes af den kompetente myndighed i det EU-land, hvor opdelingen har fundet sted.
 Stk. 8. Hvis der findes mere end 0,01 mg/kg PCP i en sending, der er omhandlet i stk. 1, eller foreligger der ikke en analyserapport inden 60 dage, som omtalt i stk. 3, må produktet ikke omsættes og anvendes til fodring, men skal tilbagesendes til oprindelseslandet eller destrueres.
 Stk. 9. Udgifter i forbindelse med foranstaltninger iværksat i medfør af denne paragraf afholdes af den, der er ansvarlig for sendingen.
Kapitel 3 Kontrol § 4. Plantedirektoratet fører kontrol med, at foderstofvirksomheder foretager anmeldelse som fastsat i § 1, stk. 2.
Stk. 2. Plantedirektoratet kontrollerer, at analyserapporterne er i overensstemmelse med bestemmelserne i denne bekendtgørelse, inden frigivelse af produkterne til fri omsætning.
Analyserapporterne skal foreligge på dansk eller engelsk.
 Stk. 3. Plantedirektoratet udtager prøver til kontrol med, at foderstofvirksomheder overholder bestemmelserne i denne bekendtgørelse.
 Stk. 4. Plantedirektoratet kan meddele de påbud og forbud, der anses for nødvendige for at sikre overholdelsen af denne bekendtgørelse, jf. § 2, stk. 4 i lov om foderstoffer.
 Stk. 5. Udgifterne til opfyldelse af påbud og forbud efter stk. 4 påhviler den som foranstaltningerne er rettet imod.
Kapitel 4 Straffebestemmelser § 5. Overtrædelse af § 1, stk. 2, og af § 3, stk. 1-8, straffes med bøde.
Med bøde straffes endvidere den, som undlader at følge et meddelt påbud eller forbud, jf. § 4, stk. 4.
 Stk. 2. Der kan pålægges selskaber mv.(juridiske personer) strafansvar efter reglerne i straffelovens 5. kapitel.
Kapitel 5 Ikrafttræden § 6. Bekendtgørelsen træder i kraft den 11. maj 2008.
