Bekendtgørelse af lov om forbud mod salg af tobak og alkohol til personer under 18 år Herved bekendtgøres lov om forbud mod salg af tobak og alkohol til personer under 18 år, jf. lovbekendtgørelse nr. 964 af 26. august 2019, med de ændringer, der følger af § 4 i lov nr. 2071 af 21. december 2020.
 § 1. Tobaksvarer, tobakssurrogater og urtebaserede rygeprodukter må ikke sælges til personer under 18 år.
 Stk. 2. Ved tobaksvarer forstås:
 1) Varer, der er bestemt til at ryges, indsnuses, suttes, tygges eller på anden måde indtages, hvis de helt eller delvis er fremstillet af tobak.
 2) Varer, der er beregnet til at blive benyttet sammen med varer omfattet af nr. 1.
 Stk. 3. Ved tobakssurrogat forstås i denne lov et produkt med indhold af nikotin, der ikke er en tobaksvare, jf. § 2, nr. 2, i lov om tobaksvarer m.v., eller en elektronisk cigaret, jf. § 2, nr. 1, i lov om elektroniske cigaretter m.v., og som ikke er godkendt ved en markedsføringstilladelse efter lov om lægemidler eller EU-retlige regler om fastlæggelse af fællesskabsprocedurer for godkendelse af humanmedicinske lægemidler, og udstyr, der er beregnet til at blive benyttet sammen med produktet.
 Stk. 4. Ved urtebaseret rygeprodukt forstås i denne lov et produkt baseret på planter, urter eller frugter, som ikke indeholder tobak, og som kan forbruges via en forbrændingsproces.
 § 2. Alkoholholdige drikkevarer med en alkoholvolumenprocent på 1,2 eller derover må ikke sælges til personer under 16 år fra butikker, hvor der foregår detailsalg.
 Stk. 2. Alkoholholdige drikkevarer med en alkoholvolumenprocent på 16,5 og derover må ikke sælges til personer under 18 år fra butikker, hvor der foregår detailsalg.
§ 2 a.
Den, der erhvervsmæssigt sælger tobaksvarer, tobakssurrogater og urtebaserede rygeprodukter, skal kræve fremvisning af gyldig billedlegitimation, hvis sælgeren er i tvivl om, at kunden er fyldt 18 år.
 Stk. 2. Den, der erhvervsmæssigt sælger alkoholholdige drikkevarer med en alkoholvolumenprocent på 1,2 eller derover, skal kræve fremvisning af gyldig billedlegitimation, hvis sælgeren er i tvivl om, at kunden er fyldt 16 år.
 Stk. 3. Den, der erhvervsmæssigt sælger alkoholholdige drikkevarer med en alkoholvolumenprocent på 16,5 eller derover, skal kræve fremvisning af gyldig billedlegitimation, hvis sælgeren er i tvivl om, at kunden er fyldt 18 år.
 Stk. 4. Butikker, hvor der foregår detailsalg af alkoholholdige drikkevarer, skal ved synlig skiltning, der er udarbejdet af Sundhedsstyrelsen, informere om, at salg af alkoholholdige drikkevarer kun kan finde sted ved kundens forevisning af gyldig billedlegitimation, hvis sælgeren er i tvivl om, at kunden opfylder aldersgrænserne for salg af alkoholholdige drikkevarer, jf. stk. 2 og 3.
 Stk. 5. Skilte med information om, at salg af tobaksvarer, tobakssurrogater og urtebaserede rygeprodukter kun kan finde sted ved kundens forevisning af gyldig billedlegitimation, hvis sælgeren er i tvivl om, at kunden opfylder aldersgrænserne for salg af tobaksvarer, tobakssurrogater og urtebaserede rygeprodukter, jf. stk. 1, udarbejdes af Sundhedsstyrelsen.
 Stk. 6. Sundhedsministeren fastsætter nærmere regler om udformning, opsætning m.v. af skilte, jf. stk. 4.
§ 2 b.
Sikkerhedsstyrelsen fører kontrol med, at kravene i §§ 1-2 a og regler udstedt i medfør af § 2 a, stk. 6, overholdes.
 Stk. 2. Sikkerhedsstyrelsens repræsentanter har til enhver tid uden forevisning af legitimation adgang til forhandleres butikslokaler med henblik på at kontrollere overholdelsen af §§ 1-2 a og regler udstedt i medfør af § 2 a, stk. 6.
 Stk. 3. Sikkerhedsstyrelsens repræsentanter kan mod behørig legitimation og uden retskendelse kræve at få meddelt alle oplysninger fra detailforhandlere og købere af alkohol, tobaksvarer, tobakssurrogater og urtebaserede rygeprodukter, der er nødvendige for kontrollen efter stk. 1.
 § 3. Tobaksvarer, tobakssurrogater og urtebaserede rygeprodukter må ikke indføres fra andre EU-lande af personer under 18 år.
 Stk. 2. Alkoholholdige drikkevarer med en alkoholvolumenprocent på mellem 1,2 og 16,4 må ikke indføres fra andre EU-lande af personer under 16 år.
 Stk. 3. Alkoholholdige drikkevarer med en alkoholvolumenprocent på 16,5 og derover må ikke indføres fra andre EU-lande af personer under 18 år.
§ 4. (Ophævet) § 5. For overtrædelse af § 1, § 2 eller § 2 a og regler udstedt i medfør af § 2 a, stk. 6, straffes butiksindehaveren, restauratøren, hotelværten, kantineindehaveren m.v. med bøde.
Det skal ved straffens udmåling betragtes som en særligt skærpende omstændighed, hvis overtrædelsen af § 1, § 2 eller § 2 a og regler udstedt i medfør af § 2 a, stk. 6, er af grov eller gentagen karakter.
Bestemmelsen i straffelovens § 23 finder ikke anvendelse.
 Stk. 2. Ved særlig grov eller gentagen overtrædelse af §§ 1 og 2 a fratages retten til at markedsføre tobak i en periode.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Loven træder i kraft den 1. juli 2004.
 Stk. 2. Samtidig ophæves lov nr. 97 af 9. februar 1994 om foranstaltninger mod alkoholmisbrug.
 § 7. Loven gælder ikke for Færøerne og Grønland.
 Lov nr. 536 af 17. juni 2008 (Aromastoffer, aldersgrænser for salg af tobak og udstilling af tobaksvarer på tobaksudsalgsteder)1) indeholder følgende ikrafttrædelsesbestemmelse:
§ 4 Loven træder i kraft den 1. september 2008.
 Lov nr. 707 af 25. juni 2010 (Ændring af aldersgrænsen for salg af alkohol m.v.)2) indeholder følgende ikrafttrædel sesbestemmelse:
§ 2 Indenrigs- og sundhedsministeren fastsætter tidspunktet for lovens ikrafttræden.3) Lov nr. 327 af 23. marts 2013 (Krav om billedlegitimation og skiltning herom samt forbud mod reklame for tobaksvarer på internettet for specialbutikker)4) indeholder følgende ikrafttrædelsesbestemmelse:
§ 3 Loven træder i kraft den 1. september 2013.
Lov nr. 236 af 15. marts 2017 om udstedelse af legitimationskort indeholder følgende ikrafttrædelses- og overgangsbestemmelser:5) § 4. Loven træder i kraft den 1. juli 2017.
 § 5.  Legitimationskort, der ved ikrafttrædelsen af denne lov er udstedt efter § 4, stk. 1, i lov om forbud mod salg af tobak og alkohol til personer under 18 år, jf. lovbekendtgørelse nr. 1020 af 21. oktober 2008 som ændret ved lov nr. 707 af 25. juni 2010 og § 1 i lov nr. 327 af 23. marts 2013, forbliver gyldige indtil udløbet af disse korts gyldighedsperiode.
 Lov nr. 1558 af 18. december 2018 (Tilførsel af kontrolopgave til Sikkerhedsstyrelsen)6) indeholder følgende ikrafttrædelsesbestemmelse:
§ 3 Loven træder i kraft den 1. januar 2019.
 Lov nr. 86 af 30. januar 2019 (Udvælgelse af id-udsteder og udstedelse af sikkerhedsstempelmærker samt skærpede sanktioner ved salg af tobak til personer under 18 år)7) indeholder følgende ikrafttrædelsesbestemmelse:
§ 3 Stk. 1. (Udelades) Stk. 2. Lovens § 2 træder i kraft den 20. maj 2019.
Stk. 3 og 4. (Udelades) Lov nr. 2071 af 21. december 2020 (Udmøntning af national handleplan mod børn og unges rygning)8) indeholder følgende ikrafttrædelsesbestemmelse:
§ 7 Stk. 1. Loven træder i kraft den 1. januar 2021, jf. dog stk. 2-7.
 Stk. 2. Lovens § 1, § 2, nr. 1-3 og 7, § 3, nr. 1, 9-13, 15 og 18, § 4 og § 5, nr. 1, 2 og 7-10, træder i kraft den 1. april 2021.
 Stk. 3. Lovens § 2, nr. 8-12 og 15-20, 22 og 23, træder i kraft den 1. juli 2021.
 Stk. 4. Lovens § 3, nr. 2 og 3, og § 5, nr. 3-5, og §§ 3 b og 3 c i lov om elektroniske cigaretter m.v. som affattet ved denne lovs § 3, nr. 4, og §§ 7 b og 7 c i lov om røgfri miljøer som affattet ved denne lovs § 5, nr. 6, træder i kraft den 31. juli 2021.
 Stk. 5. Lovens § 3, nr. 7, 14 og 17, træder i kraft den 1. oktober 2021.
 Stk. 6. Erhvervsministeren fastsætter tidspunktet for ikrafttrædelse af lovens § 2, nr. 4 og 5, og § 3, nr. 5, 6 og 16.
 Stk. 7. Sundhedsministeren fastsætter tidspunktet for ikrafttrædelse af lovens § 2, nr. 6, 13, 14 og 21, og § 3, nr. 8.
 Stk. 8. For udstyr, der benyttes i forbindelse med tobaksvarer og urtebaserede rygeprodukter, der er fremstillet før den 1. april 2021, har lovens § 2, nr. 7, virkning fra den 1. april 2022.
 Stk. 9. For tobakssurrogater, der er fremstillet før den 1. juli 2021, har lovens § 2, nr. 9 og 12, virkning fra den 1. april 2022.
 Stk. 10. For tobaksvarer og urtebaserede rygeprodukter, der er fremstillet før den 1. juli 2021, har lovens § 2, nr. 11 og 15, virkning fra den 1. april 2022.
 Stk. 11. For elektroniske cigaretter, genopfyldningsbeholdere med og uden nikotin og smagsstoffer til brug i elektroniske cigaretter med kendetegnende aroma, der er fremstillet før den 1. april 2021, har lovens § 3, nr. 13, virkning fra den 1. april 2022.
 Stk. 12. For elektroniske cigaretter og genopfyldningsbeholdere med og uden nikotin, der er fremstillet før den 1. oktober 2021, har lovens § 3, nr. 7, virkning fra den 1. oktober 2022.
 Stk. 13. Erhvervsministeren kan i forbindelse med ikrafttrædelsen af § 5 b i lov om elekroniske cigaretter m.v. som affattet ved denne lovs § 3, nr. 6, fastsætte en overgangsordning for indgivelse af anmeldelse af de eksisterende genopfyldningsbeholdere uden nikotin på markedet.
 Stk. 14. Sundhedsministeren fastsætter i forbindelse med ikrafttrædelsen af § 14, stk. 3 og 4, i lov om tobaksvarer m.v. som affattet ved denne lovs § 2, nr. 6, en overgangsordning på 12 måneder for markedsføring af tobaksvarer og urtebaserede rygeprodukter med kendetegnende aroma, der er fremstillet, før bestemmelsen træder i kraft.
Sundhedsministeriet, den 26. marts 2021 Magnus Heunicke / Anne Bækgaard 1) Lovændringen vedrører lovens titel, § 1, § 3 og § 7.
 2) Lovændringen vedrører lovens titel, § 2 og § 3.
 3) I bekendtgørelse nr. 92 af 4. februar 2011 om ikrafttræden af lov om ændring af lov om forbud mod salg af tobak til personer under 18 år og salg af   alkohol til personer under 16 år (Ændring af aldersgrænsen for salg af alkohol m.v.) fastsættes det i medfør af § 2 i lov nr. 707 af 25. juni 2010 om ændring af lov om forbud mod salg af tobak til personer under 18 år og salg af alkohol til personer under 16 år, at loven træder i kraft den 7. marts 2011.
 4) Lovændringen vedrører § 2a og § 5.
 5) Lovændringen vedrører § 4.
 6) Lovændringen vedrører § 2b og § 5.
 7) Lovændringen vedrører § 5.
 8) Lovændringen vedrører § 1, § 2a, § 2b, § 3 og § 5.
