Nr BTL 252 Betænkning over Forslag til lov om ændring af lov om Arbejdsgivernes  

 Elevrefusion (Tilskud og lønrefusion)   

 Nr L 252 1994-95, 1. samling Afgivet af Uddannelsesudvalget Afgivet: 19950523 Udvalget har behandlet lovforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal inden for flertallet (Enhedslistens medlem af udvalget)  

 erkender, at tilskuddet til arbejdsgiverne kan have en stimulerende effekt.  

 Enhedslisten finder det imidlertid i orden at nedsætte tilskuddet.
I  

 forbindelse med udformningen af en kommende permanent praktikpladslov bør der  

 overvejes andre metoder til sikring af, at arbejdsgiverne opfylder deres  

 naturlige forpligtelse til at stille praktikpladser til rådighed.
 Et mindretal (Venstres, Det Konservative Folkepartis og  

 Fremskridtpartiets medlemmer af udvalget) indstiller lovforslaget til  

forkastelse ved 3. behandling.
Et flertal inden for mindretallet (Venstres og Det Konservative  

 Folkepartis medlemmer af udvalget) finder, at forudsætningerne for at  

 videreføre skolepraktikordningen er bortfaldet, og derfor bør skolepraktikken  

 også falde bort.
Denne ordning, der blev vedtaget som en midlertidig ordning  

 til udløb ved udgangen af 1995, skulle afhjælpe følgerne af den økonomiske  

 stagnation i kølvandet på kartoffelkuren og den økonomiske tilpasning til et  

 ændret skattesystem og en lav inflation.
Med det økonomiske opsving, der gik  

 i gang i begyndelsen af 1994, er mulighederne for at skaffe en rigtig  

 praktikplads i erhvervslivet imidlertid blevet afgørende forbedret.
Samtidig med at erhvervslivets behov for lærlinge vokser, falder udbudet  

 som følge af de mindre ungdomsårgange.
Situationen er således radikalt  

 forandret til det bedre.
Lovforslaget lægger derfor op til en helt unødvendig  

 udsættelse af skolepraktikkens ophør.
 De grupper af unge, der nu og fremover vil få svært ved at skaffe sig en  

 almindelig praktikplads i erhvervslivet, er grupper med helt specielle  

 problemer, som en generel skolepraktik-ordning ikke er den bedste hjælp for.  

 Venstre og Det Konservative Folkeparti foreslår derfor, at der gennemføres et  

 hurtigt udredningsarbejde om årsagerne til disse grupper af unges problemer,  

 og at der i forlængelse heraf sættes målrettet ind med tiltag over for de  

 enkelte grupper.
 Et mindretal inden for mindretallet (Fremskridtspartiets medlem af  

 udvalget) bemærker, at ved indførelsen af denne ordning, som man nu ønsker at  

 forlænge, tog Fremskridtspartiet skarpt afstand fra gennemførelsen.
 I konsekvens heraf indstiller Fremskridtspartiet lovforslaget til  

 forkastelse, idet der ved denne form for pression over for arbejdsgiverne til  

 at tage lærlinge i praktik ikke kommer reelle gode praktikpladser ud af  

 ordningen.
 Fremskridtspartiet ønsker hellere, at markedskræfterne selv afgør, hvor  

 mange praktikanter der er brug for.
Fremskridtspartiet er fuldt ud indstillet på at give de bedst mulige  

 vilkår for arbejdsgiverne til at ansætte praktikanter i deres virksomheder.  

 Dette gøres ved at holde igen på de offentlige udgifter, hvilket kan være med  

 til at nedsætte skattetrykket også for arbejdsgiverne.
Derudover ønsker  

 Fremskridtspartiet ikketvungen betaling fra arbejdsgivernes side til  

 ordninger, der skulle være med til, at flere ansætter praktikanter.
Ved at gøre det bedre for erhvervslivet og gennemføre lettelser for  

 erhvervslivet med hensyn til udgifterne, herunder skattetrykket, vil der  

 komme flere i beskæftigelse, både uddannede og praktikanter.
Blandt andet  

 derfor indstiller Fremskridtspartiet lovforslaget til forkastelse.
