Nr BSF 78 Forslag til folketingsbeslutning om afskaffelse af Arbejdsretten Fremsat af Jette Gottlieb (EL) Søren Søndergaard (EL) den 11. december 1996 Folketinget pålægger regeringen at fremsætte lovforslag, der afskaffer Arbejdsretten med virkning fra den 1. marts 1997, og angiver reglerne for behandling af faglig strid efter følgende retningslinjer:
 1. Det overlades til overenskomstparterne at aftale regler om mægling og  

 voldgift til afgørelse af uenighed af faglig karakter.
 2. I tilfælde, hvor der ikke mellem overenskomstparterne er vedtaget  

 betryggende regler til afgørelse af uenighed af faglig karakter, anses  

 bestemmelserne i den til enhver tid mellem Dansk Arbejdsgiverforening og  

 Landsorganisationen i Danmark aftalte norm for regler for behandlingen af  

 faglig strid at være gældende mellem parterne.
 3. De organer, som overenskomstparterne har aftalt skal nedsættes til  

 behandling af faglig strid, skal behandle følgende type sager, som ikke kan  

 anlægges ved de almindelige domstole:
a) overtrædelse og fortolkning af en af Dansk Arbejdsgiverforening og  

 Landsorganisationen i Danmark vedtaget hovedaftale samt af tilsvarende  

 hovedaftaler og hovedoverenskomster, b) overtrædelse af kollektive overenskomsters bestemmelser vedrørende løn  

 og ansættelsesforhold, c) lovligheden af varslede kollektive kampskridt eller af de i den  

 anledning udstedte varsler, såfremt den berørte hovedorganisation eller  

 parten selv, hvis denne ikke er medlem af en sådan, ved anbefalet brev inden  

 5 dage efter modtagelsen af det varsel, mod hvis formelle eller materielle  

 lovlighed der protesteres, har protesteret over for vedkommende organisation  

 eller enkeltvirksomhed mod lovligheden af kampskridtet eller varslet, d) afklaring af, hvorvidt der foreligger en kollektiv overenskomst, e) lovligheden af anvendelsen af kollektive kampskridt til støtte for krav  

 om overenskomst på områder, hvor der ikke er indgået kollektiv overenskomst.
4. Domme afgjort af de mellem overenskomstparterne aftalte fagretlige  

 organer skal kunne fuldbyrdes efter retsplejelovens bestemmelser om  

 tvangsfuldbyrdelse af domme.
Afgørelser truffet ved mæglings- og  

 organisationsmøder og ved faglige voldgiftsretter og afskedigelsesnævn skal  

 kunne fuldbyrdes efter retsplejelovens regler om fuldbyrdelse af forlig.  

 Retsplejelovens bestemmelser vedrørende indsigelser mod rigtigheden af domme  

 m.v. skal finde tilsvarende anvendelse for indsigelser, der fremsættes under  

 fuldbyrdelsen af voldgiftens domme, kendelser og beslutninger.
Bemærkninger til forslaget Forslagsstillerne finder, at den naturlige konsekvens af betænkningen fra  

 Udvalget om revision af lov om arbejdsretten er en ophævelse af loven om  

 Arbejdsretten.
Fagbevægelsen har altid været enig om at afvise, at faglige  

 stridigheder vedrørende overenskomster og andre aftaler mellem  

 arbejdsmarkedets parter skulle afgøres ved de civile domstole.
Konsekvensen  

 af udvalgets indstilling og regeringens forslag til lov om Arbejdsretten (L  

 14) er imidlertid en afgørende ændring af Arbejdsretten, således at den fra  

 at være organisationernes domstol nærmer sig en domstol af typen Sø- og  

 Handelsretten, fordi:
 - Det er ikke længere arbejdsmarkedets organisationer, der vælger de  

 ordinære dommere, men arbejdsministeren.
 - Det er ikke længere organisationernes valgte dommere, der vælger rettens  

 formand og næstformand, men arbejdsministeren.
 - Organisationerne har ikke længere mulighed for at foretage nyvalg af  

 formand og næstformand hvert 3. år, idet dommerne nu sidder uantastet, indtil  

 de fylder 70 år, dvs. at muligheden for valg under hensyntagen til  

 udviklingen i retstilstanden reelt er afskaffet.
 - Arbejdsmarkedsorganisationernes dommere skal underkastes retsplejelovens  

 regler om inhabilitet.
- Arbejdsmarkedsorganisationernes dommere skal fjernes helt fra  

 Arbejdsretten, når sagerne vedrører uorganiserede arbejdsgivere eller  

 organisationer uden for hovedorganisationerne.
Dvs. at det er helt overladt  

 til en højesteretsdommer at afgøre faglig uenighed, der kan have vidtrækkende  

 principiel betydning og dermed påvirke retstilstanden i al almindelighed.
 Hvis disse ændringer er en nødvendig konsekvens af en efterlevelse af  

 kravene i Den Europæiske Menneskerettighedskonvention, foreslår Enhedslisten,  

 at Folketinget drager konsekvensen heraf og ophæver lov om arbejdsretten.
 Enhedslisten er tilhænger af, at der på arbejdsmarkedet finder en  

 organiseret konfliktløsning sted på et klart retsgrundlag.
 Enhedslisten skal som alternativ til Arbejdsretten pege på, at der  

 allerede findes et velfungerende retsgrundlag i form af aftaler om mægling og  

 voldgift, hvor spillereglerne er aftalt mellem overenskomstparterne.  

 Aftalerne varierer inden for de forskellige områder, men som grundmodel skal  

 henvises til norm for regler for behandlingen af faglig strid, der er aftalt  

 mellem Landsorganisationen i Danmark og Dansk Arbejdsgiverforening.
 Dette retssystem kendes i forvejen og er velfungerende med  

 overenskomstparterne som de direkte ansvarlige.
Parterne kan i reglerne selv angive, hvilke områder der afgøres ved  

 voldgift, og kan derfor selv, uafhængig af Folketingets lovgivning, aftale,  

 at f.eks. brud på bestående overenskomster behandles ved voldgift i stedet  

 for ved Arbejdsretten.
I praksis er det ofte flydende, hvilken retsinstans  

 parterne vælger til afgørelse af verserende tvister.
Inden for flere områder har parterne allerede i praksis afskaffet  

 Arbejdsretten, idet det mellem parterne er aftalt, at spørgsmål, herunder  

 brud på overenskomster, afgøres ved en voldgift.
Der kan henvises til  

 AC-området og Dansk Journalistforbunds aftale med Danske Dagblades Forening.
Et sammenhængende alternativ til Arbejdsretten findes ligeledes i den  

 særlige hovedaftale mellem Det Kooperative Fællesforbund og LO, hvor brud på  

 overenskomster og sager vedrørende hovedaftalen afgøres ved voldgift.
Det  

 skal bemærkes, at parterne selvfølgelig kan aftale, at bestemte typer af  

 problemstillinger behandles ved en permanent voldgift, men denne er så aftalt  

 og nedsat direkte af overenskomstparterne.
 Af hensyn til voldgiftssystemets funktionsduelighed foreslår Enhedslisten,  

 at lov om arbejdsretten erstattes af en ny lov om faglige stridigheder, der  

 afgrænser voldgifternes faglige område til forskel fra det civile retssystem  

 samt fortsat sikrer, at forlig og voldgiftsafgørelser er eksigible, dvs. kan  

 fuldbyrdes efter retsplejelovens regler herom.
 Enhedslisten finder, at det er nødvendigt at fastholde indholdet af § 22 i  

 regeringens forslag til lov om Arbejdsretten af hensyn til de områder, hvor  

 der mangler eller ikke vil kunne opnås enighed om regler til afgørelse af  

 uenighed af faglig karakter.
 Det vil være nødvendigt, at LO og DA på visse områder reviderer normen, så  

 den tilpasses en ophævelse af lov om arbejdsretten.
Enhedslisten fremsætter dette beslutningsforslag på bagggund af  

 regeringens lovforslag og udvalgsbetænkningen, der udspringer af problemer i  

 forhold til Den Europæiske Menneskerettighedskonvention.
Enhedslistens  

 forslag sikrer, at retssystemet ikke er i strid med konventionen.
Enhedslistens forslag indebærer endvidere, at grundlaget fjernes for flere  

 juristers kritik af den nuværende lovs § 14, der fratager den direkte  

 overenskomstpart retten til selv at anlægge og gennemføre sager for  

 Arbejdsretten.
Det er efter Enhedslistens opfattelse i strid med  

 ILO-konventionen, nr. 87, der sikrer organisationernes selvbestemmelsesret.
Enhedslistens forslag imødekommer samtidig den voksende kritik fra  

 fagbevægelsen af Arbejdsrettens faktiske praksis, der efter flere juristers  

 opfattelse overskrider retsgrundlaget i hovedaftalen og ikke mindst  

 gennemfører bodsdomme mod lønmodtagere og organisationer, der har fjernet sig  

 fra lovgivernes hensigt i arbejdsretslovens § 12 samt strider fundamentalt  

 mod den almindelige retsopfattelse.
Arbejdsretten har derfor i dag i brede  

 kredse af almindelige lønmodtagere ry for at være en uretfærdig  

 »klassedomstol«.
Arbejdsrettens domspraksis har f.eks. i praksis  

 udhulet de lempelser vedrørende bod, der blev gennemført ved revisionen af  

 loven i 1973.
Enhedslistens forslag rummer ikke lovbestemmelser om bod for  

 overenskomststridig adfærd fra lønmodtagere, virksomheder og organisationer.  

 Spørgsmålet om eventuel bod og regler herfor overlades således til aftaler  

 mellem overenskomstparterne selv, således som det f.eks. er tilfældet i  

 hovedaftalen mellem Det Kooperative Fællesforbund og LO.
Det er ikke ukendt,  

 at parterne er enige om at lade faglig voldgift afgøre spørgsmål om bod.
Enhedslistens forslag indebærer endelig den fordel, at  

 højesteretsdommerens monopol på at være den udslagsgivende dommer i faglige  

 stridigheder fjernes.
Overenskomstparterne har nu mulighed for at vælge  

 dommere, der f.eks. har et afgørende branchekendskab i sager, der vedrører  

 forståelsen af en branches traditioner og kutymer.
Enhedslisten skal til sidst understrege, at en ophævelse af  

 arbejdsretsloven til fordel for et voldgiftssystem etableret direkte mellem  

 overenskomstparterne ikke i sig selv fører til den tiltrængte ændring af  

 retstilstanden på arbejdsmarkedet.
Disse forhold - frem for alt  

 ledelsesretten og udformningen af fredspligten - hører under hovedaftalen og  

 falder uden for Folketingets kompetence.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af Arbejdsretten.
(Beslutningsforslag nr.
B 78).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
