Klage over videregivelse af oplysning om indlæggelse på psykiatrisk afdeling i 1978 til patients forsikringsselskab i forbindelse med udarbejdelse af psykiatrisk speciallægeerklæring i 2001 Nævnet fandt grundlag for at kritisere overlæge B.
Nævnet fandt ikke grundlag for at kritisere 1. reservelæge A.
Nævnet lagde vægt på, at det var noteret i speciallægeerklæringen, at patienten havde nægtet at give samtykke til, at 1. reservelæge B måtte indhente lægelige oplysninger fra tiden før uheldet i 1996, og at det ved samtalen den 30. april 2001 ukorrekt var blevet benægtet, at der tidligere var modtaget psykiatrisk behandling.
Det var i den forbindelse nævnets opfattelse, at patienten nægtelse af at give samtykke til indhentelse af yderligere journaloplysninger til udfærdigelse af den psykiatriske speciallægeerklæring ikke umiddelbart kunne forstås som alene omfattede journaloplysninger fra andre sygehuse.
 Nævnet var således af den opfattelse, at patientens nægtelse af at underskrive en ny samtykkeerklæring og hendes kontakt i den sammenhæng til 1. reservelæge B måtte forstås således, at hun generelt ikke ville give samtykke til lægeligt materiale fra før ulykken i 1996, herunder eventuelt materiale på den psykiatriske afdeling fra 1978.
 Nævnet bemærkede herunder, at selv om der før forsikringsselskabets brev af 2. maj 2001 om til patienten måtte have foreligget et skriftligt samtykke til, at der generelt måtte indhentes journaloplysninger fra før 1996, så måtte hendes tilkendegivelse den 3. maj 2001 til forsikringsselskabet forstås således, at hun aktuelt trak et sådant skriftligt samtykke tilbage.
 Nævnet fandt på denne baggrund, at patienten ikke havde givet skriftligt samtykke til, at 1. reservelæge B og overlæge As kunne videregive oplysninger om hende fra tiden før ulykken i 1996, da speciallægeerklæringen blev udfærdiget den 31. august 2001 til forsikringsselskabet.
 Nævnet kan herunder videre oplyse, at det af pkt. 5.2 i Sundhedsstyrelsens vejledning af 16. september 1998 om information og samtykke og om videregivelse af helbredsoplysninger mv. fremgår, at det forudsættes, at sundhedspersonen i almindelighed, medmindre der foreligger særlige grunde, forinden en videregivelse finder sted, forsøger at indhente patientens samtykke.
 Nævnet bemærkede herunder, at patienten ikke inden videregivelsen af journaloplysningerne fra 1978 i speciallægeerklæringen blev gjort opmærksom på, at 1. reservelæge B og overlæge A efter undersøgelsessamtalen havde fundet disse specifikke oplysninger og ønskede at videregive dem til forsikringsselskabet.
 Det var nævnets opfattelse, at der ikke var noget til hinder for, at 1. reservelæge B og overlæge A kunne have anmodet patienten om samtykke til at videregive journaloplysningerne fra 1978 til forsikringsselskabet, da de på et tidspunkt efter den 3. maj 2001 var blevet opmærksom på eksistensen af materialet.
 Nævnet bemærkede i den anledning, at hvis patienten udtrykkeligt havde nægtet at give samtykke til journaloplysningerne om den psykiatriske indlæggelse, så kunne 1. reservelæge B og overlæge A have afvist at udarbejde den anmodede speciallægeerklæring med henvisning til, at der efter deres vurdering ikke var givet samtykke til indhentelse af journalmateriale i et omfang, som sikrede, at der kunne laves en retvisende vurdering af de varige følger, som uheldet i 1996 eventuelt havde medført.
 Patientklagenævnet fandt derfor, at 1. reservelæge B og overlæge A ikke var berettiget til den 31. august 2001 at videregive oplysninger om patientens indlæggelse i 1978 på psykiatrisk afdeling til forsikringsselskabet.
 Nævnet fandt imidlertid ikke grundlag for at kritisere 1. reservelæge B herfor, da hun forinden videregivelsen havde konfereret med sin overordnede overlæge A.
 Nævnet fandt herefter, at ansvaret for den retsstridige videregivelse af oplysninger må placeres hos overlæge A, da han vejledte 1. reservelæge B om, at journaloplysningerne fra 1978 om indlæggelse på psykiatrisk afdeling, måtte anvendes i speciallægeerklæringen.
