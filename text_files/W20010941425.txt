Ankestyrelsens principafgørelse A-10-01 om forrevalidering - ferie - revalidering Resume:
Hverken i lov om aktiv socialpolitik eller i lov om dagpenge ved sygdom eller fødsel findes regler, der giver ret til ferie under forrevalidering.
Under ophold på en revalideringsinstitution var ansøger ikke omfattet af ferielovens regler. *) Ankestyrelsen fandt, at der ikke kunne udbetales dagpenge under forrevalidering ved fravær på grund af ferie, da retten til at bevare det hidtidige forsørgelsesgrundlag i form af dagpenge under forrevalidering forudsætter, at  forrevalideringen følges.
 Kassation:
Der er kommet nye regler på området Love:
Lov om aktiv socialpolitik - lovbekendtgørelse nr. 266 af 12. april 2000 - § 47, stk. 4 Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 8, stk. 1, nr. 1 og § 8, stk. 1, nr. 3 Note:
*) Se også  SM A-3-00 og SM A-6-01 Sagsfremstilling:
Ansøger, der modtog sygedagpenge, havde i januar 2000 begyndt forrevalidering på en revalideringsinstitution.
I marts 2000 anmodede hun kommunen om at måtte holde ferie 1-2 uger i sommerferieperioden.
Hun havde optjent feriegodtgørelse.
Kommunen gav afslag på ansøgningen med begrundelsen, at ansøger ikke kunne holde ferie, så længe hun var indskrevet på revalideringsinstitutionen.
Kommunen henviste til, at retten til dagpenge ifølge dagpengelovens § 8 bortfaldt, hvis den sygemeldte uden rimelig grund undlod at medvirke til opfølgning.
Det ændrede efter kommunens opfattelse ikke på situationen, at ansøger selv havde optjent feriepenge, da det var selve indskrivningen, der var væsentlig.
Det fremgik af sagen, at revalideringsinstitutionen vurderede, at ansøger havde ressourcer, som burde kunne udnyttes arbejdsmæssigt, men at der ville blive behov for et længere afklaringsforløb.
Ifølge revalideringsinstitutionen skulle der under opholdet ske en praktisk afklaring og en afklaring af de psykiske ressourcer - herunder en afprøvning i en ekstern praktik.
 Nævnet fandt, at ansøger havde ret til at holde ferie med udbetaling af opsparet feriegodtgørelse efter nærmere aftale med revalideringsinstitutionen.
 Nævnet medgav kommunen, at et planlagt forløb kunne have et sådant indhold, at det kunne være nødvendigt at følge det uden afbrydelse.
 I det foreliggende tilfælde forelå der imidlertid ikke konkrete oplysninger om, at formålet med opholdet ikke kunne nås, hvis det blev afbrudt af en kortvarig ferie.
 Også den omstændighed, at der var tale om et længerevarende ophold på revalideringsinstitutionen talte for, at formålet med opholdet ikke ville forspildes, selv om ansøger holdt en kort ferie.
 Nævnet anførte endelig, at sygedagpengeudbetalingen skulle ophøre for den periode, hvor der blev udbetalt feriegodtgørelse.
I klagen til Ankestyrelsen anførte kommunen bl.a., at man ønskede en afklaring af rækkevidden af sygedagpengelovens § 8, stk. 1, nr. 1 og 3. Ansøger var indskrevet på en amtsrevalideringsinstitution til erhvervsmæssig afklaring.
Hun beslaglagde dermed en plads, som der skulle betales for, da hun ikke kunne udskrives i forbindelse med, at hun selv ønskede at holde ferie.
Kommunen henviste endvidere til, at et meget stort antal sygedagpengemodtagere gennemfører erhvervsmæssig afklaring i de traditionelle ferieperioder og derfor ønsker ferie.
Kommunen ønskede derfor Ankestyrelsens stillingtagen til spørgsmålet om en sygedagpengemodtagers ret til selvvalgt ferie under igangværende revalidering.
 Til brug for sagen fik Ankestyrelsen oplyst fra Direktoratet for Arbejdsløshedsforsikringen, Ferielovkontoret, at de optjente feriepenge ikke havde nogen selvstændig betydning for ansøgers ret til at holde ferie under revalideringsopholdet, når der ikke var tale om noget arbejdsgiver-lønmodtagerforhold.
 Sagen blev behandlet i principielt møde med henblik på afklaring af, om ansøger havde ret til at holde ferie under forrevalidering med ophold på revalideringsinstitution.
 Ankestyrelsen tog også stilling til, om afholdelse af ferie i en forrevalideringsperiode kunne sidestilles med nægtelse af at deltage i hensigtsmæssig optræning for at genvinde arbejdsevnen.
 Afgørelse:
 Ankestyrelsen fandt, at nævnet ikke havde hjemmel til at træffe afgørelse om, at ansøger  havde ret til at afholde ferie med udbetaling af optjent feriegodtgørelse efter aftale med revalideringsinstitutionen.
 Ankestyrelsen fandt dog, at det ikke var udelukket, at kommunen konkret kunne vurdere, om der forelå særlige forhold, som kunne begrunde, at ansøger kunne undlade at møde på revalideringsinstitutionen i en periode under forrevalideringen.
 Nævnet burde derfor have hjemvist sagen til kommunen med henblik på en sådan vurdering.
Ankestyrelsen lagde vægt på, at der hverken i dagpengeloven eller i lov om aktiv socialpolitik findes regler om ret til at holde ferie under forrevalidering.
Hertil kom, at ansøger heller ikke var omfattet af ferielovens regler under sit ophold på revalideringsinstitutionen.
 Ankestyrelsen fandt endvidere, at der ikke kunne udbetales dagpenge under forrevalidering ved fravær på grund af ferie.
 Begrundelsen var, at retten til at bevare det hidtidige forsørgelsesgrundlag i form af dagpenge under forrevalidering, jf. aktivlovens § 47, stk. 4, forudsætter, at den fastlagte plan for forrevalideringen følges.
 Ankestyrelsen bemærkede endelig, at fravær fra forrevalidering på grund af ferie ikke kunne betragtes som manglende medvirken til opfølgning i dagpengelovens § 8, stk. 1, nr. 3's betydning, ligesom godkendt fravær fra forrevalidering heller ikke kunne sidestilles med nægtelse af at deltage i hensigtsmæssig optræning for at genvinde arbejdsevnen, jf. dagpengelovens § 8, stk. 1, nr. 1.
 Ankestyrelsen ændrede således det sociale nævns afgørelse.
