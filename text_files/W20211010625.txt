Arbejdsmiljøklagenævnet fastholdt Arbejdstilsynets afgørelse med påbud om at sørge for, at der blev ført effektivt tilsyn med, at arbejdet med opsugning af vand i cellerne på bropillefundament udføres sikkerheds- og sundhedsmæssigt fuldt forsvarligt (ét tilsynsbesøg - tre påbud - arbejdets udførelse, manglende instruktion og manglende tilsyn) Resume Arbejdsmiljøklagenævnet vurderede, at der ikke blev ført effektivt tilsyn med, at arbejdet med opsugning af vand i celle 9 på byggepladsen, blev udført sikkerhedsmæssigt fuldt forsvarligt.
Nævnet lagde vægt på, at virksomhedens ansatte ved tilsynsbesøget udførte arbejde på et arbejdsdæk i omkring 3 meters højde, uden at være tilstrækkeligt sikret mod nedstyrtning.
Den ene af virksomhedens ansatte befandt sig helt tæt på kanten til et hul, hvor der var overhængende og betydelig fare for, at han kunne falde ned og pådrage sig alvorlig personskade.
 Nævnet lagde endvidere vægt på, at Arbejdstilsynet fik oplyst ved tilsynsbesøget, at virksomheden ikke havde ført tilsyn med arbejdet med opsugning af vand i celle 9.
 Afgørelsen er truffet af et enigt nævn.
Den konkrete afgørelse [Adressat udeladt] Afgørelse I har klaget over Arbejdstilsynets afgørelse af den 30. juni 2021 om effektivt tilsyn.
 Arbejdsmiljøklagenævnet har nu afgjort sagen på møde den 30. november 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 30. juni 2021 med påbud til jer om at sørge for, at der føres effektivt tilsyn med, at arbejdet med opsugning af vand i cellerne på bropillefundament udføres sikkerheds- og sundhedsmæssigt fuldt forsvarligt.
 Det betyder, at nævnet er kommet til samme resultat som Arbejdstilsynet.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der ikke blev ført effektivt tilsyn med, at arbejdet med opsugning af vand i celle 9 på byggepladsen [Adresse udeladt], blev udført sikkerhedsmæssigt fuldt forsvarligt.
Hvad er afgørende for resultatet Nævnet lægger vægt på, at jeres ansatte ved tilsynsbesøget den 23. juni 2021 udførte arbejde på et arbejdsdæk i celle 9 i omkring 3 meters højde, uden at være tilstrækkeligt sikret mod nedstyrtning.
Den ene af jeres ansatte befandt sig helt tæt på kanten til et hul, hvor der var overhængende og betydelig fare for, at han kunne falde ned og pådrage sig alvorlig personskade.
Nævnet henviser i den anledning til nævnets afgørelse af 1. december 2021 med j.nr. 21-37460.
 Nævnet lægger endvidere vægt på, at Arbejdstilsynet fik oplyst ved tilsynsbesøget den 23. juni 2021, at I ikke havde ført tilsyn med arbejdet med opsugning af vand i celle 9. I havde senest ført tilsyn på byggepladsen seks dage inden tilsynsbesøget, og der havde I ført tilsyn med en anden arbejdsopgave.
I har oplyst, at I selv anser arbejdet på byggepladsen som meget farligt.
Nævnet er enig i, at arbejde i højden er særligt farligt arbejde, da risikoen for at falde og derved pådrage sig alvorlig personskade, er stor.
Ved særligt farligt arbejde har I som arbejdsgiver pligt til at føre et skærpet tilsyn.
Om reglerne Det følger af arbejdsmiljøloven, at arbejdsgiveren skal sørge for, at der føres effektivt tilsyn med, at arbejdet udføres sikkerheds- og sundhedsmæssigt forsvarligt.
Bemærkninger til klagen I har anført i klagen, at det ikke var korrekt, at de ansatte ikke havde fået specifik instruktion i arbejdet med opsugning af vand.
Tilsynsførende havde misforstået det, I sagde, og taget det ud af kontekst.
I oplyste, at jeres ansatte var instrueret i arbejdet med opsugning, men da instruktion blev afgivet, var der ikke åbninger i arbejdsdækket.
I har nu underrettet jeres ansatte og geninstrueret dem samt opdateret jeres APV med særligt fokus på arbejde i højden og brug af korrekt sikkerhedsudstyr.
I har også været i dialog med de andre på byggepladsen og opfordret til et større samarbejde om sikkerheden.
Nævnet bemærker, at jeres oplysninger er indgået i behandlingen af sagerne, men har ikke ført til et andet resultat.
Nævnet finder, at jeres tilsyn med de ansatte ikke var tilstrækkeligt effektivt.
Et effektivt tilsyn er medvirkende til, at jeres ansatte følger den instruktion, de har fået, så arbejdet altid udføres sikkerhedsmæssigt fuldt forsvarligt.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021.
Om effektivt tilsyn  § 16, i lov om arbejdsmiljø, jf. lovbekendtgørelse nr. 2062 af 16. november 2021.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20210056304/4 [Adressat udeladt], att. : Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø Kapitel 4 Almindelige pligter § 16. Arbejdsgiveren skal sørge for, at der føres effektivt tilsyn med, at arbejdet udføres sikkerheds- og sundhedsmæssigt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
