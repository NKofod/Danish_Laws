 Ved beregningen af støttetiden ser nævnet bort fra 2 års indskrivning  

 på Roskilde Universitetscenters basisuddannelse 14 år tidligere.
Klager afbrød sin uddannelse, da den ønskede overbygning ikke blev  

 godkendt Ankenævnets brev af 26. februar 1990:
I brev af 22. august 1989 har De klaget over, at SU-styrelsen ved  

 støttemeddelelse af 2. august 1989 har afslået at give Dem dispensation fra  

 støttetidsreglerne.
De har været indskrevet 2 år på Roskilde  

 Universitetscenter for 14 år siden.
Dengang afbrød De Deres uddannelse, da  

 den overbygning på basisuddannelsen, som De ønskede at følge, ikke blev  

 godkendt.
I anledning af Deres klage har SU-styrelsen afgivet en udtalelse i brev af  

 15. januar 1990, som er sendt til Dem i kopi.
Styrelsen fastholder afgørelsen  

 i støttemeddelelsen af 2. august 1989 og finder ikke, at de forhold, som De  

 anfører i klagen, kan begrunde en dispensation, jf. § 24 i Undervisnings- og  

 Forskningsministeriets bekendtgørelse nr. 178 af 20. marts 1989.
 Ankenævnet finder, at der i Deres tilfælde skal dispenseres fra  

 støttetidsreglerne, jf. ovennævnte § 24. Ankenævnet lægger vægt på, at Deres  

 tidligere afbrudte uddannelse ved Roskilde Universitetscenter ligger 14 år  

 tilbage i tiden, og at De afbrød uddannelsen på grund af ufrivillige  

 omstændigheder.
 De 2 år, De har læst på Roskilde Universitetscenter, skal herefter ikke  

 medregnes som forbrugt støttetid ved indplaceringen i klippekortsystemet  

 efter § 21 i bekendtgørelsen.
