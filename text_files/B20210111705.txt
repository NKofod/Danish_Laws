Bekendtgørelse om ændring af bekendtgørelse om certificeringsordning for transportable konstruktioner § 1 I bekendtgørelse nr. 673 af 1. juli 2019 om certificeringsordning for transportable konstruktioner, som ændret ved bekendtgørelse nr. 671 af 26. maj 2020, foretages følgende ændringer:
 1. I § 10 indsættes som stk. 4 og 5:
»Stk. 4. Fra og med den 17. marts 2020 kan fornyelse af certifikater udskydes, hvis konstruktionen ikke opsættes inden udløbet af certificeringsperioden, og fornyelse af certifikatet ikke kan gennemføres, uden at konstruktionen opsættes.
Fornyelse af certifikatet kan udskydes indtil førstkommende opsætning af konstruktionen, dog senest til den 31. august 2022 og efter reglerne på det oprindelige certificeringstidspunkt.
Stk. 5. Hvis fornyelse af certifikatet udskydes, løber den nye certificeringsperiode fra den oprindelige dato i 2020, hvor fornyelse af certifikatet skulle have været gennemført.« § 2 Stk. 1. Bekendtgørelsen træder i kraft den 31. august 2021.
 Stk. 2. § 10, stk. 4 og 5, i bekendtgørelse om certificeringsordning for transportable konstruktioner, som affattet ved denne bekendtgørelses § 1, nr. 1, ophæves den 31. august 2022.
