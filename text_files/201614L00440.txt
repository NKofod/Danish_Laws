Betænkning afgivet af Energi-, Forsynings- og Klimaudvalget den 12. januar 2017 Betænkning over Forslag til adresseloven [af energi-, forsynings- og klimaministeren (Lars Christian Lilleholt)]:
1. Ændringsforslag Energi-, forsynings- og klimaministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 9. november 2016 og var til 1. behandling den 29. november 2016. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 3 møder.
Sammenhæng med andre lovforslag Lovforslaget skal ses i sammenhæng med lovforslag nr.
L 65.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 1. juli 2016 dette udkast til udvalget, jf.
EFK (folketingsåret 2015-16) alm. del  bilag 359. Den 9. november 2016 sendte energi-, forsynings- og klimaministeren de indkomne høringssvar og et notat herom til udvalget.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af energi-, forsynings- og klimaministeren, tiltrådt af udvalget:
 1) I stk. 1 ændres »For de offentlige veje omfattet af § 3, stk. 1, nr. 1,« til: »For de offentlige veje, jf. § 3, stk. 1, nr. 1,«.
[Sproglig præcisering] Til § 13 2) I stk. 1 ændres »udvikle« til: »videreudvikle«.
[Sproglig præcisering] 3) I stk. 2, 1. og 2. pkt., ændres »udvikling« til: »videreudvikling«.
[Sproglig præcisering] Bemærkninger Til nr. 1 Der er tale om en sproglig præcisering, hvor »For de offentlige veje omfattet af § 3, stk. 1, nr. 1,« ændres til »For de offentlige veje, jf. § 3, stk. 1, nr. 1,«.
 Den hidtidige affattelse af § 4, stk. 1, kunne give det indtryk, at ikke alle offentlige veje er omfattet af lovforslagets § 3, stk. 1, nr. 1, hvilket der rettes op på med den foreslåede ændring.
Til nr. 2 og 3 Der er tale om sproglige præciseringer, hvorefter »udvikle« ændres til »videreudvikle«, og »udvikling« ændres til »videreudvikling«.
I lovforslagets 13, stk. 1 og 2, er ordene »udvikle« og »udvikling« anvendt, mens der i lovforslagets § 12, stk. 4, og § 13, stk. 6, er anvendt ordene »videreudvikle« og »videreudvikling« i sammenlignelige sammenhænge.
Med de foreslåede ændringer anvendes de samme ord alle steder og herved undgås, at der opstår tvivl om, at der menes det samme.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Lars Aslan Rasmussen (S) Bjarne Laustsen (S) Malte Larsen (S) Jens Joel (S) Kirsten Brosbøl (S) Lea Wermelin (S) nfmd.
Karin Gaardsted (S) Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
