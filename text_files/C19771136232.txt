 1. Ved cirkulæreskrivelse af 30.6.1972 om  

 fremgangsmåden ved afgørelsen af mindre berigelsesforbrydelser og andre  

 straffelovsovertrædelser, der i medfør af retsplejelovens § 721, 2) er  

 henlagt under politimestrenes kompetence, pkt. 1, bestemte jeg, at sager om  

 butikstyverier af meget beskedent omfang, til værdier under 10-20 kr. kunne  

 afgøres ved meddelse af en advarsel på stedet.
 En sådan afgørelse kan træffes af den polititjenestemand, der tilkaldes  

 ved anmeldelsen, og sagen kan afgøres uden iværksættelse af nærmere  

 undersøgelser af gerningsmandens personlige forhold.
 Det er oplyst, at denne fremgangsmåde kun har været anvendt i begrænset  

 omfang.
 2. Derimod er hyppigere anvendt den fremgangsmåde, at  

 advarsel efter forudgående undersøgelse af den skyldiges forhold er meddelt  

 af en ledende polititjenestemand eller skriftligt fra politikontoret.
 3. Jeg er gjort bekendt med, at der anvendes  

 forskellige værdigrænser ved afgørelsen af, om en sag er egnet til at afgøres  

 med en advarsel.
 I den anledning fastsættes følgende retningslinier for anvendelse af  

 advarsel som sanktion ved butikstyveri:
 3.1. Advarsel på stedet kan anvendes som angivet under 1.
 Om denne fremgangsmåde skal følges bestemmes af politimesteren.
3.2. I andre tilfælde optages rapport, og der indhentes oplysning om  

 gerningsmanden i rigsregistraturen.
Såfremt oplysningerne om den sigtedes  

 fortid ikke taler derimod, kan sagen i tilfælde, hvor det stjålnes  

 udsalgspris ikke overstiger 100 kr., afgøres ved en advarsel som nævnt under  

 2. (meddelt af ledende polititjenestemand eller skriftligt fra  

 politikontoret).
 Oplysning om afgørelsen meddeles herefter rigsregistraturen på sædvanlig  

 måde.
 Det må normalt være en forudsætning for anvendelse af advarsel som nævnt  

 under 2., at den skyldige ikke inden for de sidste 5 år er fundet skyldig i  

 eller har udstået straf for berigelseskriminalitet.
 Per Lindegaard.
