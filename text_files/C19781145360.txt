 1. Indledning.
 Ved færdselslovens § 40 har justitsministeren fået bemyndigelse til - i  

 samråd med miljøministeren og efter indstilling fra de kommunale myndigheder  

 - at fravige de almindelige færdselsregler i lovens kapitler 2, 3 og 4 i det  

 omfang, det er nødvendigt for i lokalområder at fremme en hensigtsmæssig  

 trafiksanering.
I henhold til denne bemyndigelse har justitsministeren udstedt en  

 bekendtgørelse om særlige færdselsregler i opholds- og legeområder og et  

 cirkulære om krav til indretning af opholds- og legeområder.
Bekendtgørelsen  

 og cirkulæret er optaget som bilag til denne vejledning.
Som supplement til disse regler gives der i denne vejledning nærmere  

 retningslinier for gennemførelsen af trafiksaneringerne.
Retningslinierne  

 omfatter kun saneringer af den art, som tilsigtes med færdselslovens § 40,  

 men vedrører såvel indretning af opholds- og legeområder som mindre  

 indgribende foranstaltninger af den nævnte art.
 § 40  må først og fremmest ses som en opfordring fra  

 lovgivningsmagten til de lokale myndigheder til at iværksætte  

 trafiksaneringer, der har til formål at skabe mulighed for ophold og leg på  

 arealer, som hidtil har været forbeholdt færdslen, og/ eller skabe bedre  

 forhold for de svage trafikantgrupper (cyklister, gående og især børn og  

 ældre).
§ 40  sigter især på boligområder, og de  

 trafiksaneringsformer, som omtales i denne vejledning, er da også først og  

 fremmest egnede i områder, der overvejende anvendes til beboelse (herunder  

 også områder med blandet bolig- og erhvervsbebyggelse), og hvor den  

 nødvendige trafik overvejende er af lokal karakter.
Sådanne områder findes  

 især i ældre byområder i større byer, i de mindre provinsbyer, i ældre og  

 nyere villakvarterer og i samlede boligbebyggelser. (Fig. 1-5).
Ifølge forarbejderne til § 40 sigter bestemmelsen ikke på  

 trafiksaneringer, hvor man tilstræber en adskillelse mellem de forskellige  

 færdselsarter.
Derimod tænkes på ordninger, hvor man lader alle  

 trafikantgrupper færdes på samme vejareal, men således at de motorkørende i  

 højere grad end hidtil færdes på de svage trafikanters betingelser, og  

 således at trafikken i videst muligt omfang tillader ophold og leg på  

 færdselsarealet. (Fig. 6).
Som forbillede for bestemmelsen har tjent en række trafiksaneringer i  

 Holland, hvor hovedvægten har været lagt på anlægsforanstaltninger, der  

 gennem en ændring af gadebilledet gør det indlysende for trafikanterne, at de  

 her skal færdes på en anden måde end på trafikvejene.
Denne vejledning  

 vedrører da også kun trafiksaneringer, der omfatter sådanne foranstaltninger.
 Fig. 1. Boliggade i brokvarter i København.
 Fig. 2. Bygade i Ringkøbing.
 Fig. 3. Blind boligvej i ældre villakvarter i Gentofte.
 Fig. 4. Blind boligvej i nyt villakvarter i Kokkedal.
 Fig. 5. Boligvej i Eremitageparken, en samlet boligbebyggelse i Lyngby.
 Fig. 6. Trafikintegrering, Nivåvænge - et tillempet eksempel, opført 1966.
Da de danske erfaringer er meget begrænsede, bygger såvel vejledningen som  

 bekendtgørelsen og cirkulæret i høj grad på de hollandske saneringer.
Det er  

 hensigten at revidere og udbygge reglerne, efterhånden som danske erfaringer  

 giver grundlag herfor.
En trafiksanering af ovennævnte art vil stort set altid have til formål at  

 forbedre miljøet.
Samtidig vil det ofte indgå i formålet at forøge  

 sikkerheden især for børn.
Endvidere vil færdselssikkerhedshensyn altid  

 spille en rolle ved udformningen af de valgte foranstaltninger.
De saneringsformer, der omtales i denne vejledning, er derimod ikke  

 beregnet på løsning af problemer, som udelukkende eller overvejende vedrører  

 trafikafviklingen i området.
De er heller ikke uden videre egnede, hvis  

 problemerne alene er af færdselssikkerhedsmæssig art.
I disse tilfælde vil  

 det ofte være hensigtsmæssigt at anvende andre og mere traditionelle midler  

 som adskillelse af de forskellige færdselsarter og færdselsmæssige  

 reguleringer, som giver de forskellige dele af vejnettet forskellige  

 funktioner.
 Ved trafiksanering af større områder kan det imidlertid være  

 hensigtsmæssigt at anvende såvel de foranstaltninger, som er omtalt i denne  

 vejledning, som de mere traditionelle virkemidler, men på forskellige dele af  

 gadenettet og med forskelligt sigte.
 Det er i det hele ikke hensigten med vejledningen at begrænse anvendelsen  

 af de metoder, der hidtil har været benyttet ved gennemførelsen af større  

 eller mindre forbedringer i byernes vejnet, men alene at pege på nye  

 muligheder, der synes særligt hensigtsmæssige til opnåelse af de formål, som  

 ligger bag § 40.
 § 40  sigter specielt på eksisterende bebyggelser.  

 Såvel bekendtgørelsen og cirkulæret om opholds- og legeområder som denne  

 vejledning vil dog også kunne anvendes i forbindelse med planlægning af  

 nybyggeri, og det anbefales, at man i planlægningen er opmærksom herpå.
 2. Saneringens indhold.
 2.1. Virkemidler.
 Der bør tilstræbes en balance mellem på den ene side  

 anlægsforanstaltninger, der ændrer gadebilledet, og på den anden side indgreb  

 i medfør af færdselslovgivningen.
 Anlægsforanstaltningerne har til formål at gøre det indlysende for enhver,  

 der færdes i området, hvilken adfærd der forventes af dem, og specielt for  

 motorkørende at vanskeliggøre kørsel med hastigheder over det tilstræbte  

 niveau.
Påvirkning af trafikanternes adfærd gennem anlægsforanstaltninger har også  

 hidtil været en almindeligt anvendt metode her i landet både ved  

 uheldsbekæmpelse på særligt farlige steder i vejnettet og ved de enkelte mere  

 omfattende områdesaneringer, der er gennemført indtil nu.
Som supplement til  

 de hidtil anvendte kan der imidlertid peges på visse former for  

 anlægsforanstaltninger, der ikke hidtil har været almindeligt anvendt i  

 Danmark, men som i Holland har vist sig særligt effektive over for de  

 motorkørendes hastighed, og som derfor synes velegnede ved de  

 trafiksaneringer, som § 40 sigter til.
Som hastighedsbegrænsende foranstaltninger kan især anbefales sådanne, der  

 hindrer trafikken i at følge en lige linie over længere strækninger, og som  

 indsnævrer den del af vejarealet, der egner sig til motorkørsel.
Hertil kan  

 anvendes forskellige faste indretninger som bomme, piller eller stolper.
Det  

 er dog ønskeligt i videst muligt omfang at benytte foranstaltninger, som også  

 i øvrigt er egnet til forbedring af gademiljøet, f. eks. lave busketter,  

 blomsterbede, højstammede træer samt bænke. (Fig. 7). Herved kan der opnås  

 tilsvarende virkninger, som i nogle boligkvarterer er opnået ved oprindeligt  

 at udlægge boligvejene med beskeden bredde og hyppige »knæk«. (Fig.  

 8).
 Også afmærkede parkeringspladser kan anvendes i dette øjemed, såfremt de  

 afgrænses på en sådan måde, at deres hastighedsdæmpende virkning ikke er  

 afhængig af, om de udnyttes til parkering. (Fig. 9-10).
 Fig. 7. Forsætninger af kørebane ved hjælp af busketter og stolper i  

 Eremitageparken i Lyngby.
 Fig. 8. Knækket vejforløb i Parcelgården i Holte, opført 1950.
 Fig. 9. Indsnævring af kørebanen ved hjælp af heller og særlig  

 vejbelægning i Gentofte.
 Fig. 10. Indsnævring af kørebanen i kryds ved hjælp af hjørneheller i  

 Korsørgade/ Silkeborggade på Østerbro.
Fig. 11. Indsnævring og forsætning af kørebanen ved udvidelse af  

 eksisterende fortov i Skt.
Jacobsgade på Østerbro i København, anlagt 1976.
 Bortset fra opholds- og legeområder (hvor hele vejarealet er beregnet til  

 ophold og leg) kan indsnævring og sideværts forsætning af kørebane også ske  

 ved en udvidelse af det eksisterende fortov. (Fig. 11).
De nævnte foranstaltninger kan suppleres med bump især ved vejkryds og ved  

 indkørsel til området.
Derimod bør bump normalt ikke anvendes i stedet for de  

 foran nævnte foranstaltninger.
De skal indrettes således, at de ikke medfører  

 alvorlig fare for køretøjernes stabilitet, selv om de passeres med en noget  

 højere hastighed end den, der tilstræbes i området.
 Også vejbelægningen kan øve indflydelse på de kørendes hastighed.  

 Velkendte eksempler herpå er de ældre bysamfund. (Fig. 12-13). I enkelte  

 nyere boligområder har man søgt at opnå denne virkning ved at udelade et  

 egentligt fortov, men etablere fortovslignende belægning over hele  

 vejarealet. (Fig. 14).
Alle hastighedsdæmpende foranstaltninger skal være tydeligt synlige om  

 dagen og velbelyste i lygtetændingstiden.
De må ikke begrænse trafikanternes  

 udsyn mere, end hvad der er forsvarligt under hensyn til vejens karakter.
Ved  

 deres udformning og placering må der tages hensyn til adgangsmulighederne for  

 tunge udrykningskøretøjer og anden tung trafik, som skal have adgang til  

 området.
Der skal desuden tages hensyn til handicappedes muligheder for at  

 færdes i området.
 Indkørsler til og udkørsler fra området eller vejen skal markeres tydeligt  

 ved hjælp af anlægsforanstaltninger, der f. eks. kan udformes som en normal  

 udkørsel over fortov. (Fig. 15).
Indgreb i medfør af færdselslovgivningen skal tjene til at understrege  

 områdets særlige karakter og til støtte for anlægsforanstaltningerne.
I  

 opholds- og legeområder indføres særlige færdselsregler (se bekendtgørelsen i  

 bilag A). Ved mindre indgribende trafiksaneringer kan der ved afmærkning  

 fastsættes konkrete forbud eller påbud.
Hvor anlægsforanstaltningerne især  

 har til formål at opnå en lav hastighed, bør der normalt ikke indføres  

 ubetinget vigepligt ved afmærkning med trekanttavle eller  

 »hajtænder« i kryds inden for det sanerede område.
 Fig. 12. Bygade i Dragør uden egentligt fortov, men med markeret kørebane  

 i belægningen.
Fig. 13. Bygade i Ringkøbing uden egentligt fortov, men med markeret  

 kørebane i belægningen.
Anlagt 1975 som et led i en samlet plan.
Fig. 14. Boligvej med fortovsbelægning i fuld vejbredde.
Kuben, et samlet  

 boligområde i Øverød, opført 1963.
Fig. 15. Overkørsel med stejle ramper ved indkørsel til boligområde i  

 Ribegade på Østerbro i København.
Anlagt 1976.
 En sådan afmærkning kan bidrage til en forøgelse af kørehastigheden for  

 den trafik, som der fastsættes vigepligt overfor.
 2.2. Opholds- og legeområder.
Ved indretning og afmærkning som opholds- og legeområde opnås, at hele  

 vejarealet kan anvendes til ophold og leg.
Endvidere kommer de særlige  

 færdselsregler i bekendtgørelsen (bilag A) til at gælde i området.
Medens der i gågader gælder et principielt (omend sjældent  

 undtagelsesfrit) forbud mod motorkørsel og i de hidtidige  

 »legegader« et forbud mod uvedkommende færdsel, indeholder  

 bekendtgørelsen om opholds- og legeområder ingen bestemmelser af denne art.  

 Ved de anlægsforanstaltninger, som kræves i cirkulæret om opholds- og  

 legeområder, opnås til gengæld, at området fremtræder som uegnet til  

 gennemkørsel, ligesom både anlægsforanstaltningerne og færdselsreglerne i  

 bekendtgørelsen skal sikre, at de motorkørende færdes ikke blot »på de  

 svage trafikanters betingelser«, men også under hensyntagen til de  

 ikke-trafikale aktiviteter på vejen.
Cirkulæret er optrykt som bilag B.
Opmærksomheden henledes dog på, at cirkulæret også indeholder visse regler  

 om de hidtidige »legegader« og om nyetablering af gågader.
I § 1,  

 stk. 2, bestemmes således, at der ikke fremover bør etableres legegader efter  

 vejafmærkningsbekendtgørelsen, men at gaden i stedet bør indrettes i  

 overensstemmelse med cirkulæret og afmærkes som opholds- og legeområde.
I §  

 1, stk. 3, bestemmes, at man ved nyetablering af gågader, hvortil  

 motorkøretøjer har adgang, bør følge cirkulærets regler med de lempelser, der  

 findes forsvarlige bl. a. under hensyn til den begrænsning af de kørendes  

 hastighed, som en tæt fodgængertrafik i sig selv bidrager til.
Hvor ønsket om  

 etablering af en gågade væsentligst skyldes hensynet til børns legemulighed,  

 bør gaden i stedet indrettes og afmærkes som opholds- og legeområde.
 2.3. Mindre indgribende trafiksaneringer.
I boligområder, der ikke eller først på et senere tidspunkt ønskes  

 indrettet som opholds- og legeområde, er det ofte muligt ved forholdsvis  

 enkle anlægsforanstaltninger, eventuelt suppleret med konkrete forbud eller  

 påbud i henhold til færdselsloven, at opnå en væsentlig dæmpning af den  

 motoriserede trafik.
Dette kan give betydelige miljø- og sikkerhedsmæssige  

 fordele, herunder mindre trafikstøj, roligere trafikafvikling og dermed  

 tryggere omgivelser for områdets beboere.
Der er ikke som for opholds- og  

 legeområder fastsat præcise krav til indholdet af sådanne trafiksaneringer.
Især med hensyn til anlægsforanstaltninger synes det ønskeligt, at de  

 lokale myndigheder eksperimenterer med forskellige udformninger, som er  

 særligt tilpasset forholdene på stedet og de tilstræbte formål med den  

 konkrete sanering.
Udover de foranstaltninger, der er fremhævet foran under  

 2.1., kan også anvendes mere traditionelle foranstaltninger eller andre  

 midler i øvrigt, som skønnes hensigtsmæssige og ikke frembyder fare for  

 færdselssikkerheden.
 Ved trafiksaneringer af denne art kan foranstaltningerne derfor have meget  

 forskellig intensitet - fra meget enkle foranstaltninger lige til en  

 udformning, der nærmer sig opholds- og legeområdets.
Skal foranstaltningerne have væsentlig indflydelse på de motorkørendes  

 adfærd, må de dog tilsammen medføre en sådan ændring af gadebilledet, at  

 området eller vejen tydeligt adskiller sig fra sædvanlige trafikveje.  

 Foranstaltningerne bør derfor normalt gennemføres over en strækning af en vis  

 længde og bør f. eks. ikke begrænses til et enkelt eller enkelte bump.
Hvor  

 foranstaltningerne vedrører et større område eller en længere strækning, bør  

 indkørslen til området eller strækningen markeres tydeligt, f. eks. ved  

 etablering af overkørsler.
 For at undgå, at området forveksles med et opholds- og legeområde, bør en  

 eksisterende adskillelse mellem kørebane og fortov ikke sløres på en sådan  

 måde, at vejen i højere grad end hidtil indbyder til ophold og leg på  

 kørebanen.
 Skal saneringen medføre afgørende forbedringer for de svage trafikanter,  

 kan det anbefales at udforme og anbringe foranstaltningerne således, at de  

 vanskeliggør hastigheder over 30 km i timen (»stilleveje«). En  

 sådan trafiksanering bør dog ikke gennemføres på steder, som er beregnet for  

 gennemkørende motortrafik af betydning, medmindre der er særlig grund til at  

 tro, at trafikken vil være indstillet på at køre med lav hastighed i det  

 pågældende område.
Hvor en »stillevej« skal indgå som led i en anbefalet  

 cyklistrute, og der derfor må forventes en betydelig cykeltrafik, bør der ved  

 foranstaltningernes udformning tages særligt hensyn til denne trafik.
F. eks.  

 kan cykeltrafikken ledes uden om en kørebaneindsnævring ved anlæg af et kort  

 stykke cykelsti.
Hvis det skønnes hensigtsmæssigt for at opnå trafiksaneringens formål, kan  

 foranstaltningerne suppleres ved fastsættelse af færdselsmæssige  

 bestemmelser, der tilkendegives ved afmærkning.
Der kan f. eks. være tale om  

 forbud mod standsning og parkering, overhaling eller gennemkørsel eller om  

 påbud om ensrettet færdsel.
Der kan eventuelt også anvendes enkelte  

 vejlukninger.
Det forudsættes derimod, at det ikke er nødvendigt at supplere  

 de hastighedsdæmpende foranstaltninger ved fastsættelse af lokale  

 hastighedsbegrænsninger.
Hvor den maksimale hastighed, som tilstræbes gennem  

 anlægsforanstaltningerne, er 30 km i timen eller lavere, kan dette i stedet  

 tilkendegives ved opsætning af tavle E 53, »Stillevej«.
Hvor der undtagelsesvis anvendes hastighedsdæmpende foranstaltninger på en  

 vejstrækning med betydelig gennemkørende og ikke lokalkendt trafik, må  

 indkørslen til strækningen udformes således, at den er synlig på lang  

 afstand.
Når en større hastighedsnedsættelse er påkrævet, kan der om  

 fornødent opsættes advarselstavler.
 2.4. Tekniske anvisninger.
Der vil senere blive udsendt vejregler med eksempler på udformningen og  

 anbringelsen af hastighedsdæmpende anlægsforanstaltninger.
Hvis en  

 vejbestyrelse ønsker at anvende andre foranstaltninger end de angivne  

 eksempler, kan der, såfremt det ønskes, indtil videre fås bistand til den  

 tekniske udformning ved henvendelse til Sekretariatet for Sikkerhedsfremmende  

 Vejforanstaltninger, Skallegårdsvej 2, 4700 Næstved.
Tlf. (03) 72 34 20.
 3. Den administrative fremgangsmåde ved  

 trafiksaneringer.
 3.1. Initiativet.
§ 40  forudsætter, at en sag om trafiksanering efter  

 denne bestemmelse rejses af de kommunale myndigheder.
Dette er i  

 overensstemmelse med kommunalbestyrelsens stilling efter den øvrige  

 lovgivning.
Kommunalbestyrelsen vil normalt være vejbestyrelse for de  

 pågældende veje og har derfor beføjelsen til at iværksætte  

 anlægsforanstaltninger på disse.
Samtidig er kommunalbestyrelsen  

 planlægningsmyndighed i henhold til kommuneplanloven.
Det oprindelige initiativ vil imidlertid ofte komme fra beboerne i  

 området.
For private fællesveje vil initiativet ofte have form af en  

 henvendelse fra grundejerne til kommunalbestyrelsen i dennes egenskab af  

 vejmyndighed.
 Uanset om det oprindelige initiativ kommer fra beboerne, vil det ofte være  

 hensigtsmæssigt, at der allerede på det helt forberedende stade etableres en  

 kontakt mellem de kommunale myndigheder og beboerne, eventuelt således at  

 disse medinddrages i forberedelserne gennem beboermøder eller arbejdsgrupper.
 3.2. Tilvejebringelse af beslutningsgrundlaget for en trafiksanering.
Inden der træffes beslutning om at søge en trafiksanering af større omfang  

 gennemført i et område, må der naturligvis foretages en kortlægning af de  

 problemer i området, som har forbindelse med vejnettet, og en vurdering af  

 mulighederne for at løse dem gennem en trafiksanering.
Først efter en sådan  

 undersøgelse - der må ske på baggrund af den øvrige planlægning for området -  

 kan der tages stilling til, om der bør sigtes mod en sanering efter de  

 synspunkter, som ligger bag færdselslovens § 40, og om man i så fald bør søge  

 oprettet et opholds- og legeområde eller (eventuelt indtil videre) bør  

 begrænse sig til mindre indgribende foranstaltninger.
 Ved denne undersøgelse kan følgende »model« (eller  

 »huskeliste«) eventuelt anvendes:
Uanset om denne model følges, vil det ved saneringer af større omfang være  

 nødvendigt at indsamle en række oplysninger om byområdets og dets vejnets  

 nuværende funktion, herunder f. eks. befolkningstæthed, bebyggelsens art,  

 trafikintensitet, færdselsuheld, kørehastighed, støjniveau, parkering,  

 forholdet mellem lokal og gennemkørende trafik og den nuværende anvendelse af  

 vejene til ophold og leg.
Undersøgelsen bør også omfatte en vurdering af  

 saneringens forventede konsekvenser for det omliggende vejnet og forholdet  

 til foreliggende overordnede trafikplaner.
Især ved etablering af opholds- og  

 legeområder bør man være opmærksom på konsekvenserne for den gennemgående  

 cykeltrafik.
Ved større trafiksaneringer er det af afgørende betydning, at en sådan  

 forundersøgelse foretages omhyggeligt, dels for at skabe et forsvarligt  

 beslutningsgrundlag, dels for senere at kunne vurdere virkningen af den  

 gennemførte sanering.
I bilag C er givet en beskrivelse af metoder til  

 sådanne forundersøgelser.
I øvrigt vil der, hvis det ønskes, indtil videre  

 kunne opnås bistand til tilrettelæggelsen af en forundersøgelse ved  

 henvendelse til Rådet for Trafiksikkerhedsforskning, Akademivej, bygning 371,  

 2800 Lyngby.
Tlf. (02) 88 53 00.
 3.3. Forholdet til kommuneplanloven.
Efter kommuneplanlovens § 16, stk. 3, skal der tilvejebringes en  

 lokalplan, før der gennemføres større anlægsarbejder.
Efter bemærkningerne  

 til lovforslaget må der især lægges vægt på, om den påtænkte foranstaltning  

 fremkalder væsentlige ændringer i det bestående miljø.
Etablering af et opholds- og legeområde vil normalt have karakter af et  

 større anlægsarbejde, der fremkalder væsentlige ændringer i det bestående  

 miljø, og vil derfor forudsætte vedtagelse af en lokalplan.
Selv om der i  

 første omgang kun foretages en mindre indgribende sanering, bør lokalplan  

 udfærdiges, hvis denne sanering kun er et forstadium til et opholds- og  

 legeområde, som der allerede er truffet beslutning om at oprette på et senere  

 tidspunkt.
På den anden side vil det i almindelighed næppe være nødvendigt at  

 udarbejde en lokalplan, hvor kun en enkelt gade eller gadestrækning, herunder  

 en eksisterende gågade eller legegade, bringes til at opfylde kravene til et  

 opholds- og legeområde, forudsat at gadens hidtidige funktioner ikke ændres  

 væsentligt, og det kan ske uden væsentlige konsekvenser for det eksisterende  

 miljø.
 Ved mindre indgribende trafiksaneringer vil det som hovedregel næppe være  

 nødvendigt at udfærdige lokalplan.
Det vil imidlertid også i tilfælde, hvor der ikke udarbejdes lokalplan,  

 være hensigtsmæssigt, at trafiksaneringer af den art, som tilsigtes med  

 færdselslovens § 40, ses i sammenhæng med den øvrige planlægning, og at  

 offentligheden får lejlighed til at blive orienteret og fremkomme med  

 eventuelle bemærkninger.
I sin betænkning over forslaget til færdselslovens §  

 40 anfører folketingets retsudvalg da også, at forslaget skal ses som et  

 naturligt supplement til de kommunale planlægningsloves bestemmelser om  

 beboernes medvirken.
 Hvis der ikke udfærdiges lokalplan i forbindelse med en trafiksanering af  

 større omfang, bør forslaget til denne derfor offentliggøres og behandles  

 svarende til reglerne i kommuneplanlovens §§ 21, 24 og 27. Forslaget bør  

 ligesom efter reglen i lovens § 20 ledsages af en redegørelse for, hvorledes  

 det forholder sig til den øvrige planlægning i området, herunder til den  

 overordnede vej- og trafikplanlægning.
Der vil indtil videre kunne opnås bistand for så vidt angår problemer med  

 tilknytning til kommuneplanloven ved henvendelse til miljøministeriet,  

 planstyrelsen, Holbergsgade 23, 1057 København K.
Tlf. (01) 13 67 60.
 3.4. Samarbejdet mellem kommunalbestyrelsen og andre myndigheder.
Som hovedregel vil kommunalbestyrelsen være vejbestyrelse eller  

 vejmyndighed for de veje, der berøres af saneringen, og derfor selv kunne  

 udføre eller godkende de nødvendige anlægsforanstaltninger.
Hvor saneringen  

 undtagelsesvis berører veje, der hører under en anden vejbestyrelse, må denne  

 inddrages i planlægningen, og det vil være hensigtsmæssigt, at der så tidligt  

 som muligt iværksættes et samarbejde med den pågældende vejbestyrelse.
Det samme gælder i forhold til politiet.
Såvel forslaget til saneringen  

 (lokalplanforslaget) som de ændringer, der foretages inden forslagets  

 endelige vedtagelse, bør forelægges politiet.
Under sin behandling af  

 forslaget bør politiet imidlertid kun varetage færdselssikkerheds- og  

 færdselsreguleringsmæssige hensyn.
 Hvis forslaget går ud på oprettelse af et opholds- og legeområde, bør  

 politiet således kun gøre indsigelse, hvis det fremgår af forslaget, at  

 cirkulærets krav til sådanne områder ikke vil blive opfyldt, eller hvis  

 projektets gennemførelse vil medføre færdselssikkerhedsmæssige problemer  

 eller væsentlige vanskeligheder for reguleringen af færdslen på det  

 tilstødende vejnet.
Politiet skal endvidere godkende områdets afmærkning som opholds- og  

 legeområde.
Hvis anlægsforanstaltningerne er udformet og anbragt i  

 overensstemmelse med de vejregler, der er nævnt foran under 2.4., anses  

 kravene i cirkulærets §§ 5-7 dog for opfyldt, uden at politiet skal foretage  

 en nærmere efterprøvelse heraf.
I andre tilfælde kan spørgsmålet om  

 foranstaltningernes udformning og anbringelse eventuelt søges afklaret ved  

 henvendelse til Sekretariatet for Sikkerhedsfremmende Vejforanstaltninger.
Ved mindre indgribende trafiksaneringer bør politiet kun fremsætte  

 indsigelse mod forslaget, hvis dets gennemførelse vil medføre  

 færdselssikkerhedsmæssige problemer eller væsentlige vanskeligheder for  

 reguleringen af færdslen i området eller på det tilstødende vejnet.
Udføres  

 anlægsforanstaltningerne i overensstemmelse med de under 2.4. nævnte  

 vejregler, kan politiet ikke gøre indsigelse under henvisning til  

 foranstaltningernes udformning.
I andre tilfælde kan spørgsmålet om den  

 tekniske udformning eventuelt søges afklaret ved henvendelse til  

 Sekretariatet for Sikkerhedsfremmende Vejforanstaltninger.
Politiet skal  

 endvidere godkende de færdselsindskrænkninger efter færdselslovens § 92 og  

 den afmærkning, som eventuelt skal supplere anlægsforanstaltningerne.
For så  

 vidt angår hel eller delvis afspærring af veje og etablering af gågader  

 gælder fortsat reglerne i justitsministeriets cirkulære nr. 77 af 29. marts  

 1977.
 Hvis en trafiksanering skønnes at få betydning for den kollektive trafik,  

 bør planerne endvidere drøftes med den virksomhed, som varetager denne  

 trafik.
 3.5. Klager over trufne afgørelser.
 Klager over vejbestyrelsernes eller vejmyndighedernes afgørelser, herunder  

 afslag på anmodninger om anvendelse af hastighedsdæmpende foranstaltninger på  

 vej, kan indgives til ministeren for offentlige arbejder efter reglerne i  

 vejlovgivningen.
Klager over politiets afgørelser kan indgives til justitsministeren efter  

 reglerne i færdselsloven.
Politiets indsigelse mod indholdet af et forslag  

 til lokalplan kan dog forelægges miljøministeren efter kommuneplanlovens §  

 26.
 Klager over retlige spørgsmål i forbindelse med lokalplaner og deres  

 tilvejebringelse kan indgives til miljøministeriet, planstyrelsen, efter  

 kommuneplanlovens kapitel 7.
 Som følge af det særlige samspil mellem forskellige lovgivningsområder,  

 som er nødvendigt ved gennemførelse af trafiksaneringer, er det  

 hensigtsmæssigt, at den minister, til hvem klagen indgives, først afgør sagen  

 efter at have indhentet en udtalelse fra de to andre ministre.
 4. Afholdelse af udgifterne i forbindelse med en  

 trafiksanering.
Kommunen har altid mulighed for selv at afholde udgifterne.
Der henvises  

 til lov om offentlige veje, § 10, og lov om private fællesveje, § 44, stk. 1.
Hvis grundejerne ved en privat fællesvej er villige til selv at afholde  

 udgifterne, kan dette ske uden videre, jfr. lov om private fællesveje, § 44,  

 stk. 2. Selve projektet skal dog godkendes af vejmyndigheden og politiet, og  

 der skal eventuelt udfærdiges lokalplan, jfr. afsnit 3.3. Hvis vejen er  

 offentlig, kan der indgås aftale mellem grundejerne og kommunen om  

 fordelingen af udgifterne, eventuelt således at kommunen afholder udgifterne  

 til deciderede vejtekniske foranstaltninger, medens grundejerne afholder  

 udgifterne til blomsterkummer, beplantning etc.
En sådan aftale kan eventuelt  

 også indgås med lejerne i en udlejningsejendom.
Vejen kan dog naturligvis  

 også omklassificeres til privat fællesvej.
Hvis kommunen ikke vil afholde samtlige udgifter til en trafiksanering på  

 private fællesveje, og der ikke kan blive enighed mellem de berørte  

 grundejere om afholdelsen heraf, kan det undersøges, om der er mulighed for  

 at pålægge grundejerne at medvirke økonomisk.
Det samme problem opstår, hvis  

 beboerne i en udlejningsejendom ønsker et projekt gennemført, medens ejeren  

 ikke ønsker at deltage.
Hvis trafiksaneringsprojektet karakteriseres som et  

 indretnings- eller anlægsarbejde, er det omfattet af § 44, stk. 1, i lov om  

 private fællesveje, og grundejerne kan efter denne bestemmelse ikke pålægges  

 bidrag til projektet.
Må projektet karakteriseres som et vedligeholdelses-  

 eller istandsættelsesarbejde, er det omfattet af lovens § 57, hvorefter  

 grundejerne kan pålægges at deltage i afholdelsen af udgifterne.  

 Trafiksaneringer efter de foreslåede retningslinier vil ofte på samme tid  

 have karakter af både anlægsforanstaltninger og istandsættelsesarbejder.
Hvis  

 dette er tilfældet, må der ske en beregning af forholdet mellem  

 anlægsudgifter og istandsættelsesudgifter, hvorefter de sidstnævnte udgifter  

 kan pålægges grundejerne.
 5. Undersøgelser af saneringens virkninger.
I ethvert trafiksaneringsprojekt af større omfang bør der indgå en plan  

 for undersøgelser af saneringens virkninger.
Sådanne undersøgelser er  

 nødvendige for at fastslå, i hvilket omfang det opstillede formål er  

 realiseret, og om der eventuelt bør foretages yderligere foranstaltninger med  

 henblik herpå.
Ved undersøgelserne bør der indsamles oplysninger om forholdene efter  

 saneringens gennemførelse, der kan sammenlignes med de oplysninger om  

 tilsvarende forhold før saneringen, som blev indsamlet ved forundersøgelsen.  

 I bilag C er givet en beskrivelse af metoder til sådanne undersøgelser.
I  

 øvrigt kan der, hvis det ønskes, indtil videre fås bistand til  

 tilrettelæggelsen af undersøgelserne ved henvendelse til Rådet for  

 Trafiksikkerhedsforskning.
 6. Central indsamling af erfaringer.
De hidtidige danske erfaringer med trafiksaneringer af den art, som  

 tilsigtes med færdselslovens § 40, er meget beskedne.
Både af hensyn til  

 planlægningen af konkrete saneringer og med henblik på en udbygning af denne  

 vejledning og det øvrige udsendte materiale om trafiksaneringer er det af  

 stor betydning, at der efterhånden samles et større erfaringsmateriale.
 Man skal derfor anmode om, at såvel vedtagne saneringsprojekter  

 (lokalplaner) med tilhørende forundersøgelser som gennemførte undersøgelser  

 over virkningerne af en sanering indtil videre indsendes til Rådet for  

 Trafiksikkerhedsforskning.
Det indsendte materiale vil blive bearbejdet og danne grundlag for  

 yderligere regler eller retningslinier.
Det vil imidlertid - sammen med  

 materiale om udenlandske trafiksaneringer - også være tilgængeligt for  

 kommunale myndigheder, der har behov herfor i forbindelse med overvejelser om  

 konkrete trafiksaneringer.
Anmodninger om bistand af denne art kan indtil  

 videre rettes til Rådet for Trafiksikkerhedsforskning.
 Justitsministeriet, den 22. september  

 1978.
 Nathalie Lind.
/ P.
Wiese.
 Bilag A.
 Justitsministeriets bekendtgørelse af 22. september 1978.
Bekendtgørelse om særlige færdselsregler i opholds- og legeområder efter færdselslovens § 40.
 I henhold til § 40, § 95, stk. 1 og 3, og § 118, stk. 3, i færdselslov nr.  

 287 af 10. juni 1976 fastsættes:
 § 1.  Bekendtgørelsen gælder for færdsel på vej i  

 afmærkede opholds- og legeområder.
 § 2.  Indkørsel til og udkørsel fra sådanne områder  

 afmærkes med de færdselstavler, der er vist i bilaget.
 § 3.  Det er tilladt at opholde sig og lege på vejen i  

 hele dens bredde.
 § 4.  Kørsel i området må kun ske med meget lav  

 hastighed (normalt under 15 km i timen).
§ 5.  De kørende skal udvise særlig agtpågivenhed og  

 hensynsfuldhed over for gående.
Hvor kørendes færdselsretning skærer gåendes,  

 skal de kørende holde tilbage for de gående.
Stk. 2.  Når der på vejen opholder sig eller leger  

 personer, der kan komme i farlig nærhed af køretøjet under dettes passage, må  

 kørslen ikke fortsættes, forinden føreren har sikret sig, at disse personer  

 er opmærksomme på køretøjet og har givet plads for passage.
Sådanne personer  

 må dog ikke unødigt hindre de kørende i at komme frem.
§ 6.  Parkering i opholds- og legeområder må ikke ske  

 uden for særligt afmærkede pladser.
Dette gælder dog ikke cykler, knallerter  

 og to-hjulede motorcykler.
 § 7.  Kørende har ubetinget vigepligt ved udkørsel fra  

 et opholds- og legeområde.
 § 8.  Overtrædelse af §§ 4-7 straffes med bøde.
 § 9.  Bekendtgørelsen træder i kraft den 1. november  

 1978.
 Justitsministeriet, den 22. september  

 1978.
 Nathalie Lind.
/ P.
Wiese.
 Bilag til bekendtgørelsen:
 Tavle 1.
 Tavle 2.
 Tavle 1 opsættes ved indkørslen til et opholds- og legeområde.
 Tavle 2 opsættes ved udkørslen fra et opholds- og legeområde.
 Bilag B.
 Justitsministeriets cirkulære af 22. september 1978.
Cirkulære om krav til indretning af opholds- og legeområder efter færdselslovens § 40.
 § 1.  Områder og enkelte veje må kun afmærkes efter §  

 2 i bekendtgørelse af 22. september 1978 om særlige færdselsregler i opholds-  

 og legeområder efter færdselslovens § 40, hvis kravene i §§ 2-11 er opfyldt,  

 jfr. dog § 12.
Stk. 2.  Efter cirkulærets ikrafttræden bør der ikke  

 længere etableres legegader efter vejafmærkningsbekendtgørelsen ved opsætning  

 af advarselstavle A 22, »Børn«, med undertavle  

 »Legegade«.
I stedet bør gaden indrettes i overensstemmelse med  

 kravene i §§ 2-11 og afmærkes som opholds- og legeområde.
Eksisterende  

 legegader bør ved lejlighed indrettes og afmærkes på samme måde.
Stk. 3.  Ved nyetablering af gågader, hvortil  

 motorkøretøjer har adgang, bør §§ 4-7 følges med de lempelser, som findes  

 forsvarlige.
Herunder kan der tages hensyn til, at tæt trafik af gående i sig  

 selv bidrager til at begrænse de kørendes hastighed.
Hvis ønsket om  

 etablering af en gågade i væsentligt omfang skyldes hensynet til børns  

 legemulighed, bør gaden i stedet indrettes og afmærkes som opholds- og  

 legeområde.
§ 2.  Opholds- og legeområder bør kun etableres i  

 kvarterer, som overvejende anvendes til beboelse (herunder områder med  

 blandet bolig- og erhvervsbebyggelse) eller til rekreative formål, og hvor  

 den gennemkørende trafik kan ledes uden om området ad veje, der er egnede  

 eller ved udbygning eller på anden måde kan gøres egnede til at bære den  

 trafikforøgelse, som måtte blive en følge af saneringen.
Hvis området rummer  

 virksomheder, der i særlig grad tiltrækker motoriseret trafik udefra, må  

 denne trafik kunne henvises til at anvende parkeringspladser uden for  

 området.
§ 3.  Vejene i området skal efter dets etablering som  

 opholds- og legeområde først og fremmest tjene til ophold og leg.
Hyppigheden  

 af den motoriserede trafik må ikke være så stor, at områdets karakter af  

 opholds- og legeområde formindskes væsentligt.
 § 4.  Veje i et opholds- og legeområde skal være  

 anlagt og indrettet således, at de ikke indbyder til gennemkørsel af området.
§ 5.  Veje i et opholds- og legeområde skal klart  

 fremtræde som egnet til ophold og leg over hele vejarealet.
De må ikke være  

 adskilt i kørebane og fortov, og der må ikke være nogen gennemgående  

 højdeforskel i vejenes tværprofil.
Derimod kan den del af vejen, der er egnet  

 til kørsel, markeres f. eks. ved en belægning i afvigende farve.
 Stk. 2.  Ved ombygning af eksisterende veje kan kantsten  

 dog bibeholdes, hvis de tydeligt afbrydes med højst 25 meters mellemrum.
 § 6.  Et opholds- og legeområdes tilslutning til det  

 almindelige vejnet skal, foruden ved afmærkning med færdselstavler, være  

 tydeligt markeret på anden måde, f. eks. ved etablering af overkørsler.  

 Markeringen skal være udført på en sådan måde, at det også for gående er  

 tydeligt, at de nu forlader et område, hvor de har været særligt beskyttede.
§ 7.  Veje i et opholds- og legeområde skal være  

 anlagt og indrettet således, at der vanskeligt kan køres med højere hastighed  

 end 15 km i timen.
Den indbyrdes afstand mellem hastighedsbegrænsende  

 foranstaltninger må højst andrage 50 m.
Stk. 2.  Køretøjer skal med lavere hastighed kunne køre  

 på vejene uden fare for skader.
De anvendte foranstaltninger må ikke  

 alvorligt påvirke køretøjernes stabilitet.
Stk. 3.  Anlæg og indretninger må ikke være udformet  

 således, at udsynet begrænses væsentligt for kørende eller personer, der  

 opholder sig eller leger på vejen.
De må ikke være så komplicerede, at de  

 afleder de kørendes opmærksomhed fra personer på vejen.
 Stk. 4.  Der skal ved indretningen tages hensyn til  

 gangbesværedes og svagsynedes mulighed for at færdes på vejen og til  

 muligheden for tilkørsel af udrykningskøretøjer.
§ 8.  Ved placeringen af de afmærkede  

 parkeringspladser i et opholds- og legeområde bør der tages hensyn til  

 beboernes behov for parkering i nærheden af boligen.
Der kan ved afmærkning  

 af parkeringspladserne tages hensyn til, at behovet for legemuligheder og  

 parkering veksler i løbet af dagen eller ugen.
 § 9.  Særligt indrettede legepladser skal være adskilt  

 fra det vejareal, som benyttes af den kørende trafik.
 § 10.  Der må ikke etableres ubetinget vigepligt i  

 vejkryds inden for området.
 § 11.  Vejene i et opholds- og legeområde skal i  

 lygtetændingstiden være tilstrækkeligt belyst under hensyn til områdets  

 særlige anlæg og indretninger.
 § 12.  Justitsministeren kan efter forhandling med  

 miljøministeren og ministeren for offentlige arbejder fravige kravene i  

 cirkulæret, herunder afstandsmålene i § 5, stk. 2, og § 7, stk. 1, såfremt  

 der på anden måde er skabt lige så sikre forhold for personer, der opholder  

 sig eller leger på vejen.
 § 13.  Cirkulæret træder i kraft den 1. november 1978.
 Justitsministeriet, den 22. september  

 1978.
 Nathalie Lind.
/ P.
Wiese.
 Bilag C.
Eksempler på målemetoder ved forundersøgelser og undersøgelser af virkningen af de i vejledningen omtalte trafiksaneringsformer.
 Det er nødvendigt at foretage forskellige undersøgelser i forbindelse med  

 et trafiksaneringsprojekt, dels for at beskrive de problemer, man ønsker at  

 løse, dels for at få kendskab til, i hvilken grad en gennemført sanering har  

 afhjulpet de pågældende problemer.
 Før et saneringsprojekt udarbejdes og gennemføres, må der nærmere gøres  

 rede for, hvori de mangler eller gener består, der ønskes afhjulpet. Ønsket  

 om sanering af forholdene kan være begrundet i dårlige legemuligheder,  

 utryghed, lovovertrædelser, dårlig tilgængelighed, uheld m. v.
 Initiativet til et saneringsprojekt kan således rejses såvel af borgerne  

 som af de lokale myndigheder, politi og vejbestyrelse.
Ved ethvert initiativ må kommunens teknikere sikre sig, at ønsket om en  

 sanering af trafikken er reelt begrundet, altså at problemet faktisk  

 eksisterer, samt at det er korrekt og dækkende beskrevet.
Til en sådan  

 beskrivelse kræves forundersøgelser.
Eksempler på sådanne undersøgelser er  

 interviewundersøgelser, adfærdsmålinger, trafiktællinger og uheldsanalyser.
Disse undersøgelser danner samtidig grundlaget for beskrivelsen af  

 saneringsprojektets formål.
Der kan på dette stadium være behov for  

 supplerende undersøgelser, som har til formål at beskrive det trafikale miljø  

 før saneringen.
Sammen med forundersøgelserne kaldes disse undersøgelser  

 før-målinger.
Disse undersøgelser kaldes samlet projektets 1. fase.
 I projektets 2. fase udarbejdes de egentlige foranstaltninger. (Det skal  

 bemærkes, at de nævnte før-målinger meget ofte er til stor nytte for  

 udarbejdelsen af selve saneringsprojektet).
 I projektets 3. fase anlægges foranstaltningerne.
I projektets 4. fase skal foretages efter-målinger svarende til de udførte  

 før-målinger.
En sammenligning mellem før- og efter-målingerne kaldes  

 effektmåling.
Effektmålingen angiver, om de forskellige foranstaltninger  

 faktisk har indvirket på de forskellige gener og i hvilket omfang.
Ved udvælgelse af registrerings- og målemetoder i forbindelse med  

 projektets forskellige undersøgelser og målinger må der naturligvis tages  

 udgangspunkt i arten af de individuelle problemer.
Da der i vidt omfang  

 ønskes eksperimenter med forskelligartede foranstaltninger, og især da de  

 problemer, der ønskes fjernet, må forudsættes at variere betydeligt lokalt,  

 er det ikke muligt at opstille et færdigt sæt af brugbare målemetoder.
I  

 stedet skal der kort gives eksempler på typer af målemetoder, der har vist  

 sig anvendelige i forskellige sammenhænge.
Den direkte kontakt til beboere, erhvervsdrivende, institutioner og  

 trafikanter kan opnås gennem interviewer, enten personligt eller ved  

 postbesørgede spørgeskemaer med frankeret svarkuvert.
Denne metode kan  

 anvendes i forundersøgelserne, f. eks. til indhentning af viden om et  

 problems udbredelse og om dets mangfoldighed.
Interviewer kan også belyse  

 befolkningens holdning til saneringen og dens opfattelse af saneringens  

 virkninger.
 Det kan nævnes, at man i Rådet for Trafiksikkerhedsforskning har anvendt  

 postbesørgede spørgeskemaer ved undersøgelse af beboeres holdning til en  

 aktuel sanering i deres kvarter, og at man opnåede en svarprocent på omkring  

 60, hvilket må betragtes som relativt højt.
 Ved at følge debatter i lokalpressen kan man også få et indtryk af  

 problemernes betydning og karakter.
Mere indirekte kan beboere og trafikanter beskrives ved registrering af  

 deres færden.
Simplest er det at registrere deres tilstedeværelse ved  

 tællinger.
Herigennem kan man registrere trafikanternes sammensætning og  

 trafikkens art og omfang, hvilket kan være nyttigt såvel i forundersøgelser  

 som ved effektmålinger.
Man kan få at vide, om foranstaltningerne faktisk har  

 mulighed for at påvirke beboerne og trafikken, eller om disse undviger  

 foranstaltningerne.
 Egentlige adfærdsundersøgelser såsom registrering af den faktiske  

 anvendelse af gadearealerne (f. eks. til leg), rutevalg, hastighedsmålinger,  

 parkeringsregistrering m. v. er mere detaljeret beskrivende og mere krævende.  

 Disse metoder kan imidlertid give tilsvarende værdifulde oplysninger om  

 beboernes og trafikanternes adfærd under eksisterende forhold og kan således  

 medvirke til en hensigtsmæssig udformning af projektets foranstaltninger.  

 Desuden kan disse undersøgelser oplyse om beboernes og trafikanternes  

 forståelse/ efterlevelse af saneringsforanstaltninger og derved om deres  

 virkning.
Endelig kan uheldsanalyser give et værdifuldt indblik i eksisterende  

 sikkerhedsmæssige problemer i forbindelse med før-undersøgelser, ligesom  

 sådanne analyser også kan danne grundlaget ved effektmålinger.
Sikre  

 resultater opnås dog kun i områder, hvor der er sket et større antal ulykker.  

 I lokale boligområder, hvor gader og veje ikke kan siges at være egentlig  

 trafikbærende, kan sådanne uheldsmængder ikke altid findes.
Det skal  

 imidlertid fremhæves, at analyse af selv små uheldstal kan bidrage værdifuldt  

 i den samlede vurdering af såvel saneringsproblemers karakter som af effekten  

 af saneringsforanstaltninger.
Det skal nævnes, at man i såvel Sekretariatet for Sikkerhedsfremmende  

 Vejforanstaltninger som i Rådet for Trafiksikkerhedsforskning har anvendt de  

 forskellige metoder i flere sammenhænge, og at nogle findes beskrevet  

 nærmere.
F. eks.
Sekretariatet for Sikkerhedsfremmende Vejforanstaltninger:  

 »Detaljeret analyse af uhelds-, vej- og trafikdata«, marts 1975, og  

 Rådet for Trafiksikkerhedsforskning: »Trafiksanering på Østerbro -  

 Beskrivelse af trafikmiljøet«, februar 1973.
De nævnte studiemetoder supplerer mere hinanden, end de erstatter  

 hinanden.
Det tilrådes derfor, at et udpluk af disse målinger udføres, nemlig  

 dem, der viser sig at være nødvendige dels for at beskrive problemerne, og  

 dels for at påvise, hvorvidt foranstaltningerne har en virkning eller ej.  

 Minimalt må det i forbindelse med effektmålingerne kunne påvises, om  

 foranstaltningerne bliver udnyttet overhovedet, og i givet fald om de  

 udnyttes i overensstemmelse med hensigten med dem.
Det må endelig påpeges, at det er ønskeligt at måle effekt af  

 foranstaltninger såvel kort tid (f. eks. nogle måneder) efter anlæg af  

 foranstaltningerne som efter en længere periode (f. eks. 1-2 år) fra  

 anlægstidspunktet for derved at sikre en nøjere beskrivelse af  

 foranstaltningernes virkning.
Formålet med korttidseffektmålinger er at  

 kontrollere, om foranstaltningerne overhovedet virker efter hensigten, medens  

 formålet med langtidseffektmålinger naturligvis er at undersøge, om en påvist  

 korttidseffekt er flygtig, eller om foranstaltningerne faktisk har en stabil  

 virkning.
Korttidseffekter kan som regel kun måles ved hjælp af interviewer,  

 tællinger eller adfærdsstudier, idet der selv i områder med høje trafiktal  

 ikke altid forekommer uheldstal, der er store nok til egentlige  

 sammenlignende uheldsanalyser.
Langtidsvirkninger kan ikke bedømmes, før der  

 er gået mindst 1 år efter projektets gennemførelse, og ønsker man at anvende  

 uheldsanalyser som målemiddel, kan en sådan bedømmelse normalt først  

 foretages flere år efter projektets afslutning, helt afhængig af uheldenes  

 hyppighed.
