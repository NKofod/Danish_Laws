Udstedelse af skattefritagelseserklæringer ved flytning af bopæl til  

 udlandet Efter gældende praksis udstedes skattefritagelseserklæringer  

 til udbetalere af A-indkomst kun for et år ad gangen, hvorefter de skal  

 fornys.  

 Ved fraflytning til en fremmed stat, hvor denne stat er tillagt  

 beskatningsretten til de modtagne ydelser, kan skattefritagelseserklæring  

 normalt først udstedes, når den udenlandske kompetente skattemyndighed har  

 attesteret, at skatteyderen er hjemmehørende i den pågældende stat.
Under hensyn til skatteyderens pligt til selv at oplyse  

 forhold, der har betydning for skatteansættelsen herunder flytning til en  

 anden  

 stat, henstiller Told- og Skattestyrelsen til de kommunale  

 skatteforvaltninger,  

 at skattefritagelseserklæringer i forbindelse med flytning af bopæl til  

 udlandet fremover udstedes uden tidsbegrænsning.
Skatteforvaltningen kan dog  

 indsætte den betingelse, at fritagelseserklæringen kun gælder så længe  

 skatteyderen med udbetalerens viden er hjemmehørende i den udenlandske stat.  

 Nedenfor beskrives mulighederne for at tilbagekalde erklæringen.
År 1 og 2 efter fraflytningen: Attestation fra den kompetente  

 udenlandske myndighed om, at skatteyderen er hjemmehørende i den pågældende  

 stat, kan hvert af årene indkaldes på de kommunale skattemyndigheders  

 foranledning.
Hvis skatteyderen ikke efterkommer de kommunale  

 skattemyndigheders  

 gentagne henvendelser om at få tilsendt den pågældende attestation (herunder  

 henvendelser til eventuelle ferieadresser i Danmark), tilbagekaldes  

 skattefritagelseserklæringen og udbetaleren pålægges at indeholde A-skat.
 Efter år 2 antages skatteyderen at have taget varigt ophold i  

 den pågældende stat.
De kommunale skattemyndigheders anmodning om attestation bør  

 herefter kun ske hvert 5. år.
Imødekommer skatteyderen ikke myndighedernes  

 gentagne  

 henvendelser om attestation, herunder henvendelser til eventuelle  

 ferieadresser  

 i Danmark, tilbagekaldes skattefritagelseserklæringen og udbetaleren pålægges  

 at indeholde A-skat.
 Opstår der udenfor de anførte terminer mistanke om, at  

 skatteyderen ikke længere er hjemmehørende i den anden stat, kan det - ved  

 henvendelse til skatteyderens adresse i udlandet eller til eventuel  

 ferieadresse i Danmark - kræves, at den udenlandske kompetente myndighed  

 attesterer skattepligten. Ønsker skatteyderen ikke at imødekomme anmodningen  

 eller undlader skatteyderen at besvare myndighedernes gentagne henvendelser,  

 tilbagekaldes skattefritagelseserklæringen, og udbetaleren pålægges at  

 indeholde A-skat.
