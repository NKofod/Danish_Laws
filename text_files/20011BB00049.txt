Fremsat den 9. oktober 2001 af  

 Hans Christian Schmidt (V), Kim Andersen (V),  

 Helga Moos (V), Bodil Thrane (V),  

 Jens Vibjerg (V), Jørgen Winther (V),  

 Henriette Kjær (KF), Eva Møller (KF),  

 Gitte Seeberg (KF), Svend Aage Fauerholdt (DF) og  

 Aase D.
Madsen (DF) Forslag til folketingsbeslutning om ret til at opføre eller  

 indrette en yderligere bolig på en landbrugsejendom, når det sker  

 som led i et generationsskifte eller til brug for en medhjælper Folketinget opfordrer regeringen til at fremsætte  

 lovforslag om ændring af lov om planlægning, således at  

 ejeren af en landbrugsejendom får ret til at opføre eller  

 indrette en yderligere bolig på sin landbrugsejendom, når det  

 sker som led i et glidende generationsskifte eller til brug for en  

 medhjælper, medmindre der foreligger ganske særlige  

 omstændigheder, som taler imod.
Det skal være en betingelse, at  

 boligen opføres i tilknytning til gårdens øvrige  

 bygninger, at boligen ikke senere frastykkes, og at der ikke i forvejen  

 findes en til formålet egnet bolig på ejendommen.
Bemærkninger til  

 forslaget Beslutningsforslaget er en lettere revideret  

 genfremsættelse af beslutningsforslag nr.
B 133 fra  

 folketingsåret 1996-97, se Folketingstidende 1996-97, forhandlingerne  

 s. 7179 og tillæg A s. 5418 og 5419, og beslutningsforslag nr.
B 84 fra  

 folketingsåret 1998-99, se Folketingstidende 1998-99, forhandlingerne  

 s. 4088 og 7405, tillæg A s. 3888 og 3890 og tillæg B s. 1154, og  

 beslutningsforslag nr.
B 57 fra folketingsåret 1999-2000, se  

 Folketingstidende 1999-2000, forhandlingerne s. 3910 og 7638, tillæg A  

 s. 3463 og 3465 og tillæg B s. 671, samt beslutningsforslag nr.
B 90  

 fra folketingsåret 2000-01, se Folketingstidende 2000-01,  

 forhandlingerne s. 4487 og 7707, tillæg A s. 3582 og 3584 og  

 tillæg B s 1040.
 Efter praksis meddeles der som hovedregel ikke i landzone  

 tilladelse til opførelse af en yderligere beboelsesbygning på en  

 landbrugsejendom, når ansøgningen ikke er begrundet i hensynet  

 til ejendommens drift eller særlige omstændigheder.
Efter forslagsstillernes opfattelse skal denne  

 retstilstand ændres, således at ejeren af en landbrugsejendom  

 skal have ret til at opføre eller indrette en yderligere bolig,  

 når det sker som led i et glidende generationsskifte eller til brug for  

 en medhjælper, medmindre der foreligger ganske særlige  

 omstændigheder, der taler imod.
Det skal dog være en betingelse,  

 at boligen opføres i tilknytning til gårdens øvrige  

 bygninger, at boligen ikke senere frastykkes, og at der ikke i forvejen  

 findes til formålet egnede boliger på ejendommen.
På en mindre ejendom i Sydthy ønskede en  

 søn at opføre en aftægtsbolig til sin mor.
På den  

 måde kunne hun blive boende, selv om han overtog ejendommen.  

 Aftægtsboligen skulle opføres på grunden, hvor der  

 lå en stor minkhal.
Naboerne var glade for, at den ikke særlig  

 smukke minkhal ville blive revet ned, og at der i stedet ville blive  

 opført et lille hus.
Ejendommen var beliggende i landzone.
Da byggeriet ikke  

 var erhvervsmæssigt nødvendigt for ejendommens drift,  

 krævedes der en landzonetilladelse.
Den søgte de.
Amtet gav  

 afslag på ansøgningen.
De mente, at den eksisterende bolig kunne  

 udvides, eller at moderen kunne bo i den nærliggende by.
Amtet anerkendte dog, at aftægtsboligen ville  

 få meget begrænset betydning for den landskabelige oplevelse af  

 området.
Ejeren af ejendommen blev derfor meget skuffet over  

 afgørelsen.
Han kunne ikke forstå, hvorfor en forbedring af  

 landskabets udseende med nedrivning af minkhallen kunne blive afvist.
Og han  

 kunne slet ikke forstå, at myndighederne ikke kunne se det fornuftige  

 i, at hans mor kunne blive boende i nærheden   til gavn og glæde  

 for alle.
Han sendte derfor en klage til Naturklagenævnet.
Flertallet i Naturklagenævnet sidestillede  

 imidlertid byggeriet med ethvert andet byggeri i det åbne land.
De  

 mente ikke, at aftægtsboligen var erhvervsmæssigt relevant for en  

 mindre ejendom, og derfor blev der ikke taget stilling til den landskabelige  

 påvirkning.
Sønnen og moderen fik ikke lov til at opføre  

 aftægtsboligen.
Så minkhallen står der den dag i dag til  

 ærgrelse for familien og naboerne.
Den kan dermed være et symbol  

 på, at der ikke bliver taget hensyn til traditioner og  

 familiebånd i Systemdanmark (Naturklagenævnet, J.nr.  

 97-31/760-0150).
I en anden konkret sag, fra Rougsø Kommune i  

 Århus Amt, havde en landmand gennem 43 år beboet en landejendom.  

 Han ønskede at fraflytte ejendommen, men ville gerne stadig bevare  

 tilknytningen til stedet og omgivelserne.
Derfor ansøgte han om  

 tilladelse til at opføre en aftægtsbolig og en garage på  

 den anden side af vejen.
Amtet afslog ansøgningen.
Der kunne ikke  

 gives tilladelse til en anden bolig, når ansøgningen ikke var  

 begrundet i hensynet til ejendommens drift. Ønsket om at blive  

 på stedet blev ikke tillagt vægt.
Heller ikke Rougsø  

 Kommunes anbefaling blev tillagt vægt.
Kommunen havde støttet  

 byggeriet, fordi det var velbegrundet og var med til at opretholde den lille  

 kommune.
Men amtet stod fast.
Sagen blev anket til Naturklagenævnet,  

 hvor et flertal tilsluttede sig amtets afslag (Naturklagenævnet, j.nr.  

 97-31/700-0325).
I Nordjylland havde et ældre ægtepar  

 ønsket at afhænde deres landbrugsejendom til deres barnebarn.  

 Samtidig ønskede de dog ikke at flytte fra den jord, hvor de i mere  

 end et halvt århundrede havde levet.
Derfor søgte de om  

 tilladelse til at bygge en bolig til deres barnebarn på grunden.
Det  

 fik de afslag på fra Nordjyllands Amt.
Amtet lagde ved  

 afgørelsen vægt på, at etablering af mere end én  

 helårsbeboelse på en landbrugsejendom i det åbne land var i  

 strid med de planmæssige hensyn, som planloven tilsigter at varetage.  

 Det hjalp ikke, at ægteparret meddelte, at de var indstillet på,  

 at det nye stuehus blev opført på vilkår om, at deres  

 gamle bolig ville blive nedlagt, når de ikke kunne benytte den  

 længere.
Amtet accepterede ikke en sådan løsning, og  

 begrundelsen lød, »at det af erfaring viser sig utrolig vanskeligt at  

 håndhæve et sådant vilkår, selv hvis vilkåret  

 er tinglyst på ejendommen« (Naturklagenævnet, j.nr.  

 31/800-0185).
Et fjerde eksempel er hentet i Ringkjøbing Amt.
Her  

 ønskede et ægtepar i løbet af en 2-årig periode at  

 udvide deres produktion af mink fra 700 minktæver til 900. Endvidere  

 ville de starte en produktion af frilandsgrise.
Hertil kom, at de drev godt  

 18 ha jord.
I forbindelse med udvidelsen ønskede de at bygge en  

 medhjælperbolig, idet deres produktion vil være afhængig af  

 fast medhjælp.
Amtet afslog ansøgningen med den begrundelse, at  

 der ikke var behov for 2 boliger, selv om Midtjyllands Pelsdyravlerforening  

 udtalte, at det krævede en fuldtidsmedarbejder alene med den  

 eksisterende produktion, og Familielandbrugets rådgivningscenter  

 konkluderede, at drift af 18 ha jord, 900 minktæver og 65 søer  

 ville kræve knap 3 heltidsbeskæftigede.
Endvidere anførtes  

 det, at det af hensyn til dyrernes ve og vel krævedes, at der i  

 perioder var opsyn døgnet rundt, og det var på denne baggrund  

 afgørende, at det var muligt for personerne, der beskæftigede  

 sig med produktionen, at bo i særskilt beboelse på ejendommen.  

 På trods af ovenstående argumenter fandt amtet i henhold til  

 planlovens bestemmelser, at medhjælperen lige så godt kunne bo i  

 et nærliggende bysamfund (Naturklagenævnet, j.nr.  

 97-31/650-0050).
Et femte eksempel kommer også fra Ringkjøbing  

 Amt.
To brødre ejede og drev fra en ejendom på ca. 60 ha med  

 landbrugspligt et vildtopdræt af fasaner.
I 1997 blev der solgt ca.  

 40.000 æg og opdrættet 6.000 kyllinger samt avlsfugle med henblik  

 på salg.
Den ene af de to brødre boede på ejendommen, mens  

 den anden boede i en nærliggende større by.
Men for bedre at  

 kunne passe både arbejde og familie ønskede sidstnævnte at  

 opføre en bolig på ejendommen.
På den baggrund  

 ansøgte de om tilladelse til opførelse af en  

 medhjælperbolig på 140 m2. Amtet behandlede  

 ansøgningen, men meddelte afslag med henvisning til, at en  

 medhjælper lige så godt kunne bo i et nærliggende  

 bysamfund, fordi der på ejendommen ikke var en særlig produktion,  

 som krævede døgnovervågning, samt at en yderligere  

 bebyggelse på ejendommen ikke ville være passende for forholdet  

 mellem bygninger og jordtilliggende, således at ejendommen senere kunne  

 sælges til en landmand med almindelig landbrugsdrift.
Amtet tog i sin  

 afgørelse ikke højde for, at de to brødre havde planer  

 om at udvide driften ved at gøre virksomheden større, hvilket  

 nødvendiggjorde, at begge parter boede på ejendommen, da driften  

 var meget både tids- og arbejdskrævende, og at de dermed begge  

 ville få heltidsbeskæftigelse på ejendommen  

 (Naturklagenævnet, j.nr. 97-31/650-0064).
 Forslagsstillernes konklusion er, at når den  

 gældende lov om planlægning tvinger amter til at træffe  

 sådanne afgørelser, må loven ændres.
Skriftlig  

 fremsættelse Hans Christian Schmidt (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ret til at  

 opføre eller indrette en yderligere bolig på en  

 landbrugsejendom, når det sker som led i et generationsskifte eller til  

 brug for en medhjælper.
(Beslutningsforslag nr.
B 49).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
