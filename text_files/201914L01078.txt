Betænkning afgivet af Beskæftigelsesudvalget den 24. juni 2020 Betænkning over Forslag til lov om ændring af lov om en aktiv beskæftigelsesindsats og lov om arbejdsløshedsforsikring m.v.
(Ekstraordinært løft for ledige med ret til en erhvervsuddannelse med forhøjet dagpengesats på 110 pct. i 2020-2021) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 1 ændringsforslag til lovforslaget.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et flertal i udvalget (S, V, DF, RV, SF, EL og ALT) indstiller lovforslaget til vedtagelse med det stillede ændringsforslag.
Et mindretal i udvalget (KF og LA) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Et andet mindretal i udvalget (NB) vil ved 2. behandling redegøre for sin stilling til lovforslaget.
Mindretallet vil stemme for det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre Venstres medlemmer af udvalget bemærker, at Venstre er dybt bekymret over den økonomiske situation, Danmark står i.
På kort tid er ledighedskøen vokset med over 40.000, og lønkompensationsordningen har holdt hånden under ¼ mio. lønmodtagere.
Det er en meget alvorlig situation, Danmark står i.
For Venstre er det afgørende, at Folketinget gør, hvad det kan for at hjælpe de danskere, der er blevet ledige, tilbage på arbejdsmarkedet.
Det handler først og fremmest om at sikre, at der er arbejde at tage for de ledige.
Derfor skal Folketinget gøre, hvad Folketinget kan for at skabe danske arbejdspladser.
Det presser Venstre på for.
 Samtidig skal Folketinget give de danskere, der er blevet ledige, de bedste forudsætninger for at komme tilbage på arbejdsmarkedet, så de igen kan blive en del af det arbejdende fællesskab.
Derfor er Venstre med i aftalen om et ekstraordinært løft af ledige.
Med aftalen investerer vi i uddannelse af ufaglærte, dimittender og iværksættere, som er særlig udsatte under den krise, Danmark står i.
For Venstre har det bl.a. været en klar prioritet at sikre et kompetenceløft til iværksættere, som har brug for ny viden til at udvikle deres virksomhed.
Samtidig har det været vigtigt at sikre unge dimittender en god start på deres erhvervskarriere ved at udvide traineeordningen.
Begge dele har vi sikret.
 Initiativerne er midlertidige, hvilket skyldes, at Danmark står i en ekstraordinær situation, hvor partierne er enige om, at der skal bruges nogle ekstraordinære, midlertidige løsninger.
Enhedslisten Enhedslistens medlemmer af udvalget bemærker, at Enhedslisten ser forslaget i sammenhæng med lovforslag nr.
L 205. Enhedslisten støtter forslaget om at hæve dagpengene under visse uddannelser, og at man får mulighed for at koncentrere sig om sin uddannelse uden at være aktivt jobsøgende og stå til rådighed for henvist arbejde.
Men Enhedslisten er af den opfattelse, at der skal meget mere til, før det bliver et reelt løft i niveauet af opkvalificering i den kommende periode.
Enhedslisten vil fortsat arbejde for både et højere niveau af dagpenge under uddannelse og for et friere valg af mulige uddannelser under ordningen.
5. Ændringsforslag med bemærkninger Ændringsforslag Til § 2 Af beskæftigelsesministeren, tiltrådt af udvalget:
 1) Nr. 2 udgår.
[Lovteknisk rettelse] Bemærkninger Til nr. 1 Det er i lovforslagets § 2, nr. 2, foreslået, at der i § 75 i, stk. 2, indsættes en henvisning til § 48 a, stk. 3.
 Forslaget er fremsat for at sikre, at muligheden for at optage et lån efter § 75 i, stk. 1, i lov om arbejdsløshedsforsikring m.v., ikke vil finde anvendelse på personer omfattet af de midlertidige regler om en dagpengesats på op til 110 pct. af højeste dagpenge for personer omfattet af et uddannelsesløft, jf. § 48 a, stk. 3, som indsat ved lovforslagets § 2, nr. 1.
 Det har vist sig, at det ikke er nødvendigt med denne ændring, idet lånoptagelse alene kan ske på grundlag af deltagelse i uddannelsesløft efter § 96 i lov om en aktiv beskæftigelsesindsats.
 Deltagelse i et uddannelsesløft med ret til dagpenge svarende til op til 110 pct. af personens hidtidige dagpengesats sker på grundlag af deltagelse i uddannelsesløft efter § 97 a i lov om en aktiv beskæftigelsesindsats som indsat ved lovforslagets § 1, nr. 5.
 Det foreslås derfor, at ændringen udgår, da den er overflødig.
6. Udvalgsarbejdet Lovforslaget blev fremsat den 22. juni 2020 og var til 1. behandling den 23. juni 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møder.
Høringssvar Et udkast til lovforslaget har på grund af lovforslagets hastende karakter ikke været sendt i høring.
Bilag Under udvalgsarbejdet er der omdelt 4 bilag på lovforslaget.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Christian Langballe (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
