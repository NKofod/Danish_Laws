Skriftlig fremsættelse (25. november 2020) Kirkeministeren (Joy Mogensen):
 Herved tillader jeg mig for Folketinget at fremsætte:
Forslag til lov om ændring af lov om forsøg i folkekirken (Mulighed for udfasningsperiode) (Lovforslag nr.
L 112) Formålet med lovforslaget er at give mulighed for, at forsøgsperioden for forsøg med ændret organisering af menighedsrådenes opgaver kan suppleres med et udfasningsforløb på op til to år.
 Lov om forsøg i folkekirken trådte i kraft den 17. maj 2017.
 Loven giver mulighed for, at menighedsrådene kan afprøve nye rammer for organisering af deres opgaver for at lette menighedsrådenes arbejde og skabe bedre mulighed for at menighedsrådene kan organisere sig individuelt.
Forsøgsperioden for alle forsøg er på 2 år med mulighed for, at menighedsrådene kan ansøge om forlængelse med op til 2 år.
Den nugældende lovgivning giver ikke mulighed for yderligere forlængelse af forsøgsperioden.
Der er p.t. igangsat 69 forsøg, hvor man lokalt arbejder med en ændret organisering af menighedsrådenes opgaver.
 De første 35 forsøg blev iværksat fra 1. januar 2018 henholdsvis med virkning fra kirkeårets start 2017 (dvs. fra den 1. december 2017) og afsluttes derfor senest ultimo 2021. Både i 2019 og 2020 er der iværksat yderligere forsøg.
Forsøgene skal delevalueres når de forlænges og endeligt evalueres, når forsøgsperioden slutter.
De konkrete forsøg er godkendt og p.t. forlænget sådan, at der i 1. kvartal 2022 foretages en samlet evaluering af samtlige forsøg med henblik på en evt. revision af gældende lovgivning i folketingsåret 2022/23 som forudsat i lovens revisionsbestemmelse.
 For at sikre at alle forsøgsdeltagere får mulighed for at fortsætte med forsøgene i 2022 og 2023, og dermed indtil der er gennemført en eventuel ændret lovgivning på baggrund af den nævnte evaluering af forsøgene, er det nødvendigt, at der gives mulighed for, at disse forsøg kan videreføres for en længere periode end de 2 plus 2 år, som loven p.t. giver mulighed for.
 Det foreslås derfor, at forsøgsperioden efter ønske fra menighedsrådene kan suppleres med et udfasningsforløb på op til to år.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
