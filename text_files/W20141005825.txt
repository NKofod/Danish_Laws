Ligebehandlingsnævnets afgørelse om køn - forskellige priser - medhold Det var i strid med ligestillingsloven, at mænd kunne komme gratis ind på en strikkefestival, mens kvinder skulle betale 50 kroner.
 Klagen drejer sig om påstået forskelsbehandling på grund af køn i forbindelse med, at en strikkefestival havde forskellige entrépriser for kvinder og mænd.
Ligebehandlingsnævnets afgørelse Det var i strid med ligestillingsloven, at indklagede havde forskellige entrépriser for kvinder og mænd.
Sagsfremstilling Indklagede holdt i september 2013 en strikkefestival, hvor entréprisen for kvinder var 50 kr., mens mænd og børn kom gratis ind.
Parternes bemærkninger Klager ønsker, at der skal være ens priser for begge køn, eller at det skal være gratis for begge køn.
 Indklagede oplyser, at baggrunden for entréprisen var, at man mente, at kvinderne ville have glæde af at tage deres mænd og børn med til strikkefestivalen uden meromkostning.
 Forskelsbehandlingen gjaldt kun entrébilletten, idet der var ens priser på de øvrige arrangementer.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter loven om ligestilling af kvinder og mænd (ligestillingsloven).
Loven gælder for alle personer, der leverer varer og tjenesteydelser, der er tilgængelige for offentligheden.
Loven medfører, at ingen må udsætte en anden person for direkte eller indirekte forskelsbehandling på grund af køn.
 Nævnet finder, at det var direkte forskelsbehandling på grund af køn, at indklagede opkrævede en entrépris på 50 kr. for kvinder, mens mænd kom gratis ind.
 Indklagede har derfor overtrådt ligestillingsloven.
