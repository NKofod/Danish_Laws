Skriftlig fremsættelse (13. april 2005) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov  


  

 om ændring af lov om visse  

 betalingsmidler (Betalingsmodtager skal betale et årligt abonnement til  

 indløser for at modtage et betalingsmiddel med chip.
Betalingsmodtager må  

 ikke  

 opkræve gebyr af bruger, når denne benytter et betalingsmiddel i den fysiske  

 handel) (Lovforslag nr.
L 154).
Formålet med lovforslaget er at sikre, at Dankortet også i  

 fremtiden kan fungere som et sikkert, billigt og effektivt betalingsmiddel.  

 Lovforslaget er udarbejdet på baggrund af den justerede Dankort-model af 25.  

 februar 2005, som et bredt flertal i Folketinget tilkendegav, at de bakkede  

 op  

 om.
Lovforslaget skal endvidere ses i lyset af Konkurrencestyrelsens  

 undersøgelser af dankortgebyret, der har vist, at forretningerne i betydelig  

 grad overvæltede dankortgebyret på 50 øre på forbrugerne.
Lovforslaget betyder, at det ikke længere vil være muligt  

 for pengeinstitutterne at opkræve et transaktionsgebyr på op til 50 øre hos  

 forretningerne i den fysiske handel, når forbrugerne betaler med Dankort.
I  

 lyset af de fordele, indirekte som direkte, forretningerne har af Dankortet,  

 foreslås det i stedet, at forretningerne skal betale til driften af  

 infrastrukturen bag Dankortet gennem et årligt abonnement.
Abonnementet vil blive fastsat, således at der tages særligt  

 hensyn til de mindre forretninger med under 5.000 transaktioner om året.  

 Disse  

 skal kun betale et årligt abonnement på ca. 500 kr. i 2005. For de  

 mellemstore  

 og store forretninger vil abonnementet blive fastsat i intervaller på  

 baggrund  

 af antallet af dankorttransaktioner.
Udgangspunktet for 2005 er, at  

 mellemstore  

 forretningssteder med mellem 5.000 og 20.000 transaktioner om året skal  

 betale  

 et årligt abonnement på ca. 2.700 kr. i 2005, mens de større  

 forretningssteder  

 med over 20.000 transaktioner om året skal betale et årligt abonnement på ca.  

 10.000 kr. i 2005.
Det foreslås endvidere, at forretningerne i den fysiske  

 handel ikke må overvælte gebyr på betalingskort på forbrugerne.
Det vil  

 således  

 ikke længere være muligt for forretningerne at opkræve et dankortgebyr hos  

 forbrugerne.
Der lægges i lovforslaget op til, at forbuddet mod overvæltning  

 også skal gælde for dansk udstedte internationale betalingsmidler.
Det forslås yderligere i lovforslaget, at pengeinstitutterne  

 og forretningerne kan indgå aftale om betaling for særlige ordninger  

 tilknyttet  

 det enkelte Dankort.
En sådan aftale mellem pengeinstitutter og forretninger  

 skal indgås på frivillig basis.
Pengeinstitutterne kan således ikke afvise at  

 udbyde eksisterende ydelser til forretningerne med henvisning til, at der er  

 tale om en særlig ordning.
Det påhviler fortsat pengeinstitutterne at sikre,  

 at  

 dankortsystemet er sikkert og velfungerende, jf. den gældende lovs § 4.
 Med disse bemærkninger, og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 Høje Tings velvillige behandling.
