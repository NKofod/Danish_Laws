Nr BTL 121 Betænkning over Forslag til lov om ændring af lov om arbejdsformidling og  

 arbejdsløshedsforsikring m.v. (Udvidet dagpengeret for unge under 25 år)   

 Nr L 121 1985-86, 1. samling Afgivet af arbejdsmarkedsudvalget Afgivet: 19860319 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt.
Herefter indstiller et flertal (udvalget med undtagelse af socialistisk folkepartis og venstresocialisternes medlemmer) lovforslaget til forkastelse ved 3. behandling.
Et mindretal inden for flertallet (socialdemokratiets medlemmer af udvalget) kan ikke tilslutte sig det af socialistisk folkeparti fremsatte lovforslag.
Baggrunden for denne indstilling er, at mindretallet ikke finder det rigtigt at satse på, at de unges behov for forsørgelse alene skal dækkes ved at give dem mulighed for at opnå ret til dagpenge efter et halvt års medlemskab af en A-kasse.
Det er socialdemokratiets opfattelse, at der må gøres en betydelig arbejdsmarkeds- og undervisningspolitisk indsats for at give unge muligheder for en aktiv og indholdsrig start på en erhvervsaktiv tilværelse.
Et mindretal (socialistisk folkepartis medlemmer af udvalget) indstiller lovforslaget til vedtagelse med det af mindretallet stillede ændringsforslag og henviser i øvrigt til lovforslagets bemærkninger.
Et andet mindretal (venstresocialisternes medlem af udvalget) indstiller lovforslaget til vedtagelse med det stillede ændringsforslag.
Frem til ca. 1978-79 skete der en række forbedringer i arbejdsløshedsforsikringen.
På den måde blev de svageste grupper stort set fritaget for specielt at skulle bære krisens byrder.
Betingelserne for at få dagpenge blev lempet, og de dagpengeberettigede grupper blev udvidet.
I 1975 blev bl.a. den periode, man skulle have været medlem af en A-kasse for at blive dagpengeberettiget, sat ned fra 12 til 6 måneder, hvilket især gavnede kvinderne og de unge.
Men så ændrede socialdemokratiet politik.
Der kom stramninger, som ramte kvinderne og de unge.
I 1979 blev 26 ugers reglen skærpet, og i 1980 øgedes kravet om medlemskab af en A-kasse fra 6 måneder til 12 måneder, og der indførtes igen en måneds ventetid for nyuddannede.
Disse ændringer blev begrundet med, at man ville komme en utilsigtet anvendelse af dagpengene til livs ved at stille større krav om tilknytning til arbejdsmarkedet.
Nærværende lovforslag råder en smule bod på de forringelser, som tidligere, socialdemokratiske regeringer har foretaget.
Socialistisk folkeparti foreslår, at unge under 25 år skal have dagpengeret efter 6 måneder, og dette kan mindretallet støtte, idet det dog skal præciseres, at mindretallet mener, at forslaget principielt burde omfatte alle uanset alder.
Men mindretallet betragter forslaget som et skridt i den rigtige retning og som en småreparation på den tidligere voldte skade.
ÆNDRINGSFORSLAG Til § 2 Af et mindretal (SF):
 Paragraffen affattes således:
»§ 2 Loven har virkning fra den 1. april 1986.« Houe (KF) Henning Andersen (KF) Bo Kristensen (KF) fmd.
Jette Thomsen (KF) Jens Peter Jensen (V) Tørnæs (V) Bollmann (CD) Kofod-Svendsen (KrF) Jytte Andersen (S) Joanna Rønn (S) Bakholt (S) Søren B.
Jørgensen (S) nfmd.
Kaj Poulsen (S) Søvndal (SF) Ole Henriksen (SF) Elisabeth Bruun Olesen (VS) Estrup (RV) Partierne FP og FD havde ikke medlemmer i udvalget.
