(Til samtlige amtsråd, Københavns og  

 Frederiksberg kommuner samt alle amtskommunale enkeltfagskurser) Studie- og erhvervsvejledningen tillægges en særlig betydning inden for  

 den prøveforberedende enkeltfagsundervisning for voksne.
Den har til formål  

 at sikre, at deltagerne får den bedst mulige udnyttelse af de  

 uddannelsesmæssige muligheder som enkeltfagsundervisningen giver.
 Voksne deltagere har ofte ret konkrete mål med deres uddannelsesmæssige  

 aktiviteter og meget forskelligartede forudsætninger og kvalifikationer.  

 Studie- og erhvervsvejledningen skal under hensyntagen hertil bistå  

 deltagerne bl.a. med at tilrettelægge og gennemføre et kursusforløb med  

 størst muligt udbytte.
Studie- og erhvervsvejledningen har således især stor betydning i  

 optagelsesfasen, hvor ansøgerne skal sammensætte et kursusforløb, der både  

 svarer til deres forudsætninger og kvalifikationer og til deres  

 uddannelsesmæssige mål.
Enkeltfagsundervisningen rummer en række muligheder  

 for kurser i forskellige fag, på forskellige niveauer, i forskellige  

 tilrettelæggelsesformer o.s.v.
Under selve kursusforløbet er det  

 karakteristisk, at studie- og erhvervsvejledningen udover almindelige løbende  

 vejledningsopgaver omfatter en del personlig vejledning af enkelte deltagere,  

 hvis situation undergår ændringer, som på den ene eller den anden måde  

 påvirker deres muligheder for at følge det kursus, som de er optaget til.
Studie- og erhvervsvejledningen har i kraft af sin nære kontakt med  

 deltagerne i alle faser af kursusforløbet erfaringer, som bør inddrages i  

 planlægning og organisation af kursusvirksomheden.
F.eks. kan erfaringer om,  

 hvilke forhold der især påvirker deltagernes mulighed for at gennemføre  

 kurser i de forskellige fag eller kombinationer af fag udnyttes i forbindelse  

 med planlægningen af kombinationer af kurser Enkeltfagskursernes bestræbelser  

 for at modvirke deltagerfrafald m.v. vil også naturligt tage deres  

 udgangspunkt i studievejledernes erfaringer.
STUDIEVEJLEDERNE Studie- og erhvervsvejledningen varetages af kursernes fastansatte lærere,  

 som tillægges en del af deres pligtige timetal til dette hverv.
Størrelsen af  

 det tillagte timetal må afhænge af de forhold, der gør sig gældende på de  

 enkelte kurser.
Der er store variationer mellem kurserne med hensyn til  

 størrelse og struktur.
Inden for cirkulærets rammer for timetillæg til studievejledning må der  

 for den enkelte lærer (studievejleder) tilstræbes et timetillæg af et omfang  

 svarende til omkring en trediedel stilling.
Med et sådant timetillæg opnår  

 studievejlederen en rimelig stor tilknytning til arbejdet samtidig med at der  

 opretholdes en forbindelse til undervisningen, som også må betragtes som  

 betydningsfuld for arbejdet som studievejleder.
Det må tilstræbes, at den enkelte studievejleder fungerer over en længere  

 periode.
Studievejlederens personlige erfaringer med arbejdet er af afgørende  

 betydning og desuden giver en flerårig funktionsperiode den bedste udnyttelse  

 af de uddannelsesmæssige aktiviteter, der iværksættes for studievejlederne.
På kurser med flere studievejledere bør det desuden tilstræbes, at de  

 udpeges således, at de repræsenterer forskellige forudsætninger og personlige  

 erfaringer.
Der tænkes her f.eks. på faglig baggrund, køn, alder.
ARBEJDETS TILRETTELÆGGELSE De enkelte studievejlederes arbejdstid skal tilrettelægges således at der  

 kan etableres fast træffetid i undervisningstiden i et omfang, der svarer til  

 de lokale behov.
 Ved tilrettelæggelsen af studievejledningen skal der tages hensyn til  

 flere forhold.
Først og fremmest skal der være mulighed for, at studievejledningen kan  

 fungere i stærkt udvidet omfang i optagelsesfaserne og i andre  

 spidsbelastningsperioder.
Der tænkes her f.eks. på perioder med vejledning af  

 selvstuderende.
I andre perioder vil arbejdet kræve en mindre tidsanvendelse.  

 Desuden skal der være mulighed for, at deltagere kan træffe aftale om  

 længerevarende samtaler med studievejledere uden for træffetiden.
Endelig  

 skal det betænkes, at studievejledningen indebærer internt samarbejde,  

 planlægningsarbejde, mødevirksomhed o.s.v.
STUDIEVEJLEDNINGENS INDHOLD 1. Optagelsen Studievejledningen i forbindelse med optagelsen på et enkeltfagskursus er  

 meget afgørende for den enkelte ansøgers mulighed for at gennemføre sine  

 uddannelsesplaner.
Ansøgere kan derfor under normale omstændigheder først  

 optages efter samtale med en studievejleder.
Alle studievejledere skal kunne  

 varetage en første samtale med en ansøger, men det bør tilstræbes, at der  

 forud for den første samtale er etableret overensstemmelse mellem ansøgerens  

 uddannelsesønske og det undervisningsniveau, som studievejlederen kender fra  

 sin egen undervisning.
Studievejlederen skal gennem optagelsessamtalen belyse ansøgerens faglige  

 kvalifikationer samt ønsker og mål med studiet, herunder eventuelt orientere  

 om adgangskrav til videregående uddannelser m.v.
Studievejlederen skal  

 desuden orientere om den prøveforberedende enkeltfagsundervisnings opbygning  

 og muligheder samt om de gældende studiemæssige vilkår, herunder  

 mødepligtsbestemmelser.
 Studievejlederen skal herefter vurdere, om ansøgeren kan indstilles til  

 optagelse eller må anbefales en anden form for undervisning, som vil være i  

 bedre overensstemmelse med ansøgerens forudsætninger, baggrund og  

 uddannelsesmål.
 Studievejlederen skal i givet fald kunne orientere om sådanne andre  

 voksenundervisningsmuligheder, f.eks. almen fritidsundervisning,  

 specialundervisning, 2-årige hf-kurser samt uddannelser ved andre skoleformer  

 og evt. kunne udlevere informationsmateriale.
På baggrund af optagelsessamtalen udarbejder studievejlederen sammen med  

 ansøgeren et forslag til uddannelsesforløb.
Der tages bl.a. hensyn til:
- ansøgerens faglige kvalifikationer og dermed forudsætninger for  

 indplacering på niveau; - ansøgerens uddannelsesmål; - ansøgerens sociale og økonomiske vilkår, herunder familie- eller  

 arbejdsmæssige forpligtelser.
 Studievejlederen afgiver herefter indstilling til kursusledelsen om  

 ansøgerens optagelse på niveau og hold.
2. Fortsat uddannelsesforløb Studievejlederen-vurderer alle de optagne deltageres valg af nye fag og  

 indkalder eventuelt til fornyet samtale med henblik på indstilling om  

 optagelse på hold.
Studievejlederen har på denne måde mulighed for løbende at  

 vurdere og revidere et tidligere aftalt uddannelsesforløb.
3. Kursusforløbet A.
Der skal ved uddannelsens start tilbydes deltagerne en kortfattet  

 indføring i almene studietekniske forhold, som udbygges med en indføring i  

 fagrelateret studieteknik på de enkelte hold.
Deltagerne modtager endvidere kollektivt eller individuelt orientering om - økonomiske støttemuligheder (f.eks.
Statens Uddannelsesstøtte,  

 befordringsgodtgørelse, støtte efter bistandsloven); - mulighed for kombination af selvstudium og kursusundervisning; - uddannelses- og erhvervsforhold, herunder orientering om  

 optagelsesbestemmelser ved videregående uddannelser m.v.
HF - retningslinier for den større skriftlige opgave.
B.
Eventuelle ændringer i det aftalte kursusforløb, f.eks. framelding fra  

 et eller flere hold, sker normalt ved henvendelse til en studievejleder.  

 Studievejlederen har derved mulighed for at drøfte evt. konsekvenser af en  

 framelding med deltageren Studievejlederen orienterer endvidere deltagerne om konsekvenserne af et  

 stort fravær fra undervisningen.
4. Selvstuderende og privatister Studievejledningen orienterer selvstuderende privatister om - enkeltfagsundervisningens opbygning og muligheder, herunder kombination  

 af selvstudium og kursusundervisning; - generelle forhold omkring prøver og eksaminer; - særlige pensa og eksamensforhold; - evt. afholdelse af laboratoriekurser og retningslinier for den større  

 skriftlige opgave, (HF).
Undervisningsministeriet, direktoratet for folkeskolen, folkeoplysning,  

 seminarier m.v., den 4. november 1980 P.D.V.
