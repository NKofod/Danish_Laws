 En kommunalbestyrelse kan beslutte at undlade at udlevere navne- og  

 adresseoplysninger til brug ved fremstilling af en lokal vejviser.
 Såfremt en kommunalbestyrelse imidlertid -har udleveret sådanne  

 oplysninger til en lokal vejviser, følger det af en almindelig  

 lighedsgrundsætning, at kommunalbestyrelsen også er forpligtet til at  

 udlevere disse oplysninger til andre firmaer, som ønsker at fremstille en  

 lokal vejviser.
 I skrivelse af 25. oktober 1982 (j.nr. 00.01A50) har økonomiudvalget  

 anmodet indenrigsministeriet om en vejledende udtalelse om, hvorledes  

 kommunalbestyrelsen vil have at forholde sig i anledning af, at advokat Erik  

 Nordqvist på vegne af lokalvejviserne/EK-reklame aps.  v/Karen og  Erik Kvist  

 har anmodet kommunalbestyrelsen om at udlevere forskellige oplysninger til  

 brug for 10. udgave af Assens Vejviser/Information, der af firmaet er  

 planlagt til udgivelse i 1983.
Det fremgår af sagen, at firmaet tidligere har samarbejdet med  

 kommunalbestyrelsen om udgivelse af en vejviser, og at firmaet i skrivelse af  

 7. september 1982 fremsendte tilbud på vejviserens 10. udgave, idet firmaet  

 bl.a. oplyste, at det var orienteret om, at en lokal bogtrykker havde planer  

 om også at udgive en vejviser for Assens kommune.
Firmaet henviste i denne  

 forbindelse til, at tilsynsrådet for Århus amt i 1980 har udtalt, at når  

 kommunalbestyrelsen i medfør af § 13, stk. 4, i indenrigsministeriets  

 bekendtgørelse nr. 296 af 22. juni 1979 om folkeregistre (nu pkt. 5, jfr.  

 indenrigsministeriets bekendtgørelse nr. 439 af 9. oktober 1980) har truffet  

 beslutning om at udlevere oplysninger om navne og adresser til brug for  

 lokale vejvisere, kan kommunalbestyrelsen i henhold til lighedsgrundsætningen  

 ikke afslå enkelte ansøgninger om udlevering af oplysninger til sådant brug.
 Det fremgår endvidere af sagen, at Assens kommune har meddelt advokat Erik  

 Nordqvist, at kommunen ikke finder anledning til at udgive en  

 vejviser/information hvert år, og at økonomiudvalget på sit møde den 9.  

 september 1982 har vedtaget, at kommunen ikke deltager ved en udgave af  

 Assens Vejviser 1983.
 Endvidere har kommunalbestyrelsen til advokaten oplyst, at økonomiudvalget  

 ligeledes har vedtaget, at Assens kommune vil deltage med et beløb på 30.000  

 kr., der pristalsreguleres pr. 1. januar 1984, ved udgivelsen af en Assens  

 Vejviser/Information 1984, der udgives af »Lokalavisen«,  

 Vagtelvænget 6, Assens.
 Advokat Erik Nordqvist har i skrivelse af 17. september 1982 over for  

 kommunalbestyrelsen gjort gældende, at det er hans klienters opfattelse, at  

 kommuner i deres beslutning ikke kan bestemme, hvem der skal udgive en  

 vejviser, men alene tage stilling til, om materialet fra folkeregistret skal  

 udleveres.
Advokaten fremførte i samme skrivelse, at det telefonisk var oplyst, at  

 kommunen ville genudsende en vejviser for 1984 og da gennem en lokal  

 virksomhed.
Han anmodede endvidere om at måtte modtage genpart af  

 brevveksling mellem kommunen og den nævnte virksomhed »Lokalavisen«  

 og protokoludskrift af byrådets beslutninger sagen vedrørende.
Advokaten  

 henledte opmærksomheden på, at hans klienter forlængst har påbegyndt arbejdet  

 med udgivelsen for 1983, idet annoncer var tegnet, og anmodede derfor om svar  

 snarest belejligt.
Efter at advokaten havde fået tilsendt de ovenfor nævnte bilag  

 (brevveksling m.v.), anmodede han i skrivelse af 12. oktober 1982  

 kommunalbestyrelsen om inden 8 dage at få tilstillet det udbedte materiale  

 (navne- og adresseoplysninger) til brug for udgivelsen af en vejviser for  

 Assens kommune for 1983 og anførte, at han, såfremt han ikke modtog de  

 ønskede oplysninger, agtede at indbringe sagen for tilsynsrådet for Fyns amt.  

 Advoktaten forbeholdt sig endvidere på sin klients vegne at kræve erstatning,  

 der i givet fald bliver af en størrelsesorden på 100.000 kr.
Han tilføjede,  

 at arbejdet med lokalvejviseren 1983 skal opstartes senest den 1. november  

 1982.
 Det er herefter den 29. oktober 1982 telefonisk over for  

 indenrigsministeriet oplyst, at de ønskede oplysninger er blevet udleveret.
 I denne anledning skal man meddele følgende:
Udlevering af de ønskede oplysninger til brug ved fremstilling af  

 vejvisere har hjemmel i § 21 i finansministeriets bekendtgørelse af 18. juni  

 1980 (med senere ændringer) om forskrifter for Det fælleskommunale, regionale  

 Folkeregistersystem på Kommunedata I/S og Århus kommunes edb-afdeling.
Denne  

 bekendtgørelse henviser til indenrigsministeriets bekendtgørelse nr. 296 af  

 22. juni 1979 om folkeregistre som ændret ved bekendtgørelse nr. 439 af 9.  

 oktober 1980 (eksemplar vedlagt), der i § 13, stk. 5, giver hjemmel for  

 kommunalbestyrelsen til at træffe beslutning om udlevering af navne- og  

 adresseoplysninger til brug for udarbejdelse af lokale vejvisere.
 Baggrunden for bestemmelsen er følgende:
 I en årrække var det praksis i en lang række kommuner, at der fra  

 folkeregistrene blev udleveret navne- og adresseoplysninger m.v. til brug ved  

 private firmaers udgivelse af lokalvejvisere, idet der lokalt såvel blandt de  

 erhvervsdrivende som blandt kommunens beboere var et vist rent praktisk behov  

 for en nem adgang til vejviserens oplysninger.
 Ved en fornyelse af folkeregisterbestemmelserne i 1973, hvorved bl.a.  

 bestemmelserne om udlevering af masseoplysninger til privat side blev  

 strammet, bibeholdt man dog efter ønske fra kommunal side adgangen til fra  

 folkeregistrene at udlevere masseoplysninger til brug ved udgivelsen af disse  

 vejvisere, medens adgangen i øvrigt til at udlevere masseoplysninger til  

 private i princippet blev afskaffet.
 Indenrigsministeriet er af den opfattelse, at Assens kommunalbestyrelse,  

 uanset om kommunen i tidligere år har haft et samarbejde med firmaet  

 »Lokalvejviserne/EK-reklame ApS« er berettiget til som sket ved  

 økonomiudvalgets behandling af sagen i mødet den 9. september 1982 at  

 beslutte, at kommunalbestyrelsen ikke finder anledning til udgivelse af en  

 vejviser/information hvert år, og at kommunalbestyrelsen ikke deltager ved en  

 udgave af Assens Vejviser 1983. Efter indenrigsministeriets opfattelse vil  

 kommunalbestyrelsen som følge af denne beslutning ikke være forpligtet til at  

 udlevere materiale til et eller flere firmaer, der måtte ønske at udgive en  

 vejviser for Assens for 1983 for egen regning.
 For så vidt angår det oplyste, hvorefter Assens kommunalbestyrelse for  

 året 1984 har besluttet at samarbejde med et firma i Assens om udarbejdelse  

 af en vejvisr for Assens kommune, bemærkes, at det efter  

 indnerigsministeriets opfattelse følger af en almindelig lighedsgrundsætning,  

 at kommunalbestyrelsen som følge af denne beslutning også er forpligtet til  

 at tillade udlevering af de for udgivelse af en vejviser fornødne navne- og  

 adresseoplysninger til andre firmaer, der måtte anmode herom.
 Spørgsmålets afgørelse henhører i øvrigt i sidste instans under  

 domstolene.
 P.M.V.
 E.B.
Johan Erichsen (* 1) Indenrigsministeriets afgørelser og udtalelser om kommunale forhold  

 1983 1.3.
