Ligebehandlingsnævnets afgørelse om køn - reklamer - retlig interesse J. nr. 2106-6811-02951 En mand klagede over en tv-reklame for en spillevirksomhed, som efter klagers opfattelse fremstillede mænd som salgbare sexobjekter.
Klager fandt, at tv-reklamen var krænkende for det mandlige køn.
Ligebehandlingsnævnet vurderede, at klager ikke i forbindelse med reklamefilmen havde været direkte berørt af den påståede forskelsbehandling på en sådan måde, at han havde en individuel og aktuel interesse (retlig interesse) i sagen.
 Ligebehandlingsnævnet kunne derfor ikke behandle klagen.
Klagen drejer sig om påstået forskelsbehandling på grund af køn i forbindelse med en tv-reklame.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En mand klagede den 17. januar 2016 over en tv-reklame for en spillevirksomhed.
Parternes bemærkninger Klager gør gældende, at reklamen er kønsdiskriminerende i forhold til det mandlige køn.
Reklamefilmen viser en mand, der stripper.
Undertonerne i filmen handler om penge, og hvad man kan få for penge.
Mænd gøres på den baggrund til salgbare sexobjekter, hvilket klager finder yderst krænkende.
Klager ønsker, at reklamefilmen bliver trukket tilbage, og at indklagede beklager indslaget samme sted, som filmen er blevet bragt.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn efter lov om ligestilling af kvinder og mænd.
En klage kan indbringes for Ligebehandlingsnævnet af den, der har retlig interesse i sagen.
Kravet om, at en klager skal have retlig interesse, blev indsat i lov om Ligebehandlingsnævnet med virkning fra 1. januar 2016.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt.
Klager har ikke i forbindelse med reklamefilmen for en spillevirksomhed været direkte berørt af den påståede forskelsbehandling på en sådan måde, at klager har en individuel og aktuel interesse i sagen.
 Ligebehandlingsnævnet afviser derfor klagen.
