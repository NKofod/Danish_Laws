Ankestyrelsens principafgørelse D-66-91 om barseldagpenge Resume:
 For en tilkaldevikar, som de sidste knap 14 dage før barselorlov ikke havde arbejdsindtægt, men modtog dagpenge fra arbejdsløshedskassen med dimittendsats, skulle barseldagpenge beregnes med det beløb, der svarede til dimittendsatsen.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 9, stk. 3 og § 18 Sagsfremstilling:
 Det er oplyst, at lønmodtageren afsluttede sin læreruddannelse i januar 1991, og at hun derefter har arbejdet som tilkaldevikar på en række skoler, formidlet af den centrale vikaranvisning.
Lønmodtageren er fuldtidsforsikret medlem af en arbejdsløshedskasse.
Under hensyn til forventet fødsel 26. maj 1991 påbegyndte hun barselorlov den 29. april 1991 og fødslen fandt sted 22. maj 1991.
 Det er endvidere oplyst, at hendes sidste arbejdsdag var 16. april 1991, og at hun derefter fik udbetalt dagpenge fra sin arbejdsløshedskasse til 28. april 1991 med dimittendsats.
 Ved beregning af barseldagpengene har kommunen benyttet dimittendsatsen fra arbejdsløshedskassen, d.v.s. 1.962,- kr. ugentlig og ikke indtægten i de sidste 4 uger før barselorloven.
 Lønmodtageren har gjort gældende, at barseldagpengene skulle beregnes på grundlag af hendes lønindtægt og arbejdsløshedsdagpenge i de sidste 4 uger før barselorloven.
 Afgørelse:
 Dagpengeudvalget har på sit møde den 18. oktober 1991 truffet den afgørelse, at barseldagpengene må beregnes på grundlag af de dagpenge, som den pågældende modtog fra sin arbejdsløshedskasse ved påbegyndelse af barselorloven, jf. dagpengelovens § 18 og § 9, stk. 3.
 Begrundelsen herfor er, at den pågældende fra 17. april og indtil 28. april 1991 alene fik udbetalt dagpenge fra arbejdsløshedskassen og i denne periode ikke havde arbejdsindtægt.
 Dagpengeudvalget tiltræder således kommunens afgørelse.
