Betænkning afgivet af Skatteudvalget den 15. april 2015 Betænkning over Forslag til lov om ændring af lov om afgift af elektricitet og momsloven (Tilpasninger til engrosmodellen m.v. og indførelse af omvendt betalingspligt på gas- og elmarkedet) [af skatteministeren (Benny Engelbrecht)]:
1. Ændringsforslag Skatteministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 25. februar 2015 og var til 1. behandling den 10. marts 2015. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Udkast til lovforslaget har inden fremsættelsen været sendt i høring, og skatteministeren sendte den 5. december 2014 og den 15. januar 2015 disse udkast til udvalget, jf.
SAU alm. del  bilag 57 og 75. Den 25. og 26. februar 2015 sendte skatteministeren de indkomne høringssvar og et notat herom til udvalget.
Sammenhæng med andre lovforslag Lovforslaget skal ses i sammenhæng med lovforslag nr.
L 151 om ændring af lov om elforsyning, som er fremsat af klima-, energi- og bygningsministeren, og som udvalgsbehandles i Klima-, Energi- og Bygningsudvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Energi.
 Skatteministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 12 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med det stillede ændringsforslag.
 Venstre, Dansk Folkeparti og Det Konservative Folkeparti kan tilslutte sig lovforslaget med det af skatteministeren stillede ændringsforslag, da der bakkes op om den overordnede retning for engrosmodellen, hvor formålet er at fremme konkurrencen på elmarkedet.
V, DF og KF beklager dog, at regeringens nøl i forhold til den konkrete udformning af engrosmodellen har kostet elforbrugerne dyrt, og finder det derfor vigtigt, at der ikke kommer yderligere forsinkelser af engrosmodellen til gene for forbrugere og aktører på elmarkedet.
V, DF og KF noterer sig, at skatteministeren stiller et ændringsforslag, som skal mindske det administrative bøvl for virksomhederne, når det handler om elleverandørers mulighed for rettidig afregning i forhold til kunderne.
V, DF og KF glæder sig over, at regeringen i udvalgsbehandlingen har lyttet til kritikken og rettet op på dette forhold.
Endelig vil disse partier gerne understrege, at lovforslaget bør udmøntes på en måde, som giver mindst muligt administrativt bøvl for elmarkedets aktører og for kunderne.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 6 foreslåede affattelse af § 7, stk. 3, ændres i 4. pkt. »for perioden« til: »for perioden, bortset fra afgiftsbeløb, som er oplyst i datahubben i måneden efter forbrugsperioden, når afgiftsbeløbet vil være omfattet af en faktura fra en registreret virksomhed senere på måneden«.
[Administrativ lempelse af værnsreglen mod forudfakturering af afgift til momsregistrerede virksomheder m.v.] Bemærkninger Til nr. 1 Bestemmelsen i den foreslåede affattelse af § 7, stk. 3, 4. pkt., i lovforslaget som fremsat indeholder en værnsregel mod elhandelsvirksomheders forudfakturering af afgift til deres erhvervskunder (momsregistrerede virksomheder m.v.) Værnsreglen indebærer, at elhandelsvirksomheden tidligst kan fakturere afgift til erhvervskunder, når elhandelsvirksomheden har modtaget en faktura med afgiften fra en registreret virksomhed.
 Formålet med værnsreglen er at forhindre, at erhvervskunder på baggrund af elhandelsvirksomhedens forudfakturering får tilbagebetalt tilfakturerede afgifter fra SKAT, før den registrerede netvirksomhed har indbetalt afgifterne til SKAT.
Elhandelsvirksomhederne har omkring den sjette hverdag i måneden efter forbrugsmåneden adgang til oplysninger i datahubben om de enkelte erhvervskunders afgift, som vil være indeholdt i afgiftsbeløbet på den registrerede virksomheds faktura til elhandelsvirksomheden.
Den registrerede virksomhed udsteder denne faktura senere i samme måned.
 Det vil kunne lette administrationen for både elhandelsvirksomhederne og deres erhvervskunder, hvis elhandelsvirksomheden får mulighed for at fakturere afgift til de enkelte erhvervskunder, allerede når oplysningerne om afgiften er tilgængelige i datahubben.
En indførelse af denne mulighed for fakturering vurderes ikke at medføre udhuling af formålet med værnsreglen.
Elhandelsvirksomhederne får mulighed for at sende fakturaen på et tidligere tidspunkt, men afgiftsbeløbet vil være uændret.
Der ændres ikke på tidspunktet for indbetaling af elafgifter i forhold til muligheden for tilbagebetaling af elafgifter.
 På den baggrund foreslås bestemmelsen ændret, så elhandelsvirksomheden får mulighed for at fakturere afgift til de enkelte erhvervskunder, allerede når oplysningerne om afgiften er tilgængelige i datahubben.
Ane Halsboe-Jørgensen (S) Astrid Krag (S) Pernille Rosenkrantz-Theil (S) Jens Joel (S) Jesper Petersen (S) Simon Kollerup (S) Thomas Jensen (S) Nadeem Farooq (RV) Camilla Hersom (RV) Andreas Steenberg (RV) Lisbeth Bech Poulsen (SF) Trine Mach (SF) Frank Aaen (EL) Stine Brix (EL) Nikolaj Villumsen (EL) Hans Andersen (V) Jacob Jensen (V) Thomas Danielsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) fmd.
Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
