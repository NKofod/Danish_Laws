Nr BSF 50 Forslag til folketingsbeslutning om en kulturfond til fremme af folkelige  

 kulturaktiviteter Fremsat af Ingerlise Koefoed (SF) Gade (SF) Lilli Gyldenkilde (SF) Birthe  

 Hansen (SF) Birgitte Husmark (SF) Holger K.
Nielsen (SF) Bjørn Poulsen (SF)  

 Stillinger (SF) Ebba Strange (SF) den 17. januar 1989 Folketinget opfordrer regeringen til på finanslovene for 1990, 1991 og 1992 at søge afsat i alt 150 mio. kr. til en kulturfond, der skal fremme forsøg, projekter og aktiviteter inden for den folkelige kultur.
Bemærkninger til forslaget Af de offentlige kulturbudgetter i stat, amt og kommune anvendes 99 pct.  

 til den professionelle kultur og kulturformidling og 1 pct. til den folkelige  

 kultur.
Dette er efter forslagsstillernes mening en skævhed, som Folketinget  

 ved særlig støtte til folkelige kulturaktiviteter bør hjælpe med til at rette  

 op på.
Inden vedtagelsen af lov nr. 764 af 14. december 1988 om indførelse af et  

 lottospil foreslog SF, at lovforslaget skulle deles i to dele.
Selve  

 spørgsmålet om statsafgiften af lottospillet skulle henhøre under  

 skatteministeren, mens fordelingen af indtægterne skulle foretages af  

 kulturministeren.
Det var i lovforslaget forudsat, at langt de fleste af  

 midlerne skulle tilfalde idrætten.
Uanset denne aktivitets udbredelse og  

 betydning forekom det SF, at de andre kulturpolitiske områder, som i forvejen  

 tildeles alt for få offentlige midler, blev stillet meget i skyggen ved den  

 foreslåede fordeling.
Dette beslutningsforslag er et forsøg på at give de folkelige  

 kulturaktiviteter, f.eks. amatørteatret, amatørmusikken, forsamlingshusene,  

 medborgerhusene, børnearrangementer, forsøg med litteratur for  

 handicapgrupper, særlige lokalradioaktiviteter m.v., en håndsrækning.  

 Initiativet til aktiviteter, projekter og forsøg skal komme fra  

 brugergrupperne selv.
Erfaringer fra bl.a. 10-punkts-programmet viser, at der  

 er mange ideer og megen fantasi at bygge på, og at et tilbud om selv en  

 beskeden støtte fra offentlig side virker inspirerende for mange.
Støtte fra fonden kan kun bevilges til aktiviteter, der ikke kan støttes  

 over anden lovgivning.
Støtten kan søges af f.eks. grupper, beboerforeninger,  

 musiksammenslutninger, teatre, der vil påtage sig særlige forsøgsvirksomhed  

 (f.eks. samarbejde mellem arbejdsløse og skuespillere, samarbejde mellem  

 amatører og professionelle), udstillingsarrangører, festivalarrangører,  

 børneinstitutioner og skoler (til særlige arrangementer) etc.
Kommuner kan  

 også søge støtte, men det er en forudsætning for bevilling, at kommunen selv  

 stiller midler til rådighed for aktiviteterne.
Der kan bevilges garantibeløb,  

 men ikke underskudsdækning og almindelig driftsstøtte.
Midler til fonden søges fremskaffet dels ved, at der af Kulturministeriets  

 andel af tipsmidlerne og midlerne for statslotto reserveres 10-20 mio. kr.  

 årligt, dels ved en ekstrabevilling til Kulturministeriet.
Der nedsættes til  

 at følge fondens virksomhed og fordele dens midler et udvalg, der består af  

 repræsentanter for Dansk Amatørteater Samvirke, Sammenslutningen af  

 Kulturelle Samråd, Landsforeningen for Medborgerhuse, Landsforeningen for  

 Forsamlingshuse, Rocksammenslutningen ROSA, Arbejdsgruppen for Børn og  

 Kultur, Sammenslutningen af Lokalradioer og Dansk Folkeoplysnings Samråd.  

 Kulturministeren udpeger fondens formand og udfærdiger de nærmere regler for  

 fondens virksomhed.
 Ved starten af fondens 3. funktionsår igangsætter udvalget en vurdering af  

 dens virksomhed og fremsætter forslag om dens eventuelle videreførelse.
