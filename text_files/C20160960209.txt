Cirkulære om regulativ om løn- og ansættelsesforhold for institutionsmedarbejdere i kriminalforsorgen Hermed fremsendes Direktoratet for Kriminalforsorgens regulativ om løn- og ansættelsesforhold for institutionsmedarbejdere i Kriminalforsorgen.
Kriminalforsorgen er som led i regeringens asylpakke af 20. november 2015 anmodet om at etablere et nyt udrejsecenter, Udrejsecenter Kærshovedgård, samt udvide det eksisterende Udrejsecenter Sjælsmark.
Udrejsecentrene bemandes med både fængselsbetjente og en ny gruppe medarbejdere i kriminalforsorgen - institutionsmedarbejdere.
 Regulativet har virkning fra den 13. juni 2016.
Direktoratet for Kriminalforsorgen, den 23. juni 2016 Johan Reimann / Marianne Fæster Nielsen Bilag 1 Regulativ om løn- og ansættelsesforhold for institutionsmedarbejdere i kriminalforsorgen § 1. Dækningsområde Regulativet omfatter institutionsmedarbejdere i kriminalforsorgen, der ansættes til at forrette tjeneste på kriminalforsorgens udrejsecentre.
§2. Ansættelsesform Institutionsmedarbejdere i kriminalforsorgen ansættes på vilkår svarene til vilkårene i Fællesoverenskomsten mellem Finansministeriet og Offentligt Ansattes Organisationer  Det Statslige Område (OAO-fællesoverenskomsten).
§ 3. Arbejdstid Institutionsmedarbejdere i kriminalforsorgen er omfattet af cirkulære af 9. juni 2015 om aftale om arbejdstid for tjenestemænd i staten.
§ 4. Løn Basislønnen for institutionsmedarbejdere i kriminalforsorgen er 230.000 kr. årligt grundbeløb (niveau 31. marts 2012).
 Stk. 2. Institutionsmedarbejdere modtager særlige ydelser for ubekvem arbejdstid i medfør af cirkulære af 9. juni 2015 om aftale om arbejdstid for tjenestemænd i staten.
 Stk. 3. Institutionsmedarbejdere er månedslønnede.
 Stk. 4. Basislønnen er i overensstemmelse med den statslige reguleringsordning.
§ 5. Tillæg Udover basisløn kan der efter konkret aftale ydes tillæg som nævnt i §§ 4 og 6 i cirkulære nr. 9011 af 21. januar 2009 om rammeaftale om nye lønsystemer.
§ 6. Pension Pensionen udgør 11,19 % af lønnen.
Pensionsbidraget indbetales til en af medarbejderen valgt pensionsordning.
Der stilles ikke særlige krav til indholdet af pensionsordningen, dog skal pensionsordningen klausuleres mod tilbagekøb således, at den ikke kan tilbagekøbes i videre omfang end efter Finansministeriets cirkulære om aftale mellem Finansministeriet og centralorganisationerne om generelle krav til indhold af bidragsdefinerede pensionsordninger i staten mv., for tiden cirkulære nr. 9627 af 5. august 2009.
§ 7. Ikrafttræden Regulativet har virkning fra den 13. juni 2016.
