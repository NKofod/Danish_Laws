 Ved bekendtgørelse nr. 255 af 1. maj 1987 er Justitsministeriets  

 bekendtgørelse nr. 330 af 21. juni 1977 om køretøjers største bredde, længde,  

 højde, vægt og akseltryk blevet ændret. Ændringen vedrører dels reglerne om  

 køretøjers størst tilladte dimensioner, dels reglerne om kørsel med brede  

 køretøjer, navnlig til landbrugs- og vejarbejde.
 Ændringen, der er trådt i kraft den 15. maj 1987, er bekendtgjort i  

 Lovtidende A, hæfte nr. 34, der udkom den 14. maj 1987. Særtryk af  

 ændringsbekendtgørelsen vil blive udsendt, så snart de foreligger.
 1. Dimensioner.
 Ved ændringen er der sket en forøgelse af den størst tilladte  

 køretøjsbredde med 5 cm fra 2,50 m til 2,55 m.
Der er endvidere gennemført en forøgelse af den størst tilladte længde for  

 vogntog.
Den tilladte længde for vogntog bestående af bil og sættevogn er  

 forøget med 50 cm fra 15,5 m til 16 m.
For andre vogntog, herunder bil og  

 påhængsvogn, er den størst tilladte længde forøget med 50 cm fra 18 m til  

 18,5 m.
 Denne lempelse indebærer, at de danske dimensionsbestemmelser nu  

 indeholder de tolerancefravigelser, som f.eks. tillades i Vesttyskland.
Der er ikke foretaget ændringer i den størst tilladte længde for  

 solokøretøjer.
Højdegrænsen på 4 m er ligeledes uændret.
 De nye dimensionsbestemmelser finder anvendelse på både danske og  

 udenlandske køretøjer.
Det bemærkes dog, at danske køretøjer i international trafik kun har krav  

 på indpassage i de øvrige EF-lande, såfremt de fortsat overholder EF's eller  

 det pågældende lands nationale dimensionsbestemmelser.
EF-bestemmelserne  

 svarer til de danske regler før den nuværende ændring.
 2. Særligt om ledbusser.
 En ledbus anses som et vogntog bestående af bil og sættevogn og har derfor  

 været omfattet af den hidtidige regel, hvorefter længden af et sådant vogntog  

 ikke må overstige 15,5 m.
 Efter fast praksis gennem flere år har Justitsministeriet imidlertid efter  

 høring af de berørte politimestre givet konkrete tilladelser til rutekørsel  

 og turistkørsel med ledbusser, hvis længde ikke overstiger 18 m.
 Som følge af de positive erfaringer med denne ordning har  

 Justitsministeriet fundet, at der ikke er færdselssikkerhedsmæssige  

 betænkeligheder ved generelt at tillade kørsel med 18 m lange ledbusser.
 Denne regelforenkling indebærer yderligere en vis administrativ lettelse  

 for politiet.
 Såfremt de færdselssikkerhedsmæssige forhold i en politikreds nødvendiggør  

 lokale begrænsninger med hensyn til kørsel med ledbusser, kan en eventuel  

 regulering heraf ske ved afmærkning efter samme retningslinier som de, der  

 gælder med hensyn til f.eks. begrænsninger af lastbilers kørsel.
 3. Kørsel med brede landbrugsredskaber m.v.
Efter den hidtidige regel (§ 2) har den størst tilladte bredde på 2,5 m,  

 nu 2,55 m, kunnet overskrides ved kørsel på vej med redskaber til landbrugs-  

 eller vejarbejde.
Denne regel er i princippet opretholdt, men der er  

 foretaget nogle modifikationer, som er foranlediget af en række ulykker, hvor  

 der er sket sammenstød mellem brede landbrugsredskaber og andre trafikanter.
 Der stilles nu (§ 1, stk. 3) krav om, at kørsel med et køretøj, der er  

 konstrueret med en arbejdsstilling og en transportstilling, således at  

 udragende dele kan afmonteres eller slås ind, kun må finde sted med sådanne  

 dele i transportstilling.
Den nye bestemmelse er udtryk for, at et køretøj ikke må være bredere end  

 nødvendigt.
Opmærksomheden henledes på, at regelen også gælder, selv om  

 køretøjets bredde i arbejdsstilling ikke overstiger normalbredden på 2,55 m.  

 Bestemmelsen omfatter endvidere efter sin placering i § 1 alle typer  

 køretøjer - ikke blot redskaber til landbrugs- og vejarbejde.
Det er dog en forudsætning, at køretøjet efter sin konstruktion er  

 indrettet med en arbejdsstilling og en transportstilling.
Er dette ikke  

 tilfældet, er der intet krav om afmontering m.v.
Hvis køretøjet er indrettet  

 med en transportstilling og en arbejdsstilling, gælder kravet om afmontering  

 m.v. imidlertid både for køretøjer, der allerede er taget i brug, og for  

 køretøjer, der først tages i brug efter bekendtgørelsens ikrafttræden den 15.  

 maj 1987.
For ikke at besvære landbrugsarbejde m.v. unødigt i tilfælde, hvor kørsel  

 på vej med udragende dele i arbejdsstilling undtagelsesvis kun vil frembyde  

 ringe fare for andre trafikanter, er det bestemt (§ 1, stk. 4), at regelen om  

 kørsel i transportstilling ikke finder anvendelse ved passage eller krydsning  

 af vej eller i lignende tilfælde, hvor vej kun benyttes i ubetydeligt omfang.  

 Bestemmelsen tillader således, at der køres på tværs af en vej under  

 krydsning med et køretøj i arbejdsstilling.
Med det anvendte ordvalg er det  

 imidlertid tilsigtet at markere, at kørsel på vej med køretøjet i  

 arbejdsstilling tillige er tilladt over en ganske kort strækning som f.eks. i  

 tilfælde, hvor køretøjet skal krydse en vej, men hvor udkørselen og  

 frakørselen på vejen ligger en smule forskudt.
For ikke at umuliggøre f.eks.  

 slåning af grøftekanter kan køretøjet endvidere benyttes i arbejdsstilling på  

 vej, når det udfører en arbejdsfunktion.
 Endelig er det ved den nye affattelse af § 2 blevet præciseret, at regelen  

 om kørsel med brede redskaber til landbrugs- og vejarbejde omfatter både  

 motorredskaber, arbejds- og påhængsredskaber.
 P.M.V.
 E.B.
