OVERENSKOMST mellem Kongeriget Danmarks regering og Kongeriget Sveriges regering om  

 beskatning af såk. grænsegængere Danmarks regering og Sveriges regering, som ønsker at indgå en  

 overenskomst om beskatning af såk. grænsegængere, er blevet enige om følgende  

 bestemmelser:
Artikel 1 1. Uanset bestemmelserne i artikel 15, stykkerne 1 og  

 2, i den mellem Danmark, Finland, Island, Norge og Sverige den 22. marts 1983  

 indgåede aftale til undgåelse af dobbeltbeskatning for så vidt angår  

 indkomst- og formueskatter kan indkomst, som en person, der er hjemmehørende  

 i Sverige, oppebærer som følge af varigt personligt arbejde, der udføres i  

 Danmark, kun beskattes i Sverige, under forudsætning af, at denne person  

 regelmæssigt opholder sig på sin faste bopæl i Sverige.
 2. Uanset bestemmelserne i artikel 15, stykkerne 1 og  

 2, i den mellem Danmark, Finland, Island, Norge og Sverige den 22. marts 1983  

 indgåede aftale til undgåelse af dobbeltbeskatning for så vidt angår  

 indkomst- og formueskatter kan indkomst, som en person, der er hjemmehørende  

 i Danmark, oppebærer som følge af varigt personligt arbejde, der udføres i  

 Sverige, kun beskattes i Danmark, under forudsætning af, at denne person  

 regelmæssigt opholder sig på sin faste bopæl i Danmark.
 3. Bestemmelserne i stykkerne 1 og 2 finder kun  

 anvendelse, såfremt arbejdet vedvarer i en sammenhængende periode på mindst 6  

 måneder.
 4. Med udtrykket »varigt personligt arbejde«  

 forstås ansættelsesforhold, som er indgået i den hensigt at være den  

 skattepligtiges hovedbeskæftigelse.
 5. Med udtrykket »regelmæssigt opholder sig«  

 forstås, at den skattepligtige som hovedregel mindst en gang om ugen opholder  

 sig på sin faste bopæl i den kontraherende stat, i hvilken han er  

 hjemmehørende.
 6. Andre bestemmelser i aftalen end stykkerne 1 og 2 i  

 artikel 15 berøres ikke af denne overenskomst.
Artikel 2 Denne overenskomst træder i kraft den dag, da begge stater har meddelt  

 hinanden, at de foranstaltninger, som er nødvendige for ikrafttræden i den  

 pågældende stat, er gennemført, og finder anvendelse på indkomst, som  

 erhverves fra og med den 1. januar 1987.
 Til bekræftelse heraf har undertegnede, dertil behørigt befuldmægtigede,  

 undertegnet denne overenskomst.
 Udfærdiget i Stockholm den 15. april 1986 i to eksemplarer på dansk og  

 svensk, hvilke to tekster har lige gyldighed.
For Danmarks regering Nils Jæger For Sveriges regering Sten Andersson Overenskomsten trådte i medfør af artikel 2 i kraft den 4. juli 1986.
