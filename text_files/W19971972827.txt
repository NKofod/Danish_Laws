 Svært handicappede børn kan tilkendes støtte til bil, når visse  

 betingelser er tilstede.
 De almindelige betingelser for bilstøtte findes i den såkaldte  

 bilbekendtgørelse: Socialministeriets bekendtgørelse nr. 886 af 11. december  

 1986 om støtte til køb af bil efter bistandslovens § 58.
Ifølge disse regler skal barnet have en varig nedsættelse af  

 funktionsevnen, der i væsentlig grad forringer evnen til at færdes.
Desuden  

 skal barnet have et kørselsbehov, hvis opfyldelse i væsentlig grad afhjælper  

 følgerne af lidelsen og letter den daglige tilværelse.
Praksis der har dannet sig på området betyder, at svært handicappede børn  

 tilkendes støtte til bil, såfremt barnet er væsentligt vanskeligere at  

 transportere end andre børn på samme alder.
I denne bedømmelse indgår bl.a.  

 barnets funktionsevne, herunder særligt barnets evne til at gå, og muligheden  

 for at transportere barnet i offentlige transportmidler.
Udmålingen af støtten sker enten som et almindeligt lån eller et udvidet  

 lån.
Det udvidede lån ydes, når der foreligger ganske særlige forhold i  

 forbindelse med barnets invaliditet, og det er nødvendigt med en større eller  

 dyrere bil fx for at medbringe nødvendige hjælpemidler i bilen.
I nogle  

 tilfælde kan det være tilstrækkeligt at yde tilskud til nødvendig indretning  

 af bilen i stedet for udvidet lån, jf. ovennævnte bekendtgørelse § 9, stk. 1.
 Den Sociale Ankestyrelse har fornylig haft lejlighed til at træffe  

 afgørelse i 3 sager, hvor der på børnenes vegne var ansøgt om udvidet lån til  

 bil.
I 2 af sagerne var børnene fyldt 3 år på tidspunktet for Ankestyrelsens  

 behandling af sagerne og de havde en spastisk lammelse som følge af en  

 hjerneskade.
Som følge heraf var det ene barn generelt forsinket i sin  

 udvikling svarende til 10-11 måneder og kunne ikke sidde alene uden støtte og  

 havde ingen selvstændig mobilitet.
Der var stærkt vekslende spasticitet, der  

 kunne blive voldsom - specielt i venstre arm.
Det andet barns hjerneskade  

 bevirkede en cerebral parese med højresidig overvægt samt nogle ufrivillige  

 bevægelser.
Der var ikke udsigt til at barnet ville få nogen egentlig  

 gangfunktion - i hvert fald ikke udendørs.
I begge sager anførte forældrene  

 bl.a., at deres børn i meget nær fremtid ville få el-kørestol, som ikke kunne  

 transporteres i en almindelig bil.
Børnene havde hjælpemidler i form af  

 henholdsvis: kørestol, klapvogn, ståstativ, høj stol, lille stol samt  

 Solbakkevogn og henholdsvis: kørestol, ståstativ, Tripp-Trapp med siddeskal  

 og en gangvogn.
Ankestyrelsen nåede i begge sager frem til, at der ikke var grundlag for  

 at tilkende et udvidet lån, idet Ankestyrelsen lagde vægt på, at de  

 nødvendige hjælpemidler til barnet ville kunne rummes i en bil, hvortil der  

 ydes støtte inden for den sædvanlige låneramme efter § 4 i  

 bil-bekendtgørelsen.
Desuden lagde Ankestyrelsen vægt på børnenes alder og  

 helbredsmæssige tilstand, herunder særlig deres begrænsede mobilitet og  

 ufrivillige bevægelser.
På denne baggrund fandt Ankestyrelsen det usikkert om  

 - og i givet fald hvornår - børnene måtte blive i stand til at betjene en  

 el-kørestol.
Den 3. sag drejede sig om et barn på ca. 2« år, der led af en type  

 cerebral parese (dyskinetisk), der medførte abnorme bevægelser.
Det betød  

 bl.a., at der var vekslende spændinger af musklerne, hvilket vanskeliggjorde  

 barnets motoriske udvikling.
Barnet var lille og spinkelt og kunne hverken gå  

 eller sidde selv.
Der var en række hjælpemidler i form af Pandastol,  

 ståstativ, autostol samt almindelig polstret klapvogn.
Kørselsbehovet var i  

 forbindelse med transport til børnehave, aflastningsfamilie, familiebesøg og  

 behandlinger.
Ankestyrelsen nåede i denne sag frem til, at barnet ikke var berettiget  

 til støtte til køb af bil, idet Ankestyrelsen lagde vægt på, at barnet efter  

 Ankestyrelsens vurdering ikke var væsentligt vanskeligere at transportere end  

 andre børn på samme alder.
Ankestyrelsen lagde desuden vægt på, at barnet kun  

 vejede ca. 7 kg, og at det sædvanligvis ikke var nødvendigt at medbringe alle  

 hjælpemidlerne.
Endelig lagde Ankestyrelsen vægt på, at kørselsbehovet var  

 begrænset, idet der eksisterede en kørselsordning i forbindelse med transport  

 til den institution, hvor barnet gik hver dag fra morgen til eftermiddag.
 Disse sager er ikke udtryk for en ændring af Ankestyrelsens hidtidige  

 praksis.
Ankestyrelsen har tidligere om emnet offentliggjort SM 0-51-88: Forældre  

 til en 4 år gammel dreng med spastiske lammelser søgte om udvidet støtte til  

 køb af en kassebil.
Som begrundelse for ansøgningen anførte forældrene, at  

 barnet i det daglige brugte en række hjælpemidler, blandt andet høj stol,  

 ståstativ, gangstativ, legestol med bord, og at hjælpemidlerne skulle kunne  

 medbringes i bilen.
Det var oplyst, at barnet gik i specialbørnehave, og at  

 der var behov for kørsel til og fra lægebesøg, til aflastningsfamilie og  

 besøg hos venner og familie.
Ankestyrelsen fandt, at de for barnet nødvendige  

 hjælpemidler ville kunne rummes i den bil, hvortil der var ydet støtte inden  

 for den sædvanlige låneramme, og tiltrådte revaliderings- og pensionsnævnets  

 afslag på udvidet støtte.
I SM 0-65-89 er redegjort for en afgørelse hvor der blev tilkendt udvidet  

 lån til et 3-årigt barn, der ifølge de lægelige oplysninger i sagen, kun  

 ville være i stand til at sidde relativt kortvarigt, formentlig kun 1 times  

 tid ad gangen, og derfor skulle have mulighed for at kunne ligge ned nu og i  

 de kommende år.
Barnet var multihandicappet på grund af følger efter  

 hjernebetændelse og derfor svært psykomotorisk retarderet og led af generel  

 hy-potoni, det vil sige nedsat muskelspænding med deraf følgende nedsat kraft  

 og øget ledbevægelighed.
Handicappet medførte behov for forskellige  

 hjælpemidler, herunder en formstøbt skalstol og specialklapvogn.
Bilen skulle  

 bruges til befordring af barnet til lægebesøg, aflastning, besøg hos  

 venner/familie samt til ferieformål.
Ankestyrelsen lagde i sin afgørelse vægt  

 på det oplyste om omfanget og antallet af hjælpemidler til barnet og om dets  

 behov for at kunne ligge ned under længere køreture.
Herefter fandt  

 Ankestyrelsen barnet berettiget til en kassebil.
Ankestyrelsen hjemviste  

 sagen til revaliderings- og pensionsnævnet til afgørelse af, hvilken  

 kassebil, der ville være billigst og bedst egnet jf. bilbekendtgørelsens § 6,  

 stk. 2, samt til fastsættelse af de nærmere vilkår for lånet.
 (* 1) Offentliggjort i Nyt fra Ankestyrelsen, nr. 4, oktober 1997.
