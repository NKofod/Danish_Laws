I relation til fritagelsesbestemmelsen for parcelhuse m.v. i  

 ejendomsavancebeskatningslovens § 8, stk. 1, blev en voksen datter og dennes  

 ægtefælle/en søn på 25 år og dennes samlever ikke anset for hørende til  

 ejerens husstand A klagede for indkomståret 1985 over, at de stedlige skattemyndigheder  

 havde anset en efter ejendomsavancebeskatningslovens regler opgjort  

 fortjeneste på 242.969 kr. ved salg af en fast ejendom for skattepligtig som  

 særlig indkomst.
 Uden at anfægte den beløbsmæssige opgørelse påberåbte klageren sig  

 fritagelsesreglen for parcelhuse i ejendomsavancebeskatningslovens § 8, stk.  

 1, hvorefter fortjeneste ved afståelse af en- og tofamilieshuse og  

 ejerlejligheder ikke medregnes, hvis ejeren eller dennes husstand har beboet  

 huset eller lejligheden i mindst to år af det tidsrum, hvori den pågældende  

 har ejet boligen.
Det fremgik af sagen, at klageren havde fået ejendommen, et tofamilieshus,  

 udlagt som arv i december 1982, idet hun derved ønskede at sikre sine voksne  

 børn bolig.
Medens den ene lejlighed var udlejet til fremmede, blev den anden  

 stillet vederlagsfrit til rådighed for nævnte familiemedlemmer, således at  

 klageren havde ladet sig beskatte af en udlejningsværdi, samtidig med, at hun  

 i ejendomsregnskabet havde behandlet dobbelthuset som en udlejningsejendom.
Det var nærmere oplyst, at den pågældende halvdel af dobbelthuset fra  

 november 1981 til maj 1983 havde været beboet af klagerens voksne datter og  

 dennes ægtefælle, derefter af klagerens søn, der i 1985 var 25 år gammel, og  

 dennes samlever.
Da salgsdatoen var den 15. november 1985, sidstnævnte  

 familiemedlem for så vidt beboet ejendommen i ca. 2 1/2 år.
Under de anførte omstændigheder vedrørende ejendommens faktiske anvendelse  

 m.v. - herunder særlig med hensyn til den personkreds, der havde haft bopæl i  

 ejendommen - fandt Landsskatteretten ikke betingelsen om, at huset havde  

 været beboet af ejeren eller dennes husstand, opfyldt.
Da den påklagede  

 ansættelse herefter måtte anses for foretaget med rette, blev den stadfæstet.
 LV 1987, H 2.1.5.1.
 (* 1) Afgørelsen er offentliggjort i Skat 1988, nr. 11, side 688.
