 I medfør af grundlovens § 71, stk. 6, jfr. retsplejelovens § 469, stk. 1,  

 kan personer, der afsoner underholdsbidrag, i henhold til § 12 i lov nr. 133  

 af 7. maj 1937 om inddrivelse og sikring af underholdsbidrag begære, at  

 spørgsmålet om lovligheden af frihedsberøvelsen forelægges retten til  

 prøvelse.
 Behandlingen af de nævnte personer er derhos i medfør af grundlovens § 71,  

 stk. 7, undergivet et af folketinget nedsat tilsyn, hvortil de pågældende har  

 adgang til at rette henvendelse.
 Til underretning for fangerne om de nævnte bestemmelser skal man hermed  

 anmode d'herrer om at foranledige, at der i de reglementsbøger, der er  

 udleveret til fangerne, indklæbes en seddel af følgende indhold:
 »Personer, der afsoner underholdsbidrag i henhold til § 12 i lov nr.  

 133 af 7 maj 1937 om inddrivelse og sikring af underholdsbidrag, kan i medfør  

 af grundlovens § 71, stk. 6, jfr. retsplejelovens § 469, stk. 1, begære, at  

 spørgsmålet om lovligheden af frihedsberøvelsen forelægges retten til  

 prøvelse.
 Når begæring herom fremsættes, skal den myndighed, som har besluttet  

 frihedsberøvelsen eller nægtet at ophæve den, forelægge sagen for underretten  

 på det sted, hvor den, om hvis frihedsberøvelse der er spørgsmål, har bopæl.
 Behandlingen af disse personer er derhos i henhold til grundlovens § 71,  

 stk. 7, undergivet et af folketinget valgt tilsyn, hvortil de pågældende har  

 adgang til at rette henvendelse«.
Såfremt de pågældende fanger herefter ønsker at rette henvendelse til den  

 myndighed, der har besluttet frihedsberøvelsen eller til det af folketinget i  

 henhold til grundlovens § 71, stk. 7, nedsatte tilsyn, hvis adresse er:  

 Christiansborg, København K., skal arrestforvareren drage omsorg for, at  

 disse henvendelser straks videreekspederes gennem arrestinspektøren.
Såfremt  

 fangens begæring om sagens forelæggelse for retten fremsættes mundtligt, skal  

 arrestforvareren herom give skriftlig meddelelse til arrestinspektøren.
 Til inspektøren for Københavns fængsler og samtlige arrestinspektører.
