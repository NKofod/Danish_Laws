Offererstatningslovens § 1 - særligt om plejepersonales m.v. tilskadekomst i arbejdstiden, nævnets j. nr. 07-520-06782 N. j. nr. 07-520-06782 Ansøger, der var lærer på en skole for ADHD-børn (tidligere betegnet som DAMP-børn), autister og tidligt skadede børn, havde siddet på en bænk i skolegården.
Skadevolder, der var en dreng på 14 år og elev på skolen, var kommet gående sammen med anden elev, og de havde begge haft en isklump med sig.
Ansøger havde spurgt dem, hvorfor de havde givet en mindre dreng en vasker, og at de sikkert ikke turde gøre det mod en person, der var større end dem selv, eksempelvis ansøger.
Skadevolder havde derefter med hård kraft ført isklumpen ind i ansigtet på ansøger.
Nævnet fandt ikke, at der forelå en overtrædelse af straffeloven.
Nævnet lagde vægt på, at det efter skadevolders forklaring alene havde været hans hensigt at give ansøger en vasker, hvilket ansøger også selv havde tilskyndet til.
Det kunne derfor ikke lægges til grund, at skadevolder havde haft forsæt til at begå vold mod ansøger.
