Kapitel 1   Betingelser for fritagelse Kapitel 2   Afgørelse om fritagelse Kapitel 3   Måling og anden dokumentation, oplysningspligt m.v.
Kapitel 4   Forskellige bestemmelser Kapitel 5   Ikrafttrædelse Bekendtgørelse om fritagelse for betaling til dækning af offentlige forpligtelser for forbrug af elektricitet til produktion af varme i medfør af § 9 a i lov om elforsyning I medfør af § 9 a, stk. 5 og 6, § 28, stk. 3, § 85 a, stk. 1, 3 og 4, og §§ 88, 90 og 92 a i lov om elforsyning, jf. lovbekendtgørelse nr. 1115 af 8. november 2006, som ændret ved lov nr. 549 af 6. juni 2007, og efter bemyndigelse i medfør af lovens § 92 fastsættes:
Kapitel 1 Betingelser for fritagelse § 1. Varmeproducerende virksomheder kan fritages for at betale beløb til dækning af offentlige forpligtelser som nævnt i § 9 a, stk. 1 og 2, i lov om elforsyning for den del af deres elforbrug, som anvendes til varmeproduktion, såfremt 1) elektriciteten anvendes til at producere varme i et varmeproducerende anlæg omfattet af §§ 2 eller 3, og 2) elektriciteten medgår til direkte varmeproduktion ved hjælp af elpatroner, varmepumper o.l.
 § 2. Virksomheder, som producerer fjernvarme, jf. lovens § 9 a, stk. 1, skal opfylde betingelserne for tilbagebetaling af afgift i medfør af § 11, stk. 17, jf. stk. 18, i lov om afgift af elektricitet og § 7, stk. 7 og 8, i lov om kuldioxidafgift af visse energiprodukter.
Stk. 2. Virksomheden skal være ejer af det varmeforsyningsnet, hvortil fjernvarmen leveres, eller have indgået aftale med ejeren af dette net om at levere fjernvarme § 3. Virksomheder, som producerer varme til egetforbrug, jf. lovens § 9 a, stk. 2, skal opfylde betingelserne for tilbagebetaling af afgift af den fremstillede varme i medfør af § 9, stk. 2, i lov om kuldioxidafgift af visse energiprodukter.
 Stk. 2. Fritagelsen er betinget af, at varmen produceres som nævnt i § 1 på et kraftvarmeværk ejet af virksomheden.
Kapitel 2 Afgørelse om fritagelse § 4.  Energinet.dk træffer efter anmodning afgørelse om, hvorvidt betingelserne i stk. 2 for at opnå fritagelse som nævnt i § 1 er opfyldt.
Stk. 2. Varmeproducenten skal for at opnå fritagelse 1) dokumentere, at betingelserne i § 1, § 2, stk. 2, og § 3, stk. 2, er opfyldt og 2) fremsende erklæring fra en statsautoriseret eller registreret revisor eller et kommunalt revisionsorgan om, at elforbruget opfylder betingelserne for tilbagebetaling af afgift efter de i § 2, stk. 1, og § 3, stk. 1, nævnte bestemmelser.
 Stk. 3. Afgørelsen træffes på grundlag af oplysninger om elproduktionsanlæg, som er anmeldt til Energinet.dk ifølge bekendtgørelse om kontrol og tilsyn med udbetalinger af pristillæg og andre ydelser til elproduktionsanlæg m.v. (Stamdatabekendtgørelsen).
 Stk. 4. Fritagelse er betinget af, at elforbruget til varmeproduktion er målt som nævnt i § 6.
§ 5. Fritagelse som nævnt i § 1 har virkning fra idriftsættelsen af det varmeproducerende anlæg.
Anmodning om fritagelse indgives inden den første dag i måneden forud for idriftsættelsen, jf. dog § 11, stk. 3.
 Stk. 2. Det elforbrug, som omfattes af fritagelse, modregnes månedsvis ved beregningen af virksomhedens betaling til offentlige forpligtelser.
 Stk. 3. Fritagelsen ophører fra den dato, hvor betingelserne for fritagelse ikke længere er opfyldt.
Kapitel 3 Måling og anden dokumentation, oplysningspligt m.v.
 § 6. Elforbrug, som omfattes af fritagelse, skal opgøres ved måling af det direkte elforbrug i det enkelte varmeproducerende anlæg, som producerer varme ved elektricitet som nævnt i § 1.
Stk. 2. Måling efter stk. 1 skal udføres af netvirksomheden ved hjælp af netvirksomhedens egne målere i overensstemmelse med måleforskrifter som nævnt i bekendtgørelse om systemansvarlig virksomhed og anvendelse af eltransmissionsnettet m.v.
Målingerne skal registreres med det tidsopgørelsesinterval, der anvendes i det pågældende sammenhængende elforsyningssystem.
 Stk. 3. Varmeproducenten skal afholde omkostninger til målinger, herunder til opsætning af måler, dokumentation af målerudstyr, udførelse af målinger, og producentens nødvendige administrative omkostninger herved.
Stk. 4. Forskrifter som nævnt i stk. 2er undtaget fra kundgørelse i Lovtidende.
Kendskab til forskrifterne kan fås på hjemmesiden www.energinet.dk.
 § 7.  Varmeproducenten skal årligt i en erklæring, som påtegnes af en statsautoriseret eller registreret revisor eller et kommunalt revisionsorgan, bekræfte, at betingelserne for fritagelse efter § 1 fortsat er opfyldt.
 Stk. 2. Varmeproducenten skal snarest muligt sende kopi til Energinet.dk af afgørelser truffet af told- og skatteforvaltningen om forhold, som vedrører § 2, stk. 1, eller § 3, stk.1.
Stk. 3. Varmeproducenten skal underrette Energinet.dk om alle forhold af betydning for, hvorvidt producenten fortsat er berettiget til fritagelsen.
Underretningen skal ske, så snart pågældende forhold er indtruffet, eller fra det tidspunkt, hvor varmeproducenten er blevet bekendt med, at forholdet vil indtræffe.
 Stk. 4. Energinet.dk udarbejder standardskema med ledsagende vejledning til brug for erklæring som nævnt i stk. 1 og dokumentation som nævnt i § 4, stk. 2. Skema og vejledning offentliggøres på Energinet.dks hjemmeside.
§ 8. Til brug for told- og skatteforvaltningens administration af bestemmelser om tilbagebetaling af afgift som nævnt i § 2, stk. 1, eller § 3, stk. 1, sender Energinet.dk efter anmodning 1) oplysninger om måling af elforbrug som nævnt i § 6 og 2) afgørelser, som er truffet af Energinet.dk i medfør af § 4.
 Stk. 2. Energinet.dk kan til brug for sin administration af ovenstående bestemmelser anmode told- og skatteforvaltningen om at meddele oplysninger om forhold, som vedrører § 2, stk. 1, eller § 3, stk. 1.
Kapitel 4 Forskellige bestemmelser § 9. Energinet.dks afgørelser efter § 4 kan påklages til Energistyrelsen.
Klagen skal indgives skriftligt senest 4 uger efter, at afgørelsen er meddelt.
 Stk. 2. Energistyrelsens afgørelser kan ikke påklages til anden administrativ myndighed.
§ 10. Med mindre højere straf er forskyldt efter anden lovgivning, straffes med bøde den, som 1) afgiver urigtige oplysninger om forhold, hvorom vedkommende er forpligtet til at give oplysninger ifølge §§ 4 og 7 eller 2) undlader at afgive sådanne oplysninger.
 Stk. 2 . Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 5 Ikrafttrædelse § 11. Bekendtgørelsen træder i kraft den 1. maj 2009 og ophæves automatisk den 31. december 2011.
 Stk. 2. Bekendtgørelsen har virkning for anlæg som nævnt i § 1, som idriftsættes den 1. januar 2008 og senere.
 Stk. 3. Uanset § 5, stk. 1, 2. pkt., kan varmeproducenten til og med den 30. juni 2009 anmode om fritagelse for anlæg, som er idriftsat fra den 1. januar 2008 til og med den 31. maj 2009.
