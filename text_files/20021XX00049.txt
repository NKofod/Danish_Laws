Skriftlig fremsættelse (6. november  

 2002) Indenrigs- og Sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om kommunal  

 udligning og generelle tilskud til kommuner og amtskommuner, lov om kommunal  

 indkomstskat og lov om beskatning ved dødsfald (Udskydelse af  

 tidspunktet for efterregulering af skat og udligning mv. til kommuner og  

 amtskommuner og ændring vedrørende den kommunale  

 budgetgarantiordning).
(Lovforslag nr.
L 48).
 Lovforslaget er et led i udmøntningen af  

 regeringens aftaler af 14. juli 2002 med Kommunernes Landsforening og  

 Amtsrådsforeningen.
 Lovforslaget indebærer for det første en  

 ændring af dækningsområdet for den kommunale budgetgaranti,  

 således at kommunale nettoudgifter til ledighedsydelse omfattes af  

 ordningen fra og med 2004.
Dette skal ses som en følge af  

 førtidspensionsreformen i 2001, der bl.a. indebar, at personer, der  

 venter på et fleksjob eller er mellem to fleksjob vil kunne modtage  

 ledighedsydelse i de såkaldte vente- og mellemperioder.
Det er  

 budgetgarantiens formål at sikre, at de kommunale budgetter ikke  

 påvirkes af ændringer i de kommunale udgifter på  

 områder, hvor udviklingen er nært forbundet med den almindelige  

 konjunkturudvikling.
I en lavkonjunktur forventes det at være  

 sværere at skaffe et fleksjob, og der vil derfor være flere  

 personer på ledighedsydelse.
Derfor foreslås det, at  

 ledighedsydelse omfattes af budgetgarantien.
I forbindelse med aftalen med KL om kommunernes  

 økonomi i 2003 blev der herudover opnået enighed om en mere  

 simpel metode til opgørelse af budgetgarantien.
Den nye metode  

 kræver ikke lovændring, men er til oplysning for  

 folketingsmedlemmerne omtalt i bemærkningerne til lovforslaget.
For det andet indebærer lovforslaget, at  

 tidspunktet for afregning mellem staten og kommunerne af efterregulering af  

 skatteindtægter, skatterestancer, den kommunale andel af  

 dødsboskat og mellemperiodeskat, udligning og generelle tilskud mv.  

 udskydes ét kvartal - fra fjerde kvartal i året to år  

 efter indkomståret til første kvartal i året tre år  

 efter indkomståret.
Formålet er dels at skabe større  

 budgetsikkerhed for kommuner og amtskommuner og dels at skabe større  

 sikkerhed omkring det kommunale indtægtsgrundlag i forbindelse med  

 regeringens årlige økonomiaftaler med de kommunale parter.
Forslaget vil indebære større budgetsikkerhed  

 i kommuner og amtskommuner, idet en udskydelse af afregningen af  

 efterreguleringerne betyder, at de herefter vil være kendt forud for  

 budgetlægningen for det år, hvori de afregnes.
Det skal dog i den  

 forbindelse bemærkes, at udskydelsen af efterreguleringen vil  

 indebære, at der bliver større afstand mellem udbetalingen og  

 efterreguleringen.
Herudover indebærer lovforslaget, at de  

 efterreguleringer, der afregnes i det kommende år, vil være kendt  

 på det tidspunkt, hvor regeringen og de kommunale organisationer  

 forhandler om vilkårene for kommunernes og amtskommunernes  

 økonomi for det kommende år.
Forslaget vil således give  

 større sikkerhed om forudsætningerne for den kommunale  

 økonomi i forbindelse med kommuneforhandlingerne.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og  

 velvillig behandling i det høje Ting.
