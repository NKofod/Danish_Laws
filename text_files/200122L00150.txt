Fremsat den 28. februar 2002 af ministeren for  

 flygtninge, indvandrere og integration (Bertel Haarder) Forslag til Lov om ændring af integrationsloven (individuelle kontrakter) § 1 I integrationsloven, jf. lovbekendtgørelse nr. 643 af 28. juni  

 2001, foretages følgende ændringer:
 1. I § 16, stk. 2, udgår »for den enkelte  

 udlænding« og »handlingsplan« ændres til: »kontrakt, som  

 indgås mellem udlændingen og kommunalbestyrelsen«.
 2. Overskriften til § 19 affattes  

 således:
»Individuel kontrakt« 3. § 19 affattes således:
 »§ 19. Kommunalbestyrelsen skal inden en måned  

 efter at have overtaget ansvaret for en udlænding omfattet af § 16  

 i samarbejde med den pågældende udarbejde en individuel kontrakt  

 med det i § 16, stk. 2 eller 6, angivne indhold.
 Stk. 2. Den individuelle kontrakt indgås mellem  

 udlændingen og kommunalbestyrelsen på grundlag af den enkelte  

 udlændings individuelle færdigheder og forudsætninger.  

 Kontrakten skal beskrive den pågældendes beskæftigelses-  

 eller uddannelsesmål og fastsætte indholdet af de aktiviteter,  

 der skal sikre, at de i kontrakten opstillede mål gennemføres.  

 Kontrakten kan indgås for kortere eller længere varighed.
 Stk. 3. Det skal fremgå af kontrakten, hvilke sanktioner  

 der efter lovgivningen gælder over for udlændingen, hvis  

 udlændingen udebliver eller afviser en eller flere af de aktiviteter,  

 der er aftalt i den individuelle kontrakt.
 Stk. 4. Ministeren for flygtninge, indvandrere og integration  

 kan fastsætte nærmere regler om kontraktens indgåelse,  

 indhold og udformning.
 Stk. 5. Hvis der ikke kan opnås enighed om kontraktens  

 indhold, fastsætter kommunalbestyrelsen indholdet af den enkelte  

 udlændings introduktionsprogram.«.
 4. I § 21, stk. 1, ændres »handlingsplan«  

 til: »individuelle kontrakt«.
 5. I § 23, stk. 1, ændres »handlingsplan«  

 til: »individuelle kontrakt«.
 6. I § 23, stk. 5, ændres »handlingsplanen«  

 til: »den individuelle kontrakt«.
§ 2 Stk. 1. Loven træder i kraft den 1. juli 2002.
Stk. 2. For de udlændinge, der har fået udarbejdet  

 en individuel handlingsplan inden lovens ikrafttræden, finder de  

 hidtidige regler fortsat anvendelse.
Udlændinge, der har fået  

 udarbejdet en individuel handlingsplan, skal dog senest 3 måneder efter  

 lovens ikrafttræden have tilbud om at få udarbejdet en individuel  

 kontrakt.
Bemærkninger til lovforslaget Almindelige bemærkninger 1. Lovforslagets baggrund Lovforslaget er et led i udmøntningen af  

 regeringens udspil »En ny udlændingepolitik« fra januar 2002, hvoraf  

 det fremgår, at det er afgørende, at udlændinge hurtigt  

 introduceres til det princip, som ligger til grund for det danske  

 forsørgelsessystem.
Der er rettigheder og pligter for den enkelte.
Til  

 gengæld er den enkelte sikret et forsørgelsesgrundlag, indtil  

 den pågældende kan forsørge sig selv.
Derfor skal der  

 etableres en individuel kontrakt mellem den nye borger og kommunen.
Af  

 kontrakten skal de enkelte elementer i introduktionsprogrammet fremgå,  

 og det skal ligeledes fremgå, hvilke krav der stilles til den enkelte  

 til opfyldelse af kontrakten, og hvilke sanktioner, der er forbundet med en  

 manglende overholdelse af de aktiviteter, der er aftalt i kontrakten.
 Det forslås, at loven træder i kraft den 1.  

 juli 2002.
2. Lovforslagets formål og indhold En af de overordnede målsætninger med  

 integrationsloven er, at flygtninge og indvandrere skal blive ydende  

 medlemmer af det danske samfund på lige fod med danskere.
For at fremme  

 den enkeltes mulighed for at komme i arbejde og væk fra offentlig  

 forsørgelse indeholder loven blandt andet regler om, at  

 udlændinge, der tilbydes et introduktionsprogram, skal have udarbejdet  

 en individuel handlingsplan, hvor indholdet og omfanget af  

 introduktionsprogrammet fastlægges.
 Handlingsplanen skal sikre, at introduktionsprogrammet er  

 individuelt tilrettelagt med henblik på en målrettet  

 introduktionsindsats, som skal fremme udlændingens  

 beskæftigelses- og uddannelsesmuligheder.
 For at gøre det klart, at formålet med  

 introduktionsprogrammet er, at udlændingen sætter sig i stand til  

 at arbejde og finder sig et job hurtigst muligt, ønsker regeringen at  

 ændre reglerne om udarbejdelse af en individuel handlingsplan.
 Det forslås derfor, at der i loven stilles krav om,  

 at kommunen og udlændingen indgår en individuel kontrakt.  

 Kontrakten skal sikre kvaliteten i introduktionsprogrammet, således at  

 de enkelte dele af introduktionsprogrammet er konkret og individuelt afpasset  

 i forhold til udlændingens kvalifikationer og ressourcer og samtidig er  

 direkte målrettet mod et arbejde eller en uddannelse.  

 Introduktionsprogrammet skal gøres mere erhvervsrettet, så den  

 enkelte hurtigt kommer i gang med en uddannelse eller et arbejde.
Mange familiesammenførte har et ønske om at  

 arbejde og dermed kunne bidrage til det danske samfund.
Det er derfor  

 vigtigt, at familiesammenførte kan drage nytte af den erfaring og  

 ekspertise med hensyn til rådgivning om arbejds- og  

 uddannelsesmuligheder, danskundervisning mm., som kommunalbestyrelsen kan  

 stille til rådighed.
Det foreslås derfor, at kommunalbestyrelsen  

 også skal indgå kontrakter med denne gruppe af udlændinge,  

 der efter gældende lovgivning har krav på at få udarbejdet  

 en handlingsplan.
Forinden den individuelle kontrakt indgås skal  

 kommunalbestyrelsen foretage en konkret og individuel vurdering af  

 udlændingens færdigheder og forudsætninger.
Når det  

 er fastlagt, hvilke kompetencer udlændingen besidder, skal  

 kommunalbestyrelsen og udlændingen herefter i samarbejde finde frem til  

 målet for introduktionsprogrammet, dvs. hvilken beskæftigelse  

 eller uddannelse, der er egnet for den pågældende.
Kommunalbestyrelsen og udlændingen skal endvidere  

 finde frem til, hvilke aktiviteter der vil øge udlændingens  

 muligheder for hurtigst muligt at opfylde målet.
Udlændingen og  

 en evt. arbejdsgiver vil herved have vished om, hvilke tilbud om  

 opkvalificering og uddannelse kommunen vil stille til rådighed for den  

 enkelte.
Udlændingens kompetencer og målet og eventuelle  

 delmål skal således fremgå af kontrakten.
 Det skal endvidere fremgå af kontrakten, hvilke  

 sanktioner der gælder overfor udlændingen, hvis udlændingen  

 udebliver eller afviser en eller flere af de aktiviteter, der er aftalt i den  

 individuelle kontrakt.
 3. Økonomiske og administrative konsekvenser m.v.
Det foreslåede krav om indgåelse af  

 individuelle kontrakter forventes ikke at give kommunerne en  

 meradministration.
Den i lovforslaget omtalte individuelle kontrakt skal  

 således erstatte kommunernes forpligtelse til at udarbejde en  

 individuel handlingsplan.
Staten yder via et månedligt grundtilskud for  

 udlændinge omfattet af integrationsloven tilskud til generelle  

 integrationsudgifter i kommunen   herunder udarbejdelse af handlingsplaner.  

 Lovforslaget skønnes derfor ikke at have økonomiske eller  

 administrative konsekvenser for kommunerne.
4. Erhvervsadministrative, erhvervsøkonomiske og  

 miljømæssige konsekvenser af lovforslaget og lovforslagets  

 administrative konsekvenser for borgerne samt forholdet til EU-retten Lovforslaget forventes ikke at medføre  

 erhvervsadministrative eller erhvervsøkonomiske konsekvenser eller  

 administrative konsekvenser for borgerne.
Endvidere forventes lovforslaget  

 ikke at have miljømæssige konsekvenser.
Lovforslaget indeholder  

 ikke EU-retlige aspekter.
 5. Hørte myndigheder m.v.
 Lovforslaget er samtidig med fremsættelsen sendt i  

 høring hos følgende myndigheder og organisationer:
 Advokatrådet, Amtsrådsforeningen i Danmark,  

 Amnesty International, Boligselskabernes Landsforening, Dansk  

 Arbejdsgiverforening, Dansk Flygtningehjælp, Dansk  

 Kriminalpolitiforening, Dansk Politiforbund, Dansk Røde Kors, Dansk  

 Socialrådgiverforening, Den Danske Dommerforening, Det Danske Center  

 for Menneskerettigheder, Dokumentations- og Rådgivningscentret om  

 Racediskrimination, Dommerfuldmægtigforeningen, Flygtningenævnet,  

 Foreningen af Politimestre i Danmark, Foreningen af Statsamtmænd,  

 Foreningen af Statsamtsjurister, Frederiksberg Kommune, De Etniske  

 Minoriteters Landsorganisation, Kommunernes Landsforening, Københavns  

 Kommune, Landsorganisationen i Danmark, Mellemfolkeligt Samvirke,  

 Nævnet for Etnisk Ligestilling, Politidirektøren i  

 København, Politifuldmægtigforeningen, Præsidenterne for  

 Østre og Vestre Landsret, retterne i København, Århus,  

 Odense, Aalborg og Roskilde, Retslægerådet, Rigsadvokaten,  

 Rigspolitichefen samt Rådet for Etniske Minoriteter.
6. Vurdering af konsekvenser af lovforslaget Positive konsekvenser / Mindreudgifter Negative konsekvenser / Merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Der er tale om en konsekvensændring som følge  

 af forslagets § 1, nr. 3.
Til nr. 2 Der er tale om en konsekvensændring som følge  

 af forslagets § 1, nr. 3.
Til nr. 3 Kommunalbestyrelsen skal indgå en individuel  

 kontrakt med de udlændinge, der skal tilbydes introduktionsprogram.
Med  

 baggrund i en individuel fastlæggelse af udlændingens  

 kvalifikationer og ressourcer samt egne ønsker til en fremtidig  

 beskæftigelse indgås en individuel kontrakt om indholdet af  

 introduktionsprogrammet for den pågældende.
Forinden kontrakten indgås, påhviler det  

 kommunalbestyrelsen at foretage en konkret og individuel vurdering af  

 udlændingen for at få fastlagt den pågældendes  

 færdigheder og forudsætninger.
I denne vurdering skal  

 udlændingens tidligere beskæftigelse og uddannelse og eventuelt  

 kulturelle og sociale baggrund indgå.
Vurderingen af udlændinges  

 kompetencer kan for eksempel ske gennem kommunens erhvervsvejleder eller  

 overlades til andre efter integrationslovens § 5.
Hvis det på grund af den pågældende  

 udlændings personlige forhold ikke vil være hensigtsmæssigt  

 inden for den i § 19, stk. 1, fastsatte frist at indgå en  

 individuel kontrakt og fastlægge et introduktionsprogram, kan  

 kontrakten bestå af en konstatering af dette samt en  

 målsætning for, hvordan programmet skal forløbe, når  

 mulighederne herfor er til stede.
Dette vil for eksempel kunne være  

 tilfældet for torturofre, stærkt traumatiserede flygtninge og  

 andre, der som følge af psykiske eller fysiske lidelser ikke straks  

 kan påbegynde det almindelige introduktionsprogram.
Når det er vurderet, hvilke kompetencer  

 udlændingen besidder, skal kommunalbestyrelsen og udlændingen  

 herefter i samarbejde finde frem til målet for introduktionsprogrammet,  

 dvs. hvilken beskæftigelse eller uddannelse, der er egnet for den  

 pågældende.
Kommunalbestyrelsen og udlændingen skal  

 endvidere finde frem til, hvilke aktiviteter der vil øge  

 udlændinges muligheder for hurtigst muligt at opfylde målet.  

 Udlændinges kompetencer og målet og eventuelle delmål skal  

 fremgå af kontrakten.
 Hvis der ikke kan opnås enighed om kontrakten,  

 fastlægger kommunalbestyrelsen indholdet af udlændingens  

 introduktionsprogram, jf. stk. 5. Kommunalbestyrelsens afgørelse kan  

 indbringes for det sociale nævn, jf. integrationslovens § 53,  

 stk. 2.
Kommunalbestyrelsen og udlændingen har pligt til at  

 opfylde den individuelle kontrakt.
Kontrakten kan dog revideres,  

 såfremt det viser sig, at udlændingens kompetencer ikke har  

 været tilstrækkeligt afklaret, eller udlændingen med  

 rimelig grund ikke har haft mulighed for at opfylde kontrakten.
Kontrakten  

 kan endvidere revideres, hvis arbejdsmarkedets behov ændrer sig.
Det skal fremgå af kontrakten, hvilke sanktioner der  

 efter lovgivningen gælder over for udlændingen, hvis  

 udlændingen afviser eller udebliver fra en eller flere af de  

 aktiviteter, der er aftalt i den individuelle kontrakt.
Sanktionsreglerne i  

 integrationslovens §§ 30 og 31 om udeblivelse eller afvisning af en  

 eller flere dele af introduktionsprogrammet finder i den forbindelse  

 anvendelse.
Kommunalbestyrelsen skal foretage en konkret og individuel  

 vurdering af, om der foreligger en rimelig grund til manglende opfyldelse af  

 kontrakten.
Den individuelle kontrakt kan indgås for en kortere  

 eller længere periode, dog ikke længere end  

 introduktionsprogrammet varer, jf. integrationslovens § 16, stk. 4.  

 Hvis det skønnes, at udlændingen alene har behov for et  

 intensivt danskkursus eller et kort introduktionsforløb i en  

 virksomhed, kan kontrakten indgås for et kortere tidsrum.
Har  

 udlændingen kompetencer og ressourcer til at gå direkte ind  

 på arbejdsmarkedet, men har udlændingen svært ved selv at  

 skabe kontakt til erhvervslivet på grund af manglende netværk,  

 kan kommunalbestyrelsen og udlændingen for eksempel indgå en  

 kontrakt om, at kommunalbestyrelsen indenfor en kort frist formidler et antal  

 virksomhedsbesøg og hjælp til at skrive ansøgninger.
 Kommunalbestyrelsen skal jævnligt påse, at  

 kontrakten overholdes, og der skal minimum hver 3. måned foretages en  

 opfølgning på kontrakten.
 Hvis en kommunalbestyrelse i en anden kommune har godkendt  

 at overtage ansvaret for introduktionsprogrammet, jf. lovens § 18, skal  

 denne kommunalbestyrelse indgå en ny individuel kontrakt med den  

 pågældende.
 Det foreslås endvidere, at der indsættes en  

 bemyndigelsesbestemmelse i § 19.
Med bestemmelsen i § 19, stk. 4, får  

 ministeren for flygtninge, indvandrere og integration hjemmel til at  

 fastsætte nærmere regler om den individuelle kontrakts  

 indgåelse, indhold og udformning.
For at sikre ensartet indhold og  

 udformning af kontrakten kan ministeren fastsætte regler, som  

 præciserer, hvilke elementer en individuel kontrakt skal indeholde og  

 udarbejde forskellige standardkontrakter til brug for kommunerne.
Endvidere  

 kan ministeren fastsætte regler vedrørende indgåelse af  

 kontrakten, herunder om inddragelse af sprogcentrene m.v.
Til nr. 4 Der er tale om en konsekvensændring som følge  

 af forslagets § 1, nr. 3.
Til nr. 5 Der er tale om en konsekvensændring som følge  

 af forslagets § 1, nr. 3.
Til nr. 6 Der er tale om en konsekvensændring som følge  

 af forslagets § 1, nr. 3.
Til § 2 Det foreslås, at loven træder i kraft den 1.  

 juli 2002.
 Dette indebærer, at der for udlændinge, som  

 omfattes af loven efter dette tidspunkt, skal udarbejdes individuelle  

 kontrakter.
For de udlændinge, som efter den gældende  

 § 19 i integrationsloven har fået udarbejdet en handlingsplan,  

 finder de hidtidige regler fortsat anvendelse.
Det foreslås dog, at  

 disse handlingsplaner senest tre måneder efter lovens  

 ikrafttræden kan erstattes af individuelle kontrakter.
Bilag 1 Lovforslaget sammenholdt med gældende lov Gældende formulering Lovforslaget Integrationsloven, jf. lovbekendtgørelse nr. 643 af 28. juni  

 2001:
 § 16, stk. 2, affattes som følge af lovforslagets  

 § 1, nr. 1, således:
 § 16. Udlændinge, der på tidspunktet for  

 kommunalbestyrelsens overtagelse af ansvaret er fyldt 18 år, skal  

 tilbydes et af den ansvarlige kommunalbestyrelse tilrettelagt  

 introduktionsprogram.
 § 16. Udlændinge, der på tidspunktet for  

 kommunalbestyrelsens overtagelse af ansvaret er fyldt 18 år, skal  

 tilbydes et af den ansvarlige kommunalbestyrelse tilrettelagt  

 introduktionsprogram.
 Stk. 2. Et introduktionsprogram omfatter kursus i  

 samfundsforståelse, jf. § 20, danskundervisning, jf. §§ 21 og  

 22, og aktivering, jf. §§ 23 og 24. Omfang og indhold af  

 introduktionsprogrammet for den enkelte udlænding fastlægges i en  

 individuel handlingsplan, jf. § 19.
 Stk. 2. Et introduktionsprogram omfatter kursus i  

 samfundsforståelse, jf. § 20, danskundervisning, jf. §§ 21 og  

 22, og aktivering, jf. §§ 23 og 24. Omfang og indhold af  

 introduktionsprogrammet fastlægges i en individuel kontrakt, som  

 indgås mellem udlændingen og kommunalbestyrelsen, jf.  

 § 19.
 Overskriften til § 19 affattes som følge af lovforslagets  

 §1, nr. 2, således:
Handlingsplan Individuel kontrakt § 19 affattes som følge af lovforslagets §1, nr. 3,  

 således:
 § 19. Kommunalbestyrelsen skal inden en måned efter at  

 have overtaget ansvaret for en udlænding omfattet af § 16 i  

 samarbejde med den pågældende udarbejde en individuel  

 handlingsplan med det i § 16, stk. 2 eller 6, angivne indhold.
 § 19. Kommunalbestyrelsen skal inden en måned efter at  

 have overtaget ansvaret for en udlænding omfattet af § 16 i  

 samarbejde med den pågældende udarbejde en individuel kontrakt  

 med det i § 16, stk. 2 eller 6, angivne indhold.
 Stk. 2. Handlingsplanen skal udarbejdes på grundlag af  

 en vurdering af den enkelte udlændings individuelle færdigheder  

 og forudsætninger og skal målrettet sigte mod den enkelte  

 udlændings introduktion på arbejdsmarkedet eller mod en  

 uddannelse.
 Stk. 2. Den individuelle kontrakt indgås mellem  

 udlændingen og kommunalbestyrelsen på grundlag af den enkelte  

 udlændings individuelle færdigheder og forudsætninger.  

 Kontrakten skal beskrive den pågældendes beskæftigelses-  

 eller uddannelsesmål og fastsætte indholdet af de aktiviteter,  

 der skal sikre, at de i kontrakten opstillede mål gennemføres.  

 Kontrakten kan indgås for kortere eller længere varighed.
 Stk. 3. Det skal fremgå af kontrakten, hvilke sanktioner  

 der efter lovgivningen gælder overfor udlændingen, hvis  

 udlændingen udebliver eller afviser en eller flere af de aktiviteter,  

 der er aftalt i den individuelle kontrakt.
 Stk. 4. Ministeren for flygtninge, indvandrere og integration  

 kan fastsætte nærmere regler om kontraktens indgåelse,  

 indhold og udformning.
 Stk. 5. Hvis der ikke kan opnås enighed om kontraktens  

 indhold, fastsætter kommunalbestyrelsen indholdet af den enkelte  

 udlændings introduktionsprogram.
 § 21, stk. 1, affattes som følge af lovforslagets  

 § 1, nr. 4, således:
§ 21. Kommunalbestyrelsen skal inden for en måned efter  

 at have overtaget ansvaret for en udlænding omfattet af § 16  

 tilbyde den pågældende undervisning i dansk.
Undervisningen i  

 dansk har til formål at sætte udlændinge i stand til at  

 gennemføre en normal samtale på dansk og læse og skrive  

 tekster på det niveau, som den enkeltes introduktionsprogram retter sig  

 imod.
Danskundervisningen tilrettelægges i overensstemmelse med det i  

 2. pkt. angivne formål og i overensstemmelse med den enkelte  

 udlændings handlingsplan, jf. § 19.
§ 21. Kommunalbestyrelsen skal indenfor en måned efter  

 at have overtaget ansvaret for en udlænding omfattet af § 16  

 tilbyde den pågældende undervisning i dansk.
Undervisningen i  

 dansk har til formål at sætte udlændinge i stand til at  

 gennemføre en normal samtale på dansk og læse og skrive  

 tekster på det niveau, som den enkeltes introduktionsprogram retter sig  

 imod.
Danskundervisningen tilrettelægges i overensstemmelse med det i  

 2. pkt. angivne formål og i overensstemmelse med den enkelte  

 udlændings individuelle kontrakt, jf. § 19.
 § 23, stk. 1, affattes som følge af lovforslagets  

 § 1, nr. 5, således:
§ 23. Udlændinge, der i medfør af § 25 er  

 berettiget til introduktionsydelse, skal af kommunalbestyrelsen tilbydes  

 aktivering.
Aktiveringen tilrettelægges i overensstemmelse med den  

 enkelte udlændings handlingsplan, jf. § 19.
Stk. 2-4. - - - § 23. Udlændinge, der i medfør af § 25 er  

 berettiget til introduktionsydelse, skal af kommunalbestyrelsen tilbydes  

 aktivering.
Aktiveringen tilrettelægges i overensstemmelse med den  

 enkelte udlændings individuelle kontrakt, jf. § 19.
 § 23, stk. 5, affattes som følge af lovforslagets  

 § 1, nr. 6, således:
 Stk. 5. Det er en betingelse for at deltage i voksen-  

 eller efteruddannelse i medfør af stk. 2, nr. 6, at uddannelsen  

 indgår i handlingsplanen efter § 19, og at der ikke er en rimelig  

 udsigt til, at udlændingen får stabilt og ustøttet arbejde  

 i den planlagte uddannelsesperiode.
 Stk. 5. Det er en betingelse for at deltage i voksen- eller  

 efteruddannelse i medfør af stk. 2, nr. 6, at uddannelsen  

 indgår i den individuelle kontrakt efter § 19, og at der ikke er  

 rimelig udsigt til, at udlændingen får stabilt og ustøttet  

 arbejde i den planlagte uddannelsesperiode.
