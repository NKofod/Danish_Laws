 Udgiften til forundersøgelse på et behandlingscenter, der var  

 etableret som et forsøgsprojekt, kunne ikke afholdes efter bistandslovens §  

 46, stk. 1.
 Ankestyrelsen lagde vægt på, at amtet havde fastsat en kvote til  

 behandling af patienter ved centret og således måtte betragtes som deltagende  

 i det løbende forsøg med behandling på centret.
 At amtets kvote for det pågældende år var opbrugt kunne derfor ikke  

 begrunde, at betalingen blev overført til bistandslovens område.
 Ankestyrelsen lagde endvidere vægt på, at en behandling på centret  

 måtte anses som led i et endnu ikke afsluttet forsøgsprojekt, samt at der  

 ikke forelå dokumentation for konkrete behandlingsresultater.
 REDEGØRELSE FOR SAGEN:
En mand M var udsat for et ulykkestilfælde, hvorved han pådrog sig et  

 kraniebrud.
M blev af sin læge henvist til et behandlingscenter, der blev  

 drevet som selvejende institution, med henblik på eventuel behandling af  

 følgerne efter ulykkestilfældet.
 Amtet afslog at kautionere for en forundersøgelse på centret under  

 henvisning til, at amtets kvote til dette formål var opbrugt for det  

 pågældende år.
 M søgte herefter om hjælp efter bistandsloven til betaling af udgifterne  

 ved forundersøgelsen.
 Det sociale udvalg afslog at yde hjælp efter daværende bestemmelse i  

 bistandslovens § 46, stk. 1, og begrundede afslaget med, at der var tale om  

 en udgift, som henhørte under amtet.
 M indankede socialudvalgets afgørelse for amtsankenævnet.
 AFGØRELSEN, DER KLAGES OVER:
 Amtsankenævnet pålagde det sociale udvalg at bevilge M en hjælp på 2.500  

 kr. til betaling af en forundersøgelse ved centret.
 KLAGEN TIL ANKESTYRELSEN:
 Afgørelsen var indanket af det sociale udvalg.
 Socialudvalget anførte, at forundersøgelsen var et led i en eventuel  

 senere behandling ved centret og måtte betragtes som en behandling, der hørte  

 under sygehusvæsenet.
 Udvalget anførte videre, at manglende ressourcer i sygehusvæsenet ikke  

 kunne begrunde hjælp efter bistandslovens § 46.
 SUPPLERENDE OPLYSNINGER EFTER ANKEN:
 Ankestyrelsen indhentede supplerende oplysninger om centret fra  

 Sundhedsministeriet.
 Det fremgik heraf, at centret var en selvejende institution, og at det var  

 etableret som et forsøgsprojekt.
 LOVGRUNDLAG:
 Bistandslovens § 46, stk. 1.
 ANKESTYRELSENS AFGØRELSE:
 Ankestyrelsen finder ikke, at betingelserne for at yde M hjælp efter  

 bistandslovens § 46, stk. 1, er opfyldt.
 Ankestyrelsen har herved lagt vægt på, at amtet ved fastsættelse af en  

 kvote til behandling af patienter på centret må betragtes som deltagende i  

 det løbende forsøg med behandling på centret.
 At amtets kvote for det pågældende år var opbrugt kan derfor ikke  

 begrunde, at betalingen overføres til bistandslovens område.
 Ankestyrelsen har endvidere lagt vægt på, at en behandling på centret må  

 anses som led i et endnu ikke afsluttet forsøgsprojekt, samt at der ikke  

 foreligger dokumentation for konkrete behandlingsresultater.
 Ankestyrelsen ændrer således amtsankenævnets afgørelse.
 Hjælp, der er ydet i henhold til nævnets afgørelse, kan dog ikke kræves  

 tilbagebetalt.
 (* 1) Fra 1. juli 1987 bistandslovens § 46a.
