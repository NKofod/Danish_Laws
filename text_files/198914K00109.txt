Nr BTL 109 Betænkning over Forslag til lov om affaldsdepoter   

 Nr L 109 1989-90, 1. samling Afgivet af Miljø- og Planlægningsudvalget Afgivet: 19900516 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret såvel skriftligt som i samråd.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Beboere i Mundelstrup Stationsby, Kommunernes Landsforening, Københavns Kommune, overborgmesterens kontor, Magistratens 5. afdeling og Miljøkontrollen, Københavns Kommune.
 Udvalget har navnlig drøftet problemstillingerne vedrørende de kommunale  

 gasværksgrunde, værdiforringelsen af ejendomme med beboelse, der er  

 registreret som depot, og i forbindelse hermed den konkrete sag Mundelstrup  

 Stationsby.
For så vidt angår den første problemstilling om de kommunale  

 gasværksgrunde har miljøministeren oplyst, at det er en følge af det  

 generelle princip om, at forureneren betaler, at depoter efter offentlig  

 drevet virksomhed, herunder kommunale gasværker, må behandles på samme måde  

 som depoter efter privat virksomhed, hvilket svarer til, at det offentlige  

 som virksomhedsejer eller driftsherre m.v. er nøjagtig lige så forpligtet  

 efter miljølovgivningen som private.
Undtaget herfra er i depotloven alene  

 ældre kommunale lossepladser og fyldpladser, idet kommunerne her har udført  

 en samfundsmæssig forpligtelse til at bortskaffe affald.
 Kommunale gasværksgrunde er imidlertid omfattet af såvel lovforslagets som  

 den gældende kemikalieaffaldsdepotlovs bestemmelser om registrering, og de er  

 derfor allerede registreret som depoter.
For de kommunale gasværksgrunde gælder det samme som for andre depoter,  

 hvor forureneren er kendt.
I de tilfælde, hvor forureneren stadig råder over  

 ejendommen, kan en oprensning enten ske ved, at forureneren frivilligt  

 iværksætter undersøgelser og oprensning, eller ved at tilsynsmyndigheden  

 efter reglerne i miljøbeskyttelsesloven meddeler forureneren påbud om  

 oprensning.
Såfremt forureneren ikke længere råder over ejendommen, kan der, hvis  

 forureningen indebærer fare for miljøet eller menneskers sundhed, iværksættes  

 oprensning efter depotloven.
Er forureneren kendt, vil myndighederne  

 efterfølgende kunne søge det udlagte tilbage fra forureneren.
Kommunerne har allerede i en række tilfælde gennemført frivillige  

 oprensninger af gasværksgrunde.
Miljøministeren har understreget, at  

 afværgeforanstaltninger vil blive gennemført med depotlovens midler, såfremt  

 en eventuel nødvendig, hurtig indgriben mod forventning ikke foranstaltes af  

 kommunerne selv eller af den pågældende grundejer.
 Lovforslaget sikrer således sammen med den øvrige  

 miljøbeskyttelseslovgivning, at der i alle tilfælde opnås de nødvendige  

 miljømæssigt forsvarlige løsninger.
Miljøministeren har endvidere oplyst, at Miljøministeriet sammen med  

 Kommunernes Landsforening og Københavns og Frederiksberg Kommuner vil sætte  

 konkrete oprensningsforsøg i gang på gasværksgrunde.
Ministeriet vil også  

 efterfølgende vejlede om bl.a. oprensning på gasværksgrunde, således at  

 indsatsen over for disse kan blive så effektiv og billig som muligt.
For så vidt angår den anden problemstilling om værdiforringelse af  

 ejendomme med beboelse, der er registreret som depot, har ministeren som  

 udgangspunkt henvist til, at lovforslaget går ud på at løse miljømæssige og  

 sundhedsmæssige problemer.
Som det fremgår af bemærkningerne til  

 lovforslaget, skal loven administreres af Miljøministeriet og amtskommunerne  

 samt Københavns og Frederiksberg Kommuner.
Det er aftalt, at der over 4 år  

 skal anvendes 570 mio. kr., der i første række skal gå til undersøgelser og  

 oprensning på depoter, der miljø- og sundhedsmæssigt udgør den største fare.
Miljøministeren er imidlertid opmærksom på, at selve registreringen af en  

 ejendom som et depot, også inden det ved undersøgelser er godtgjort, i  

 hvilket omfang rensning er nødvendig, kan få privatøkonomiske følger for  

 ejere af f.eks. parcelhusejendomme, der uden viden har erhvervet en ejendom  

 med et affaldsdepot.
Registreringen kan således bl.a. give sig udslag i, at  

 ejendommen falder i handelsværdi, hvilket også vil kunne forringe  

 mulighederne for at optage yderligere lån i ejendommen, f.eks. til påbudte  

 foranstaltninger såsom fjernvarme.
Allerede foreløbige vurderinger af  

 ejendomme med henblik på, om der overhovedet skal ske en registrering, kan  

 have samme effekt.
 Ministeren vil derfor ved fornøden vejledning m.v. bidrage til, at  

 registrering af en ejendom som depot med dertil hørende tinglysning ikke sker  

 i ubegrundet omfang ud over, hvad miljø- og sundhedsmæssige risici tilsiger.  

 Ministeren vil ligeledes kontakte kreditforeningerne for nærmere at drøfte  

 forholdet mellem depotloven og kreditforeningernes dispositioner med henblik  

 på, at de berørte ejere ikke stilles ringere end, hvad der normalt vil være  

 tilfældet.
 Problemet vedrørende en eventuel værdiforringelse af individuelle  

 beboelsesejendomme kan fortsat eksistere også i tilfælde, hvor der er  

 gennemført en oprensning.
Baggrunden herfor er, at en oprensning efter lovforslaget og praksis også  

 efter den gældende depotlov vil resultere i, enten at beboelsesejendommen  

 afmeldes som depot, eller at ejendommen frigives til den pågældende  

 anvendelse.
At en ejendom afmeldes som depot, betyder, at ejendommen vil  

 blive slettet af tingbogen som depot, fordi der er sket en total oprensning.  

 At en ejendom frigives, betyder at der er renset op i et sådant omfang, at en  

 restforurening ikke udgør noget miljø- eller sundhedsmæssigt problem i  

 forhold til den fortsatte anvendelse som beboelse.
Frigivelsen vil blive  

 tinglyst, men netop fordi der i disse tilfælde er en restforurening, kan  

 ejendommen ikke fuldstændig slettes af tingbogen som depot.
 Dette betyder, at der stadig kan være tale om en værdiforringelse af  

 ejendommen, og ministeren anser dette problem for at være et samfundsproblem,  

 som må løses i sammenhæng med prioriteringen af de øvrige miljø- og  

 samfundsopgaver.
 Ministeren vil derfor, så hurtigt det kan lade sig gøre, over for udvalget  

 vende tilbage til spørgsmålet om, hvad der bør foretages i disse tilfælde, og  

 til spørgsmålet om belåning fra kreditforeningerne.
 Ministeren har understreget, at baggrunden for bestemmelsen om frigivelse  

 er at sikre, at der ikke anvendes ressourcer til oprensning, ud over hvad der  

 er begrundet i hensyn til miljø og sundhed.
 I forbindelse med den konkrete depotsag i Mundelstrup Stationsby har  

 ministeren i et svar til udvalget, som er optrykt som bilag til denne  

 betænkning, bl.a. oplyst, at Århus Amtskommune i et brev af 6. april 1990 har  

 indstillet over for Miljøstyrelsen, at der nu frigives midler til en  

 afværgestrategi, der i hovedprincippet betyder en oprensning af det  

 forurenede område, dog således at der er mulighed for andre fleksible  

 løsninger, f.eks. ved at den nuværende arealanvendelse overgår til en anden  

 anvendelse.
Ministeren er indstillet på at medvirke til en løsning af sagen som  

 foreslået af amtskommunen.
Ministeren vil således også medvirke til en  

 kombination af, at ejendomme med beboelse som hovedregel renses totalt, så de  

 kan afmeldes som depot, mens nogle ejendomme kan købes op for efter en vis  

 rensning at overgå til den omtalte mere hensigtsmæssige arealanvendelse, hvor  

 miljøkravene ikke vurderes at være så høje.
Ministeren henviser til, at  

 amtskommunen i sit brev af 6. april 1990 også opstiller en model, hvor  

 beboelse overtages og overgår til erhvervsformål, hvilket netto koster de  

 samme 25 mio. kr. som en ren oprensningsløsning til eksisterende anvendelse.
 Ministeren vil om nødvendigt søge Finansudvalgets tilslutning til  

 gennemførelse af amtskommunens konkrete forslag.
 Herefter indstiller et mindretal (Det Konservative Folkepartis,  

 Venstres, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af miljøministeren  

 stillede ændringsforslag.
 Et andet mindretal (Socialdemokratiets medlemmer af udvalget)  

 indstiller lovforlaget til vedtagelse med de af mindretallet og de af  

 minsteren stillede ændringsforslag samt det af Socialistisk Folkeparti under  

 nr. 6 stillede ændringsforslag.
Mindretallet finder, at de kommunalt drevne gasværker må betragtes som  

 almindelige offentlige forsyningsvirksomheder, der i forskellig udstrækning  

 har leveret gas til forbrugerne ud over ejerkommunens grænser.
Derfor er det  

 uhensigtsmæssigt, at det skal være den nuværende beliggenhedskommunes  

 borgere, der skal bære omkostningerne ved oprydning.
Mindretallet finder, at  

 den almindelige tredeling af udgifterne til afværgeforanstaltninger skal  

 anvendes.
 Et tredje mindretal (Socialistisk Folkepartis medlemmer af  

 udvalget) kan tiltræde de stillede ændringsforslag, men vil i øvrigt redegøre  

 for sin stilling til lovforslaget ved 2. behandling.
 Mindretallet finder, at ministerens holdning til problemerne med de gamle  

 kommunale gasværksgrunde er præget af tilfældige begrundelser og er udtryk  

 for et økonomisk betinget standpunkt, der er i klar modstrid med  

 lovforslagets hensigt; men selv om en gennemførelse af princippet om, at  

 forureneren betaler, lægges til grund, vil oprensning og  

 afværgeforanstaltninger med henblik på fjernelse af forureningen i visse  

 tilfælde medføre så store omkostninger, at anvendelsen af dette princip i  

 disse situationer kan indebære en udskydelse af arealernes rensning.
Regeringen har tidligere fraveget princippet om, at forureneren betaler, i  

 situationer, hvor den økonomiske belastning er forekommet politisk  

 uacceptabel.
Mindretallet henviser her til den økonomiske støtte til  

 NPO-foranstaltningerne og gennemførelsen af vandmiljøplanens landbrugsdel.
 Når det videre lægges til grund, at gasproduktionen har påhvilet  

 kommunerne som offentlig myndighed på linje med andre  

 forsyningsforpligtelser, kan det synspunkt, at ansvaret for gasværksgrundene  

 i lovforslaget skal sidestilles med et privat driftsherreansvar, ikke  

 opretholdes, og disse må herefter betragtes på linje med ældre kommunale  

 lossepladser og fyldpladser.
 Et fjerde mindretal (Fremskridtspartiets medlem af udvalget) er  

 enig i, at de i lovforslaget omhandlede miljøproblemer godt kan være  

 alvorlige i visse situationer på en sådan måde, at man ikke helt kan  

 udelukke, at der efter grundige undersøgelser og vurderinger i hvert enkelt  

 tilfælde muligvis bør gribes ind med en eller anden form for miljørensning.
 Set i relation til miljøministerens foreslåede beløbsramme på 570 mio. kr.  

 over fire år vil mindretallet gerne understrege, at det har den principielle  

 grundholdning, at det er forureneren, der skal betale, hvis en sådan findes.
 Fremskridtspartiet havde da også helst set, at loven var blevet udformet  

 således, at den var bygget op omkring nævnte beløbsramme på 570 mio. kr., og  

 at det derefter var overladt til Finansudvalget i lighed med behandlingen af  

 f.eks. ulandsbistandsprojekter, privatiseringer osv. at give samtykke til  

 ansøgte beløb i konkrete tilfælde.
 Fremskridtspartiet er enig i, at der eventuelt bør ske en registrering af  

 de grundvandsforureningsfarlige affaldsdepoter, men Fremskridtspartiet vil  

 dog samtidig gøre opmærksom på en eventuel tiltagende registreringsfare og  

 dermed risiko for ejendomsforringelse af private ejendomme uden egentlig  

 bevisførelse ud over en summarisk registrering.
Fremskridtspartiet vil heller ikke afvise, at kommunalt anlagte  

 gasværksgrunde i København kan give visse oprensningsudgifter for  

 forureneren, dvs.
Københavns Kommune.
 Fremskridtspartiet vil i øvrigt redegøre for sin holdning til lovforslaget  

 og de stillede ændringsforslag ved 2. behandling.
 Et femte mindretal (Kristeligt Folkepartis medlem af udvalget)  

 indstiller lovforslaget til vedtagelse med de af miljøministeren  

 stillede ændringsforslag og det af Socialistisk Folkeparti under nr. 6  

 stillede ændringsforslag.
Ændringsforslag Til § 1 Af et mindretal (S), tiltrådt af et mindretal (SF):
 1) I stk. 1 indsættes efter nr. 3 som nyt nummer:
»4) kommunale gasværksgrunde.« Ny paragraf Af miljøministeren, tiltrådt af et flertal (udvalget med  

 undtagelse af FP):
 2) Efter § 1 indsættes som ny paragraf:
»§ 01. I Københavns og Frederiksberg Kommuner udøver  

 kommunalbestyrelsen de opgaver, som loven henlægger til amtsrådene, eller som  

 henlægges til amtsrådene i henhold til regler udstedt efter loven.« Til § 2 Af et mindretal (S), tiltrådt af et mindretal (SF):
 3) I stk. 1, 2. pkt., ændres »nr. 1-3« til:  

 »nr. 1-4«.
Til § 8 Af et mindretal (SF):
 4) I stk. 2 udgår sidste pkt.
Til § 22 Af miljøministeren, tiltrådt af et flertal (udvalget med  

 undtagelse af FP):
 5) Efter ordet »vandforsyningsloven« indsættes: »,  

 vandløbsloven,».
Til § 23 Af et mindretal (SF), tiltrådt af et mindretal (S og KRF):
 6) Efter stk. 5 indsættes som nyt stykke:
»Stk. 6. Forældelsesfristen for strafansvar er 5 år for  

 overtrædelser m.v., som er omhandlet i stk. 1.« Bemærkninger Til nr. 1 og 3 Forslagsstillerne finder det rimeligt og hensigtsmæssigt at lade lov om  

 affaldsdepoter og finansieringen af afværgeforanstaltninger i henhold til  

 denne lov omfatte grunde, hvor der har været placeret kommunale gasværker.
 Som det fremgår af bemærkningerne til lovforslagets § 1 og 2, ønsker man  

 at udelukke fortolkningstvivl vedrørende omfanget af de kommunalt ejede  

 grunde, der falder ind under lovens dækningsområde, det vil sige, at man ikke  

 ønsker at udskille kommunal gasværksdrift fra privat forsyningsvirksomhed.
Imidlertid finder forslagsstillerne, at der eksisterer en klart afgrænset  

 gruppe af grunde, hvor der er stor risiko for forurening og dermed store  

 udgifter forbundet med oprensningen.
Dette gælder i særlig grad  

 gasværksgrunde.
Det vil være samfundsmæssigt hensigtsmæssigt at sikre oprensning af disse  

 grunde, der godt kan medføre fare for forurening af grundvandet.
Da  

 kommunerne ikke kan forventes at have egen økonomi til dette, finder  

 forslagsstillerne, at den almindelige tredeling af udgifterne til  

 afværgeforanstaltninger bør anvendes.
Til nr. 2 Bestemmelsen indsættes efter indstilling fra Justitsministeriet med den  

 begrundelse, at bestemmelsen i § 3 i den kommunale styrelseslov vil kunne  

 give anledning til tvivl. hvis det ikke som i anden lovgivning udtrykkeligt  

 er anført, at bestemmelsen om amtskommunernes opgaver tillige finder  

 anvendelse for Københavns og Frederiksberg Kommuner.
Til nr. 4 En bemyndigelse til at lade kommuner eller amtskommuner udføre opgaver  

 efter loven vil kunne være en hensigtsmæssig foranstaltning.
Såfremt  

 bemyndigelsen udnyttes og de omkostninger, der hidtil har været statslige,  

 overvæltes på amtskommunerne, vil der opstå en skævvridning af den økonomiske  

 balance i lovforslaget.
Til nr. 5 Ved en fejltagelse er vandløbsloven ikke nævnt i lovforslagets § 22.  

 Ændringsforslaget sigter på at korrigere dette forhold.
Til nr. 6 Af hensyn til en effektiv retshåndhævelse vil en forældelsesregel af det  

 foreslåede indhold være at foretrække frem for straffelovens  

 forældelsesbestemmelser.
Ahlmann-Ohlsen (KF) fmd.
Ole Bernt Henriksen (KF) Rønholt (KF)  

 Svend Erik Hovmand (V) Hanne Severinsen (V) Knud Lind (FP) Marianne Jelved  

 (RV) Duetoft (CD) Glønborg (KRF) Helen Beim (S) Dorte Bennedsen (S) Erik  

 Holst (S) Løvig Simonsen (S) Henning Nielsen (S) Trøjborg (S) Margrete Auken  

 (SF) nfmd.
Leif Hermann (SF) Bilag Et af udvalgets spørgsmål til miljøministeren og dennes besvarelse heraf:
 Spørgsmål 14:
 Ministeren bedes redegøre for sagsforløbet i forureningssagen vedrørende  

 Mundelstrup Stationsby.
 Svar:
På baggrund af beretningen af 31. maj 1989 fra udvalget om  

 forureningssagen i Mundelstrup Stationsby overvejede regeringen at indsætte  

 en generel bestemmelse i lovforslaget om, at staten i visse tilfælde  

 overtager kemikalieforurenede ejendomme.
En sådan ordning vil imidlertid  

 kunne medføre en merudgift for det offentlige i størrelsesordenen 2-4 mia.  

 kr. og dermed kunne forringe mulighederne for at løse andre væsentlige  

 miljøopgaver.
Da bestemmelsen i øvrigt ikke har noget miljø- eller  

 sundhedsmæssigt sigte, fandt regeringen ikke grundlag for at foreslå en sådan  

 ordning indført.
I Miljøministeriets notat af 29. november 1989, som den 14.  

 december 1989 blev sendt til udvalget, er der nærmere redegjort for  

 konsekvenserne af en generel overtagelsesbestemmelse.
 Derimod tilkendegav jeg i forbindelse med fremsættelsen af lovforslaget,  

 at jeg ville medvirke til en konkret løsning af sagen i Mundelstrup  

 Stationsby. Århus Amtskommune har skitseret en alternativ løsningsmodel, som  

 er nærmere beskrevet i udvalgets beretning af 31. maj 1989.
Løsningsmodellen forudsatte, at det offentlige til ekspropriationspris  

 opkøber det forurenede område, og at arealet herefter overgår til  

 erhvervsformål, der kræver en mindre intensiv oprydning.
Løsningsmodellen  

 har, som det fremgår af beretningen, som udgangspunkt, at udgifterne for  

 staten til ekspropriationserstatninger og oprensning efter fradrag af den  

 forventede gensalgspris bliver 25 mio. kr., og at der er en aktuel køber  

 (transportvirksomhed). Dette svarer til udgifterne til den nødvendige  

 miljømæssigt forsvarlige løsning efter den gældende kemikalieaffaldsdepotlov,  

 hvorefter den forurenede jord fjernes og erstattes med ny og ren jord,  

 samtidig med at den eksisterende anvendelse opretholdes.
Under behandlingen af lovforslaget har jeg afholdt møde med repræsentanter  

 fra Århus Kommune og Århus Amtskommune, hvor det er kommet frem, at nogle af  

 erhvervsgrundejerne i det forurenede område ikke ønsker at afhænde deres  

 ejendom.
Det er efter Planstyrelsens opfattelse tvivlsomt, om der i den  

 foreliggende sag er hjemmel i kommuneplanloven til ekspropriation med henblik  

 på, at det samlede areal udlægges til transportvirksomhed.
Desuden vil den foreslåede model efter amtskommunens nye skøn nu forventes  

 at betyde en samlet nettoudgift for staten på ca. 37 mio. kr. og ikke som  

 først antaget ca. 25 mio. kr. Århus Amtskommune har på baggrund heraf i et  

 brev af 6. april 1990 indstillet til Miljøstyrelsen, at der nu frigives  

 midler til en afværgestrategi, svarende til den nævnte miljømæssigt  

 forsvarlige løsning.
Dog mener amtskommunen, at der efter konkrete  

 miljømæssige og økonomiske vurderinger bør være mulighed for inddragelse af  

 (andre) fleksible løsningsmuligheder, f.eks. en ændring af den nuværende  

 arealanvendelse til en mere hensigtsmæssig arealanvendelse.
Amtskommunens  

 forslag vil blive gennemført i samråd med beboerne i området.
