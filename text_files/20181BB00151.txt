Betænkning afgivet af Finansudvalget den 4. april 2019 Betænkning og indstilling vedrørende den af Statsrevisorerne afgivne betænkning over statsregnskabet for finansåret 2017 1. Udvalgsarbejdet Statsrevisorerne afgav den 20. februar 2019 den endelige betænkning over statsregnskabet for 2017 og forelægger statsregnskabet for finansåret 2017 med Statsrevisorernes bemærkninger til Folketingets beslutning i overensstemmelse med grundlovens § 47, stk. 3. Statsrevisorerne indstiller, at statsregnskabet godkendes.
Behandlingen af Statsrevisorernes endelige betænkning over statsregnskabet Finansudvalget påbegyndte behandling af den endelige betænkning over statsregnskabet den 14. marts 2019 og har behandlet betænkningen i 3 møder.
Den 28. marts 2019 oplyste skatteministeren i et samråd, hvorledes regeringen forholder sig til Statsrevisorernes og Rigsrevisionens kritik af regnskabet for skatteområdet for 2017. Skatteministerens talepapir til brug for besvarelsen af spørgsmålet kan læses på FIU alm. del  spørgsmål 523. Den 4. april 2019 afholdt udvalget, forud for afgivelsen af betænkning og indstilling, et møde med Statsrevisorerne med henblik på at drøfte Statsrevisorernes bemærkninger i den endelige betænkning over statsregnskabet for 2017.
Behandlingen af Statsrevisorernes beretninger Udvalget har løbende behandlet Statsrevisorernes beretninger og Rigsrevisionens beretninger, der ligger til grund for disse, efterhånden som de har foreligget.
Udvalget har herudover i forbindelse med gennemgangen af de årlige bevillingsforslag stillet spørgsmål til eller har haft samråd med ministre, hvor det har givet anledning hertil.
For så vidt angår statsregnskabet for 2017, skal det nævnes, at udvalget den 4. september 2018 afholdt et møde med Statsrevisorerne og Rigsrevisionen på baggrund af beretning nr. 20/2017 om revisionen af statsregnskabet for 2017.
Herudover afholdt udvalget et samråd med skatteministeren den 21. september 2018 for at få skatteministerens svar på en række spørgsmål stillet i anledning af beretning nr. 20/2017 om revisionen af statsregnskabet for 2017, hvor Rigsrevisionen for første gang tog forbehold for, om statsregnskabet for § 38. Skatter og afgifter var rigtigt.
Skatteministerens talepapir til brug for besvarelsen af spørgsmålene kan læses som svar på FIU alm. del  spørgsmål 642, folketingsåret 2017-18.
2. Politiske bemærkninger Det fremgår af Statsrevisorernes endelige betænkning, at de indstiller statsregnskabet  for 2017 til godkendelse uanset alvorlige udestående problemer på skatteområdet.
 For første gang har Rigsrevisionen taget et generelt forbehold for, om § 38. Skatter og afgifter er rigtigt, hvilket ikke er sket før, og Statsrevisorerne bemærker, at de ser med stor alvor på, at der er usikkerhed om, hvorvidt halvdelen af statsregnskabet er rigtigt, og usikkerhed om inddrivelsen af de offentlige restancer.
Statsrevisorerne har på den baggrund stillet en række spørgsmål til Rigsrevisionen om forbeholdets omfang og karakter.
Herudover har  Statsrevisorerne på et møde med skatteministeren den 20. februar 2019 drøftet regnskabsaflæggelsen på § 38. Skatter og afgifter og forvaltningen på Skatteministeriets område.
Statsrevisorerne og skatteministeren var enige om sagens alvor, og at der bør arbejdes målrettet og hurtigt for at rette op på skatteområdet, herunder en korrekt betaling og registrering af skatter og afgifter i statsregnskabet.
Ud over de alvorlige problemer på skatteområdet har Statsrevisorerne også henledt opmærksomheden på en række beretningssager på grund af disses kritiske eller principielle karakter.
Det drejer sig bl.a. om, at salg af statens aktiver ikke bør trækkes i langdrag, og at der er behov for bedre beskyttelse mod ransomwareangreb og beskyttelse af adgangen til it-systemer og data i offentlige institutioner.
Udvalget bemærker, at udvalget ser med stor alvor på, at Rigsrevisionen for første gang har taget forbehold for, om § 38. Skatter og afgifter er rigtig.
Udvalget noterer sig, at der ifølge skatteministeren er fremgang i udarbejdelsen af 2018-årsregnskabet for § 38. Skatter og afgifter, og at Rigsrevisionen mener, at der er sket en betydelig reduktion i usikkerhederne i forhold til udarbejdelsen af 2018-årsregnskabet.
3. Indstilling Udvalget indstiller herefter følgende beslutningsforslag til vedtagelse:
Forslag til folketingsbeslutning i henhold til grundlovens § 47 med hensyn til statsregnskabet for finansåret 2017 Statsregnskabet for finansåret 2017 godkendes.
 En oversigt over Folketingets sammensætning er optrykt i betænkningen.
