Fremsat den 26. marts 2010 af Simon Emil Ammitzbøll (LA), Villum Christensen (LA) og Anders Samuelsen (LA) Forslag til folketingsbeslutning om at sikre en gennemskuelig og retfærdig udlændingelovgivning Folketinget pålægger regeringen inden udgangen af 2010 at igangsætte de nødvendige initiativer med henblik på sikring af en:
  Gennemskuelig og retfærdig udlændingelovgivning.
Bemærkninger til forslaget Forslagsstillerne er bekymrede for, hvorvidt der over de seneste år er sket en udhuling af borgernes retssikkerhed.
Derfor er det nødvendigt at gennemføre et retssikkerhedstjek, der nøje gennemgår en række eksisterende love og forholder sig kritisk til den retssikkerhedsmæssige udvikling, der har været i Danmark, med det formål at sikre tryghed for borgerne.
 Forslaget skal ses i sammenhæng med B 169 om en gennemførelse af et retssikkerhedstjek, som forslagsstillerne også har fremsat.
Retspolitisk Forening har kritiseret udlændingelovgivningen for at være uoverskuelig og udgøre et retssikkerhedsmæssigt problem.
Forslagsstillerne tilslutter sig kritikken og ønsker en liberalisering af lovgivningen, så Danmark bliver et attraktivt land at arbejde og investere i og et åbent land for indvandrere, der kan forsørge sig selv og deres familie.
Opholds- og arbejdstilladelse bør gives efter objektive krav som uddannelse, indkomst og formue.
Nyankomne udlændinges adgang til offentlig understøttelse bør begrænses, og velfærdsydelser bør man kun gradvis kunne opspare rettigheder til.
Det er naturligvis nødvendigt, at Danmark lever op til alle internationale konventioner, og at man stædigt fastholder lovens væsentligste principper og de individuelle borgerrettigheder.
Der skal naturligvis gives asyl til de mennesker, der er på flugt fra undertrykkelse og forfølgelse.
Asylansøgere skal opleve, at deres sager behandles med den retssikkerhed, som bør kunne forventes i en moderne retsstat, og de skal også have ordentlige forhold, mens de venter på afgørelse i deres sag.
Det er også vigtigt, at myndighedsalderen på 18 år atter gives reelt indhold, så man for eksempel frit kan vælge, hvem man tager til ægtefælle.
Det betyder, at 24-års-regel og tilknytningskrav bør afskaffes.
Skriftlig fremsættelse Simon Emil Ammitzbøll (LA):
 Forslag til folketingsbeslutning om at sikre en gennemskuelig og retfærdig udlændingelovgivning.
(Beslutningsforslag nr.
B 170).
