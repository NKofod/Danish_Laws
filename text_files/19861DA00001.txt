Nr BTB 1 Betænkning over udvalget til prøvelse af valgene   

 Nr B 1 1986-87, 1. samling Afgivet af udvalget Afgivet: 19870922 Indhold I.
Indledning 1. Udskrivelse af valget.
2. Folketingets sammentræden.
Det foreløbige udvalg til prøvelse af  

 valgene.
II.
Valget på Færøerne 3. Valgbogen m.v.
 4. Antal kandidatlister og samlet antal stemmer.
 5. Stemmetal for kandidatlisterne og for de valgte kandidater.
 6. Udvalgets bemærkninger.
III.
Valget i Grønland 7. Foreløbig opgørelse.
 8. Samlede stemmetal.
 9. Valgforbundenes stemmetal.
 10. De valgte kandidaters stemmetal.
 11. Godkendelse på det foreløbige grundlag.
 12. Senere afgørelse om opretholdelse af godkendelsen.
IV.
Valget i Danmark 13. Lovgrundlaget og udvalgets materiale.
14. Prøvelsen vedrører valghandlingen, Indenrigsministeriets beregninger og kandidaterne.
15. Valghandlingen A.
Indenrigsministeriets redegørelse vedr. valgbogsafskrifterne 1) Stemmesedlerne 2) Valgbøgerne 3) Valgbogsafskrifter 4) Fejl eller mangler ved valgbøgernes førelse 5) De valgbøgerne tilførte bemærkninger 6) Ugyldige stemmer B.
Valgklager m.m.
1) Valgbestyrelsen for Viborg Amts 5. opstillingskreds 2) Marianne Thorsted, Hørsholm 3) Lars Kristensen, Farum 4) Henny Mygdal Christensen, Virum 5) Ellen Gaarmann, København C.
Stemmetalskorrektionerne ved fintællingen.
 16. Indenrigsministeriets beregninger og opgørelser.
 17. De valgte kandidater.
V.
Udvalgets konklusion 18. Udvalgets indstillinger.
I.
Indledning 1. Valg til Folketinget blev udskrevet ved kongeligt åbent brev af 18. august 1987 til afholdelse tirsdag den 8. september 1987, idet det dog for så vidt angår valget på Færøerne og i Grønland blev overladt til henholdsvis rigsombudsmanden på Færøerne og rigsombudsmanden i Grønland at bestemme dagen for valgets afholdelse deer.
Den 8. september 1987 blev imidlertid også fastsat som valgdag for Færøerne og Grønland, således at denne dag blev fælles valgdag for hele riget.
2. I henhold til grundlovens § 35 trådte det nyvalgte Folketing sammen tirsdag den 22. september 1987, og Tinget nedsatte, som det er foreskrevet i forretningsordenens § 1, et foreløbigt udvalg på 21 medlemmer til prøvelse af valgene.
Dette udvalg afholdt kort efter sættende møde, hvor Annelise Gotfredsen (KF) blev valgt til formand og Henning Rasmussen (S) til næstformand.
Udvalget har derefter i en række møder gennemgået det modtagne materiale vedrørende valgene.
II.
Valget på Færøerne 3. Med skrivelse af 18. september 1987 har indenrigsministeren fremsendt valgbog vedrørende det på Færøerne den 8. september 1987 stedfundne valg til Folketinget med tilhørende udskrift af valgbestyrelsens protokol bilagt et ubenyttet eksemplar af de stemmesedler, der har været benyttet ved valget.
4. Det fremgår af materialet, at der har været 6 kandidatlister, og at stemmeprocenten har været på 68,9, idet der ved valget blev afgivet i alt 22.385 stemmer, heraf 22.228 gyldige, 81 blanke og 76 andre ugyldige stemmer.
5. Det parti, der opnåede det største antal stemmer, nemlig 6.411, var Folkeflokken, og af dette partis kandidater fik Oli Breckmann flest personlige stemmer, nemlig 3.681.
Det færøske Socialdemokrati fik det næststørste antal stemmer, nemlig 5.486, og af dette partis kandidater fik Atli P.
Dam flest personlige stemmer, nemlig 1.820.
 De øvrige kandidatlister opnåede følgende stemmetal:
Det fremgår af valgresultatet, at Oli Breckmann og Atli P.
Dam er valgt til medlemmer af Folketinget.
6. I Indenrigsministeriets skrivelse er det anført, at der ikke er modtaget nogen klage over folketingsvalget på Færøerne.
Udvalget til prøvelse af valgene har ingen bemærkninger vedrørende valghandlingen eller opgørelsen af valget, og der er heller ikke over for udvalget rejst tvivl om de to nævnte kandidaters valgbarhed.
III.
Valget i Grønland 7. Med skrivelser af 16. og 18. september 1987 har Statsministeriet, Grønlandsdepartementet, fremsendt henholdsvis en fra rigsombudsmanden i Grønland modtaget telegrafisk foreløbig opgørelse af folketingsvalget i Grønland den 8. september 1987 og den foreløbige valgbog.
8. Det fremgår af denne opgørelse, at der har været 4 valgforbund, og at stemmeprocenten har været på 45, idet der er afgivet i alt 16.980 stemmer, heraf 15.911 gyldige, 170 blanke og 899 andre ugyldige stemmer.
9. Af de gyldige stemmer er 6.885 afgivet på valgforbundet Siumut, 6.573 på valgforbundet Atassut, 1.979 på valgforbundet Inuit Ataqatiqiit og 474 på valgforbundet Issittup Partiia.
De to førstnævnte valgforbund har således fået valgt hver 1 repræsentant.
10. Af de 6.885 stemmer, der er afgivet på Siumut, har Hans-Pavia Rosing opnået det største antal, nemlig 3.832 stemmer.
Af de 6.573 stemmer, der er afgivet på Atassut, har Otto Steenholdt opnået de 5.618 stemmer.
 Hans-Pavia Rosing og Otto Steenholdt må herefter anses for valgt.
Det anføres af rigsombudsmanden, at der er små usikkerheder, idet der er småfejl i indberetninger fra enkelte af Upernaviks bygder, men at disse små forhold imidlertid ikke kan forrykke landsresultatet.
Det fremgår endvidere af den foreløbige opgørelse, at valgstedet i bygden Søndre Upernavik ikke åbnede før kl. ca. 16.30 på valgdagen grundet en forglemmelse fra valglederens side.
Der var ikke indtil tidspunktet for den foreløbige opgørelse i Grønland modtaget klager over valget.
11. Der er ikke over for udvalget rejst tvivl om de to kandidaters valgbarhed, og udvalget benytter derfor bestemmelsen i § 1, stk.
6, i Folketingets forretningsorden, hvorefter det vedrørende medlemmer valgt i Grønland kan gøre indstilling til Tinget om godkendelse på grundlag af den foreløbige opgørelse.
12. Når det endelige valgmateriale til sin tid foreligger, må Folketinget som sædvanlig træffe afgørelse om, hvorvidt godkendelsen kan opretholdes.
I den forbindelse bør årsagerne til ovennævnte uregelmæssighed i Søndre Upernavik oplyses.
IV.
Valget i Danmark 13. Valget er foretaget efter reglerne i lov om valg til Folketinget, jf. lovbekendtgørelse nr. 418 af 22. september 1980, som ændret blandt andet ved lov nr. 91 af 2. marts 1983, lov nr. 179 af 8.
maj 1985 og § 127 i lov nr. 271 af 13. maj 1987, hvorved bemærkes, at den nye folketingsvalglov (lov nr. 271 af 13. maj 1987) som helhed først træder i kraft den 1. juli 1988.
Udvalget har vedrørende valget i Danmark af de 175 mandater modtaget følgende materiale:
Med skrivelse af 21. september d.å. har indenrigsministeren i henhold til valglovens § 53 fremsendt:
1) De fra opstillingskredsenes valgbestyrelser modtagne udskrifter af valgbøgerne.
2) De i overensstemmelse med lovens §§ 42-44 foretagne beregninger af kreds- og tillægsmandaternes fordeling.
3) Den i overensstemmelse med lovens §§ 45-48 foretagne opgørelse af, hvilke kandidater der har opnået valg.
 4) De i lovens § 50 omhandlede lister over stedfortrædere.
Med samme skrivelse fremsendtes endvidere en redegørelse indeholdende de bemærkninger, som den stedfundne gennemgang af de nævnte udskrifter af valgbøgerne har givet ministeriet anledning til.
Indenrigsministeren har desuden med skrivelse af 16. september 1987 fremsendt en skrivelse fra valgbestyrelsen for Viborg Amts 5.
 opstillingskreds vedrørende bedømmelsen af en stemmeseddel.
Endelig har ministeren med skrivelser af 16., 18. og 22. september d.å. fremsendt 4 valgklager.
14. Udvalgets arbejde med dette materiale vedrører 3 spørgsmål: For det første spørgsmålet om gyldigheden af valghandlingen, herunder valgets forberedelse, stemmeafgivningen, optællingen af stemmesedlerne og vurderingen af dem samt valgbøgerne og disses førelse m.v.
For det andet spørgsmålet om godkendelse af de af Indenrigsministeriet foretagne opgørelser og beregninger.
Og for det tredje spørgsmålet om godkendelse af de kandidater, der har opnået valg.
15. Valghandlingen Af de spørgsmål, der er nævnt ovenfor, behandles først spørgsmålet om selve valghandlingen og forskellige problemer i forbindelse hermed.
A.
Udvalget har som sædvanlig nøje gennemgået Indenrigsministeriets redegørelse indeholdende de bemærkninger, som den stedfundne gennemgang af valgbogsudskrifterne har givet ministeriet anledning til.
1) Indenrigsministeriet har i redegørelsen oplyst, at ministeriet som følge af det store antal opstillingsberettigede partier og det deraf følgende store antal kandidater ved dette valg har givet valgbestyrelserne mulighed for at beslutte, at kandidaternes navne på stemmesedlerne anføres i 2 eller flere lodrette kolonner.
Det oplyses, at 6 valgbestyrelser har benyttet denne mulighed.
Det anføres, at stemmesedlerne i de forskellige opstillingskredse i øvrigt har stort set en ensartet udformning.
Det anføres i redegørelsen, at der ved dette valg er en del stemmesedler behæftet med fejl.
Herom oplyses følgende: »I 24 opstillingskredse er der således for et eller flere partier fejl vedrørende kandidaternes rækkefølge.
I 2 af disse opstillingskredse er tillige fejl vedrørende skrifttype.
I alt forekommer 27 rækkefølgefejl. 14 af rækkefølgefejlene vedrører tilfælde, hvor sideordnet opstilling er kombineret med partiliste (H.
Det Humanistiske Parti, 12 tilfælde, K.
Danmarks Kommunistiske Parti, 2 tilfælde). De sideordnet opstillede kandidater er således anført i partilistens rækkefølge, mens den korrekte rækkefølge havde været alfabetisk. 10 rækkefølgefejl beror på, at sideordnet opstillede kandidater ikke er anført i den korrekte alfabetiske rækkefølge, mens de resterende 3 rækkefølgefejl beror på en »sammenblanding« af kandidater ikke opstillet i  

 opstillingskredsen med kandidater opstillet i opstillingskredsen.
Ved valget i 1984 var der kun i 4 opstillingskredse fejl i stemmesedlerne.
Det bemærkes, at adgangen til at kombinere sideordnet opstilling med partiliste er ophævet ved den nye folketingsvalglov, der træder i kraft den 1. juli 1988.' Udvalget har i spørgsmål 3 bedt indenrigsministeren om at vurdere, hvorfor der er sket en stigning i antallet af fejl i kandidatrækkefølgen på stemmesedlerne.
Ministerens besvarelse er medtaget i bilag 1.
Udvalget skal beklage, at en del valgbestyrelser ikke har fulgt de gældende regler om udformningen af stemmesedlerne.
2) Det oplyses i redegørelsen vedrørende valgbøgerne, at Indenrigsministeriet i 1985 har ladet fremstille en ny udgave af den valgbog, som valgbestyrelserne skal benytte, og at denne såvel i teknisk henseende (løsbladssystem) som i kontrolmæssig henseende (indførelse af et særligt afstemningsskema, der omfatter alle afstemningsområder i opstillingskredsen) er en forbedring i forhold til den tidligere.
Ud over at 2 opstillingskredse har benyttet den gamle udgave, anføres det, at Københavns Kommune for de 16 opstillingskredse i kommunen også ved dette valg har fremstillet særlige valgbøger, der afviger fra den valgbog, Indenrigsministeriet har fremstillet.
Dette har man ikke hidtil fundet anledning til at påtale, da de københavnske valgbøger indeholder alle relevante oplysninger.
Indenrigsministeriet oplyser dog i denne forbindelse følgende: »Vedrørende stemmetalskorrektioner ved fintællingen i forhold til valgnattens resultater, bl.a. i Søndre Storkreds, skal dog bemærkes, at man ikke ud fra de københavnske valgbøger kan konstatere, hvilke afstemningsområder disse stemmetalskorrektioner vedrører.
Det skal dog i denne forbindelse yderligere bemærkes, at de færreste valgbestyrelser i opstillingskredsene uden for København udfylder de sider i valgbogen, der er beregnet til oplysninger om stemmetalskorrektioner.« Udvalget har i denne forbindelse forespurgt indenrigsministeren (spørgsmål 4), om han vil drage omsorg for, at Københavns Kommune i fremtiden anvender de samme valgbøger, som bruges i det øvrige land.
Indenrigsministerens besvarelse er optrykt i bilag 1.
3) Det omtales i redegørelsen vedrørende valgbogsafskrifter, at ministeriet atter ved dette valg har tilladt, at der i stedet for afskrift af valgbogen kan indsendes en tydelig fotokopi.
Udvalget værdsætter som tidligere udvalg den forenkling, der herved har fundet sted, og finder det derfor beklageligt, at der stadig indsendes fotokopier, der ikke er tilstrækkelig tydelige, eller hvis sammenhæftning er yderst ringe.
4) Gennemgangen af valgbøgerne har givet ministeriet anledning til bemærkninger om forskellige fejl eller mangler ved valgbøgernes førelse.
Ingen af disse er dog af en sådan karakter, at de har givet udvalget anledning til særlige bemærkninger herom.
5) Ministeriet har dernæst blandt de valgbøgerne tilførte bemærkninger vedrørende valgets forberedelse og afholdelse særlig henledt opmærksomheden på følgende:
Af valgbogen for Københavns Amts 5. kreds, Hellerup, fremgår, at der er fremsat indsigelse mod, at 2 tilforordnede vælgere, der skulle hjælpe svagelige med stemmeafgivningen, tilhørte det samme politiske parti.
Af valgbogen for Storstrøms Amts 5. kreds, Maribo, fremgår, at 3 vælgere har afgivet stemme på et forkert afstemningssted.
Af valgbogen for Vejle Amts 3. kreds, Vejle, fremgår, at der er indgivet politianmeldelse mod en vælger, der havde forsøgt at stemme 2 gange.
Af valgbogen for Ringkøbing Amts 3. kreds, Herning, fremgår, at der har været et par episoder ved brevafstemningen på Sunds Plejehjem, hvor pårørende til beboerne ønskede at overvære stemmeafgivningen.
Dette blev afslået af stemmemodtagerne, og de pågældende kom ikke til at afgive stemme, idet de ikke kunne tilkendegive, hvilket parti eller hvilken kandidat de ville stemme på.
Af valgbogen for Nordjyllands Amts 8. kreds, Hobro, fremgår, at en umyndiggjort vælger uretmæssigt har afgivet stemme.
6) Under omtalen af Indenrigsministeriets redegørelse skal endelig til sidst nævnes, at ministeriet som sædvanlig har givet en oversigt over de ugyldige stemmer.
Det fremgik heraf, at der var optalt 20.289 blanke og 6.355 andre ugyldige stemmer.
Det kan hertil føjes, at antallet af blanke stemmer i 1977 var 13.850, i 1979 18.552, i 1981 15.289 og i 1984 19.731, og at antallet af andre ugyldige stemmer i 1977 var 4.820, i 1979 4.791, i 1981 4.592 og i 1984 4.992.
Det fremgik endvidere af oversigten, at blandt de 6.355 andre ugyldige stemmer faldt en meget stor del i 3 hovedgrupper, nemlig 934 (mod forrige gang 776), der var påført 2 eller flere kryds, 1.565 (mod forrige gang 985), der var forsynet med påskrift eller andet særpræg, og endelig 2.155 brevstemmer, der var ugyldige af forskellige grunde (antallet var sidste gang 1.746).
Specielt vedrørende de ugyldige brevstemmer har udvalget stillet spørgsmålene nr. 2 og 5. Ministerens besvarelse heraf er optrykt i bilag 1.
B.
Som tidligere anført foreligger der en henvendelse fra en valgbestyrelse og 4 klager vedrørende valghandlingen:
1) Med skrivelse af 16. september d.å. har Indenrigsministeriet fremsendt skrivelse fra valgbestyrelsen for Viborg Amts 5. Kreds, bilagt en stemmeseddel, om hvis gyldighed der har været uenighed.
Et flertal har anset stemmesedlen for ugyldig, idet den på forsiden er afmærket med en skrå streg, medens et mindretal i valgbestyrelsen ikke har været enige i denne vurdering, da de finder, at skråstregen er en del af resten af et kryds på bagsiden af stemmesedlen fremkommet ved, at vælgeren har foretaget afkrydsningen, medens denne var sammenfoldet, således at krydset er kommet til at stå på begge sider af stemmesedlen.
Indenrigsministeriet har ved fremsendelsen tilsluttet sig den bedømmelse, der er anlagt af valgbestyrelsens mindretal, hvilket udvalget har taget til efterretning.
2) Med skrivelse af 16. september d.å. har Indenrigsministeriet fremsendt en fra fru Marianne Thorsted, Hørsholm, modtaget klage over, at der på den i lokalet for brevstemmeafgivning opslåede liste over opstillingsberettigede partier stod ANNULLERET i felterne for Socialistisk Folkeparti og Fælles Kurs.
Klageren har anført at dette kunne give anledning til den misforståelse, at disse partier ikke opstillede.
Det fremgår af en fra Hørsholm Kommunalbestyrelse indhentet erklæring samt af valgbogen for Frederiksborg Amts 2. opstillingskreds, at der er tale om et korrekturtryk med annulationspåtegning, der har været i brug fra onsdag den 2. september om eftermiddagen indtil lørdag den 5. Det fremgår endvidere af valgbogsudskriften, at valgbestyrelsen beklager det passerede og vil sikre, at gentagelse ikke finder sted.
 Udvalget tager beklagelsen til efterretning.
3) Med skrivelse af 18. september d.å. har Indenrigsministeriet fremsendt en klage fra hr.
Lars Kristensen, Farum.
Lars Kristensen, der ved folketingsvalget var opstillet som kandidat uden for partierne, gør gældende, at det er i strid med grundloven, at der ved folketingsvalg kan stemmes på et parti og ikke alene på en kandidat.
Lars Kristensen mener endvidere, at valget af de 40 tillægsmandater er sket i strid med grundlovens bestemmelse om, at Folketingets medlemmer vælges ved direkte valg.
Hertil har Indenrigsministeriet anført følgende: »De principper i folketingsvalgloven, hvis grundlovsmæssighed Lars Kristensen bestrider, går tilbage til valgloven af 1920 og har været lagt til grund ved udformningen af grundlovens bestemmelser om, at de nærmere regler for valgrettens udøvelse og om gennemførelse af forholdstalsvalgmåden gives ved valgloven.
Klagen giver ikke Indenrigsministeriet anledning til yderligere bemærkninger.« Udvalget kan henholde sig til det af Indenrigsministeriet anførte.
4) Med skrivelse af 18. september d.å. har Indenrigsministeriet fremsendt en efter klagefristens udløb modtaget klage fra fr.
Henny Mygdal Christensen, Virum.
Henny Mygdal Christensen klager over, at en hende bekendt person, der bor på et plejehjem i Aalborg, deltog i brevafstemningen på plejehjemmet, uanset at den pågældende ikke har kunnet forstå, hvad der foregik, hvorfor denne valghandling må anses for ulovlig.
Det fremgår af de fremsendte bilag, at fr.
Henny Mygdal Christensen tidligere har klaget til valgbestyrelsen i Aalborg Kommune, og at kommunen herefter over for klageren har redegjort for sagsforløbet og anført, at valghandlingen er sket i henhold til gældende regler.
På baggrund af Aalborg Kommunes redegørelse for sagen har udvalget ikke fundet grundlag for, at de 2 personer, der forestod brevstemmeafgivningen, har handlet i strid med de gældende regler.
5) Med skrivelse af 22. september 1987 har Indenrigsministeriet fremsendt en efter klagefristens udløb modtaget klage fra fr.
 Ellen Gaarmann, København.
Ellen Gaarmann klager over, at valget blev udskrevet med kun 3 ugers varsel, hvilket forhindrede hende i at afgive sin stemme til valget.
På det tidspunkt, da valget blev udskrevet, opholdt Ellen Gaarmann sig i udlandet, idet hun netop havde påbegyndt afholdelse af en almindelig lønmodtagerferie (4 uger). Ellen Gaarmann mener, at valglovens frister for udskrivelse af valg bør ændres, så de harmonerer med, at de fleste mennesker holder 4 ugers ferie.
Indenrigsministeriet har i den anledning bemærket, at folketingsvalgloven ingen regler indeholder om, »med hvilken frist folketingsvalg skal udskrives.
Derimod indeholder valgloven regler om, at brevstemmeafgivning her i landet kan finde sted de sidste 3 uger før valget, mens brevstemmeafgivning i udlandet kan finde sted de sidste 3 måneder før valget.
De gældende regler om brevstemmeafgivning giver således mulighed for, at vælgere, der er bortrejst på valgdagen, herunder opholder sig i udlandet, kan deltage i valget, om end der i udlandet - hvor brevstemmeafgivning skal foregå på en dansk repræsentation (ambassade eller konsulat) - efter omstændighederne kan være langt til et brevstemmested.
Klagen giver ikke Indenrigsministeriet anledning til yderligere bemærkninger.« Udvalget kan henholde sig hertil.
C.
Vedrørende de ved fintællingen foretagne stemmetalskorrektioner, specielt i Søndre Storkreds, har indenrigsministeren i redegørelsen vedrørende valgbøgerne, jf. ovenfor under pkt. 15, nr. 2, oplyst følgende: »Ved stemmetalskorrektionen i Søndre Storkreds blev bl.a. tillagt Socialistisk Folkeparti 444 stemmer, mens Socialdemokratiet afgav 64 stemmer.
Dette medførte, at et kredsmandat i Søndre Storkreds ved fintællingen blev overført fra Socialdemokratiet til Socialistisk Folkeparti.
Københavns Kommune har over for Indenrigsministeriet oplyst, at stemmetalskorrektionen for Socialistisk Folkeparti i det væsentligste vedrører 2 afstemningsområder, dels afstemningsområde Vest i 4. Københavnske Kreds, Sundby, dels afstemningsområde Amagerbro i 9. Københavnske Kreds, Amagerbro.
I førstnævnte afstemningsområde blev Socialistisk Folkeparti tilført 115 stemmer, heraf 50 fra Socialdemokratiet og 65 fra Det Konservative Folkeparti.
I sidstnævnte afstemningsområde blev Socialistisk Folkeparti tilført 301 stemmer fra Det Konservative Folkeparti.« Udvalget har i denne forbindelse stillet spørgsmål nr. 1 til indenrigsministeren.
Ministerens besvarelse er optrykt i bilag 1.
Udvalget skal beklage det store antal stemmetalskorrektioner, der er sket ved fintællingen, og skal henstille til valgbestyrelserne, at der udvises større agtpågivenhed ved optællingen på valgaftenen.
16. Indenrigsministeriets beregninger og opgørelser De af Indenrigsministeriet foretagne beregninger og opgørelser har ikke givet udvalget anledning til særlige bemærkninger.
Det fremgår af den af Danmarks Statistik foretagne opgørelse, at der ved valget er afgivet i alt 3.389.201 stemmer, heraf som nævnt 20.289 blanke og 6.355 andre ugyldige stemmer.
17. De valgte kandidater Det tredje spørgsmål, udvalget skal behandle, er som nævnt under punkt 14 spørgsmålet om godkendelse af de kandidater, der har opnået valg.
A.
Der har ikke i udvalget været spørgsmål om valgbarhed for de 174 kandidaters vedkommende.
B.
For så vidt angår Mogens Glistrup, der var medlem af Folketinget fra 1973 til 1983, skal bemærkes, at han - efter at Tinget efter hvert valg havde ophævet hans immunitet - ved højesteretsdom af 22. juni 1983 blev idømt 3 års fængsel og en tillægsbøde på 1.000.000 kr. (med forvandlingsstraf af fængsel i 6 måneder) for overtrædelse af straffeloven, skattekontrolloven og kildeskatteloven.
Desuden blev retten til at udøve advokatvirksomhed frakendt ham indtil videre.
Endvidere blev han dømt til at efterbetale skat med 941.029 kr.
Endelig stadfæstedes Landsrettens afgørelse om hans pligt til betaling af sagsomkostninger for byret og landsret, og det bestemtes, at sagens omkostninger for Højesteret skulle betales af statskassen.
På baggrund heraf indstillede et flertal i udvalget til valgs prøvelse (udvalget med undtagelse af Fremskridtspartiets og Venstresocialisternes medlemmer) i betænkning og indstilling af 28. juni 1983, at Mogens Glistrups mandat skulle bortfalde som følge af, at han havde mistet sin valgbarhed.
Flertallets indstilling blev vedtaget af Folketinget den 1. juli 1983 med 128 stemmer for og 22 imod (Folketingstidende 1982-83, tillæg B, sp.
 2895, forhandlingerne sp. 12877).
Ved folketingsvalget den 10. januar 1984 blev Mogens Glistrup, der på det tidspunkt var påbegyndt afsoning af den idømte straf, på ny valgt til Folketinget.
I betænkning og indstilling af 3. februar 1984 fra det midlertidige udvalg til prøvelse af valgene indstillede et flertal (udvalget med undtagelse af Venstresocialisternes medlem) imidlertid, at Folketinget skulle erklære dette valg ugyldigt som følge af manglende valgbarhed.
Ved behandlingen af udvalgets indstillinger den 6. februar 1984 stemte 139 medlemmer imod anerkendelse af gyldigheden. 18 medlemmer stemte for anerkendelse.
Som valgt i stedet for Mogens Glistrup godkendtes herefter 1. stedfortræder for Fremskridtspartiet i den pågældende amtskreds (Folketingstidende 1983-84, 2. samling, tillæg B, sp. 9 og 47, forhandlingerne sp. 26).
Justitsministeren har over for udvalget oplyst, at Mogens Glistrup blev løsladt på prøve den 11. marts 1985 i henhold til straffelovens § 38, stk. 2, efter udståelse af halvdelen af straffetiden.
Løsladelsen skete på vilkår af 2 års prøvetid fra løsladelsesdatoen at regne.
Muligheden for at fuldbyrde reststraffen, der udgjorde 585 dage, er således nu bortfaldet.
Det er endvidere oplyst, at Mogens Glistrup har overholdt de hidtidige aftaler om afdragsvis betaling af bødestraffen.
C.
De regler, der danner grundlaget for bedømmelsen af spørgsmålet om valgbarhed til Folketinget, er bestemmelserne i grundlovens § 30, stk. 1, og § 33, der er sålydende:
 § 30.
Stk. 1. Valgbar til Folketinget er enhver, som har valgret til dette, medmindre vedkommende er straffet for en handling, der i almindeligt omdømme gør ham uværdig til at være medlem af Folketinget.
 Stk. 2. . . .
 § 33.
Folketinget afgør selv gyldigheden af sine medlemmers valg samt spørgsmål om, hvorvidt et medlem har mistet sin valgbarhed.
Om den nærmere forståelse af grundlovens § 30 henvises til redegørelsen i afsnit 17 i udvalgsbetænkningen af 28. juni 1983, jf.
Folketingstidende 1982-83, tillæg B, sp. 2895. (Optrykt som bilag 2).
I tilslutning til de deer gengivne fortolkningsbidrag fra den nyere juridiske litteratur skal særligt om spørgsmålet om en eventuel tidsbegrænsning af den valgbarhedsfortabelse, som en straf kan medføre, citeres følgende udtalelse af professor Max Sørensen i Statsforfatningsret (2. udgave 1973 ved Peter Germer, side 83):
 »I grundlovens formulering er der ikke taget hensyn til tidsfaktoren.
Selv et forhold, der ligger langt tilbage i tiden, kan komme i betragtning, men det er formentlig berettiget at betragte selve tidsforløbet som en formildende faktor, således at ældre forhold ikke nødvendigvis bør anses for diskvalificerende, selv om et nyere forhold af ganske tilsvarende karakter ville medføre tab af valgbarheden.
Jf. herved Beretning fra udvalget til valgs prøvelse afgivet den 12. april 1973, afsnit I, pkt. 2 (Folketingstidende 1972-73, i tillæg B, sp. 1379-80).« I den nævnte beretning fra udvalget til valgs prøvelse af 12. april 1973 er specielt vedrørende tilfælde, hvor Folketinget først efter godkendelsen af et medlem får kendskab til en idømt straf, anført, at rejses spørgsmålet herefter om valgbarhed, »må ved bedømmelsen den tid, der er hengået siden dommen, kunne tages i betragtning, hvorved bemærkes, at der i modsætning til tidligere ikke er fastsat nogen forældelsesregel«.
Hertil slutter også professor Henrik Zahle sig i Dansk Forfatningsret, foreløbig udgave, 1986, bind 1, side 257, hvor følgende anføres:
»Grundloven indeholder ikke nogen forældelsesregel.
Selv om ældre forhold således også kan have betydning, kan der dog på den anden side ikke ses bort fra det tidsmæssige forhold mellem handling og eventuel indtræden i Folketinget, sml. kommunal valglov § 2, stk.
2.« D.
Om tidligere tilfælde, hvor medlemmer af Folketinget er blevet straffet, henvises til oversigten i udvalgsbetænkningen af 28.
juni 1983, afsnit 18, jf.
Folketingstidende 1982-83, tillæg B, sp.
2895 (optrykt som bilag 3). Udvalget til valgs prøvelse har siden da behandlet et yderligere antal tilfælde uden at finde, at de pågældende medlemmer havde mistet deres valgbarhed, og har herefter afgivet beretning om sagerne, jf. afsnit 18, pkt. a.
 Herudover er alene afgivet indstillingerne af 28. juni 1983 og 3.
 februar 1984 vedrørende Mogens Glistrup.
E.
Om Mogens Glistrups valgbarhed udtales følgende:
Et flertal (Henning Rasmussen (S), Baadsgaard (S), Torben Lund (S), Tastesen (S), Pia Gjellerup (S), Dorte Bennedsen (S), Annelise Gotfredsen (KF), Lizzie Lichtenberg (KF), Else Theill Sørensen (KF), Kai Dige Bach (KF), Elsebeth Kock-Petersen (V), Henrik Toft (V), Skrumsager Skau (V), Emmert Andersen (CD), Inger Stilling Pedersen (KRF) og Dagmar Mørk Jensen (RV)) betragter det fortsat med megen alvor, at et medlem er fundet skyldig i de omhandlede forhold og herfor er idømt en så alvorlig straf som omtalt ovenfor.
Flertallet lægger vægt på, at fængselstraffen nu er afsonet, og at der er udvist god vilje til at afvikle bøden gennem overholdelse af indgåede aftaler om betaling.
Der er herudover lagt vægt på den tid, der er hengået, siden lovovertrædelsen fandt sted.
Som følge af sine overvejelser har flertallet fundet, at der nu foreligger sådanne momenter i den konkrete sag, at man ud fra en samlet vurdering mener, at Mogens Glistrup må godkendes som medlem af Folketinget.
Et mindretal (Agerschou (SF), Leif Hermann (SF) og Bjørn Poulsen (SF)) bemærker: Allerede fordi Mogens Glistrup har udstået fængselsstraffen samt under hensyn til, at bødestraffen er under afvikling, findes han valgbar til Folketinget.
Et andet mindretal (Glistrup (FP)), som er enig i flertallets og det første mindretals konklusion, udtaler:
I et demokrati er det en farlig og usædvanlig sag, hvis et folketingsflertal indlader sig på at underkende vælgernes afgørelse.
Betænkelighederne formindskes ikke af, at denne vælgerafgørelse nu er gentaget ved 7 folketingsvalg i træk.
For at Folketinget kan være berettiget til at tilsidesætte vælgerne, er det ifølge udformningen af grundlovens § 30, stk. 1, den afgørende betingelse, at det med rimelig sikkerhed må konstateres, at det almindelige omdømme i september 1987 vedrørende nogle i 1967-1973 foretagne handlinger skulle være særdeles stærkt belastende for den valgte.
Enhver virkelighedsnær behandling af dette spørgsmål må standse ved, at ingen med nogen sikkerhed nu, 14-21 år efter handlingernes foretagelse, kan konstatere noget almindeligt omdømme som omtalt i grundloven.
Det ville jo bl.a.
forudsætte, at der nu skulle eksistere et almindeligt kendskab til handlingernes nærmere indhold.
Juridisk er det derfor hævet over enhver tvivl, at grundlovens § 30 ikke giver Folketinget adgang til at forkaste den afgørelse, vælgerne traf den 8. september 1987. Skete det alligevel, tiltog Folketinget sig en kompetence, som den gældende grundlov ikke har givet Folketinget, og som en forfatning i et folkestyre forhåbentlig aldrig vil give noget parlament.
 I øvrigt henvises til mindretallets udtalelser i betænkning af 28.
juni 1983, til indlæg i folketingsdebatten den 1. juli 1983, til bilag 10 til betænkning af 3. februar 1984 og til mindretallets indlæg i folketingsdebatten den 6. februar 1984.
Et tredje mindretal (Svend Andersen (S)) finder, at Mogens Glistrup fortsat ikke kan anses for valgbar til Folketinget og afgiver derfor de under punkt 18 anførte indstillinger om, at valget af Mogens Glistrup erklæres for ugyldigt som følge af hans manglende valgbarhed, samt at den kandidat, der er opført som nr. 1 for Fremskridtspartiet i Københavns Amtskreds på den i henhold til valglovens § 50 udarbejdede reviderede stedfortræderliste, anses for valgt i stedet for Mogens Glistrup (jf. valglovens § 54, stk.
3), og at den pågældende godkendes som medlem af Folketinget fra og med den 8. september 1987.
V.
Udvalgets konklusion 18. Der afgives herefter følgende:
Indstillinger A.
Vedrørende valget på Færøerne Af udvalget:
1) Folketinget godkender det på Færøerne den 8. september 1987 afholdte valg af 2 medlemmer til Folketinget (valghandlingen), den af valgbestyrelsen foretagne opgørelse og beregning over dette valg og de på den omdelte fortegnelse opførte 2 kandidater som valgte fra og med den 8. september 1987.
B.
Vedrørende valget i Grønland Af udvalget:
2) Folketinget godkender på grundlag af den af rigsombudsmanden i Grønland foretagne foreløbige opgørelse af det den 8. september 1987 foretagne valg af 2 medlemmer til Folketinget de 2 på den omtalte liste opførte kandidater som valgte fra og med den 8.
 september 1987.
C.
Vedrørende valget i Danmark Af udvalget:
3) Folketinget godkender det i Danmark den 8. september 1987 afholdte valg af medlemmer til Folketinget (valghandlingen), de af Indenrigsministeriet med skrivelse af 21. september 1987 fremsendte beregninger og opgørelse af dette valg og de på den omdelte valgkredsfortegnelse opførte 174 kandidater (alle 175 med undtagelse af Mogens Glistrup) som valgte fra og med den 8.
 september 1987.
 Af et flertal (udvalget med undtagelse af Svend Andersen (S)):
4 a) Folketinget godkender Mogens Glistrup som medlem af Folketinget fra og med den 8. september 1987.
 Af et mindretal (Svend Andersen (S)):
4 b) Folketinget erklærer valget af Mogens Glistrup for ugyldigt som følge af den pågældendes manglende valgbarhed.
5) Folketinget bestemmer at den kandidat (husmoder Aase D.
Madsen), der er opført som nr. 1 for Fremskridtspartiet i Københavns Amtskreds på den i henhold til valglovens § 50 udarbejdede stedfortræderliste, anses for valgt i stedet for Mogens Glistrup (jf. valglovens § 54, stk. 3), og at Aase D.
Madsen godkendes som medlem af Folketinget fra og med den 8. september 1987.
Henning Rasmussen (S) nfmd.
Svend Andersen (S) Baadsgaard (S) Torben Lund (S) Tastesen (S) Pia Gjellerup (S) Dorte Bennedsen (S) Agerschou (SF) Leif Hermann (SF) Bjørn Poulsen (SF) Annelise Gotfredsen (KF) fmd.
Lizzie Lichtenberg (KF) Else Theill Sørensen (KF) Kai Dige Bach (KF) Elsebeth Kock-Petersen (V) Henrik Toft (V) Skrumsager Skau (V) Emmert Andersen (CD) Glistrup (FP) Inger Stilling Pedersen (KRF) Dagmar Mørk Jensen (RV) Partiet FK havde ikke medlemmer i udvalget.
Bilag 1 Udvalgets spørgsmål til indenrigsministeren og dennes besvarelse heraf Spørgsmål 1:
Under henvisning til ministerens redegørelse vedrørende valget bedes angående resultatet i Søndre Storkreds oplyst, hvad baggrunden har været for de ved fintællingen foretagne stemmetalskorrektioner vedrørende afstemningsområde Vest i 4. Københavnske Kreds, Sundby, og i afstemningsområde Amagerbro i 9. Københavnske Kreds, Amagerbro.
 Svar:
Der henvises til vedlagte skrivelse af dags dato fra Københavns Magistrats 1. afdeling med bilag.
Bilag til besvarelsen af spørgsmål 1 KØBENHAVNS MAGISTRAT 1. afdeling København, den 22. september 1987 Til Indenrigsministeriet Under henvisning til valgudvalgets forespørgsel af 22. september 1987 vedrørende baggrunden for de stemmetalskorrektioner, der er foretaget ved fintællingen ved folketingsvalget 8. september 1987, skal man henvise til vedlagte udtalelse af 16. september 1987 fra Statistisk Kontor samt udtalelser af 22. september 1987 fra valgstyrelsen for 9. kreds, Amagerbro, samt valgstyrelsen for 4.
 kreds, vest.
Herudover skal magistraten oplyse, at Statistisk Kontor har gjort opmærksom på, at der ikke er noget usædvanligt i at foretage større eller mindre korrektioner i forbindelse med fintællingen.
I den forbindelse skal bemærkes, at de større fejltællinger formentlig skyldes, at optalte bundter fejlplaceres på valgaftenen, hvor tidsfaktoren spiller en stor rolle.
Tanken med fintællingen er - ud over at opgøre stemmerne på de enkelte kandidater - at kontrollere, at den foreløbige opgørelse - foretaget af de tilforordnede vælgere på valgaftenen - er korrekt.
For en ordens skyld skal tilføjes, at tilsvarende korrektion - om end knap så stor - er foretaget vedrørende andre af de resterende 53 københavnske afstemningskredse og mellem andre partier.
ØKONOMIDIREKTORATET STATISTISK KONTOR 16. september 1987 Statistisk Kontors valgservice Ved fintællingen efter et folketingsvalg varetager Statistisk Kontor det egentlige beregningsarbejde og udarbejder på baggrund heraf valgbøgerne for de 16 københavnske opstillingskredse.
I tilknytning hertil har Statistisk Kontor gennem mange år tillige videregivet disse kredsresultater direkte til repræsentanter for pressen, politikere og andre interesserede samt oplyst navnene på de valgte kandidater, bl.a. under forudsætning af, at Indenrigsministeriets foreløbige beregning på valgnatten af kreds- og tillægsmandaternes fordeling på partier i hovedstadens område holdt stik (jf. bilag 1).
Ved fintællingen den 9. ds. viste der sig imidlertid i Søndre Storkreds at være flere - og større - stemmeoverførsler (jf. bilag 2 og 3).
Da 2 heraf berørte partier, Socialdemokratiet og Socialistisk Folkeparti, samtidig stemmemæssigt lå temmelig tæt på hinanden (400-500 stemmer), førte de omtalte stemmekorrektioner her uheldigvis til, at størrelsesforholdet de 2 partier imellem blev byttet om.
Resultatet blev som bekendt, at et kredsmandat i Søndre Storkreds gik fra Socialdemokratiet til Socialistisk Folkeparti, idet et tillægsmandat i Jylland dog samtidig gik den modsatte vej.
Statistisk Kontor har ikke i de senere år været ude for forskydninger i stemmetallene med ændringer i hovedstadens foreløbige kredsmandatfordeling til følge, hvorfor der ikke findes nogen fast procedure til »at opfange« sådanne.
 Dette vil - naturligvis - nu blive indført.
E.
Daugaard Bentzen Claus A.
Woll (Bemærk, at de i denne skrivelse nævnte bilag ikke er medtaget her).
VALGSTYRELSEN FOR 4. KREDS Vestlig del, Højdevangens skole København, den 22. september 1987 Vedrørende optællingen i forbindelse med folketingsvalget den 8. september 1987 Vedrørende optællingen i forbindelse med folketingsvalget den 8.
september 1987 kan oplyses følgende om proceduren på 4. kreds, vestlig del, Højdevangens skole:
I lighed med tidligere optællinger blev optællingen varetaget af valgstyrelsen med bistand af tilforordnede.
 Der blev anvendt følgende procedure:
 1. Sortering på partier.
 2. Kontrol af sortering samt optælling i bundter med 50 stemmesedler.
 3. Fintælling af bundterne.
 4. Optælling af stemmesedler pr. parti.
Man beklager, at der i forbindelse med optællingen er sket en forkert sortering på partier.
Som følge af den korte tidsfrist har det ikke været muligt at komme i kontakt med formanden for valgstyrelsen Thyge Schak Nielsen.
På Valgstyrelsens vegne Søren Stahl Nielsen Valgsekretær VALGBESTYRELSEN 9. kreds Amagerbro København, den 22. september 1987 Folketingsvalget den 8. september 1987 Vedrørende: Opgørelse af valgresultatet i 9. kreds Amagerbro - Sønderbro Skole.
Ved fintællingen af valgresultatet fra 9. kreds Amagerbro - Sønderbro Skole blev det konstateret, at 3 bundter a 100 stemmesedler var fejlagtigt placeret ved optællingen på valgaftenen.
Valgstyrelsen skal i den anledning erklære, at optællingen af valgresultatet på Sønderbro Skole på valgaftenen - efter sædvane - blev varetaget af ca. 35 tilforordnede vælgere.
I optællingsproceduren var - ligeledes efter sædvane indeholdt en grovsortering med efterfølgende finsortering før endelig kontrol ved optællingsbordet.
Selve optællingen gav i øvrigt ikke anledning til bemærkninger.
Valgbestyrelsen kan på denne baggrund kun udtrykke sin beklagelse over den skete fejl.
Winnie Larsen formand for valgbestyrelsen Niels Bauer valgsekretær Spørgsmål 2:
Der udbedes en redegørelse for, hvorledes den ved ændringen af valgloven i 1985 gennemførte nyordning vedrørende brevstemmer har fungeret.
 Svar:
Ved valget den 8. september 1987 blev afgivet 178.902 brevstemmer, hvoraf 2.155, svarende til 1,20 pct., blev erklæret ugyldige.
Ved valget den 10. januar 1984 blev afgivet 119.122 brevstemmer, hvoraf 1.746, svarende til 1,47 pct., blev erklæret ugyldige.
Ugyldighedsprocenten for brevstemmer er således faldet.
En medvirkende årsag hertil er formentlig indførelse af brevstemmesedler med rubrikker til henholdsvis partibogstav, partinavn og kandidatnavn.
Efter kommunalvalget i november 1985, hvor de nye brevstemmesedler første gang blev benyttet, foretog Indenrigsministeriet et rundspørge til nogle kommuner vedrørende spørgsmålet om, hvorvidt det nye brevstemmemateriale havde medført en mindre kassationsprocent.
Spørgmålet blev gennemgående besvaret bekræftende i forhold til de foregående kommunalvalg.
I svarene blev dog samtidig påpeget, at billedet af kasserede brevstemmer over flere stedfundne kommunalvalg varierer en del, hvorfor spørgsmålet først ville kunne besvares efter flere afholdte valg i fremtiden.
 Spørgsmål 3:
Kan indenrigsministeren vurdere, på hvilken baggrund der er sket en betydelig stigning i antallet af fejl vedrørende kandidatrækkefølgen på stemmesedlerne? Svar:
Som det fremgår af redegørelsen, vedrører størsteparten af fejl i kandidatrækkefølgen på stemmesedlerne tilfælde, hvor sideordnet opstilling er kombineret med partiliste.
Denne kombination, der ved tidligere valg kun er forekommet i enkelte amtskredse, anvendes ved dette valg af Det Humanistiske Parti i samtlige amts- og storkredse.
Kombinationen medfører, at de sideordnet opstillede kandidater skal opføres i alfabetisk rækkefølge og ikke i partilistens rækkefølge, hvilket de pågældende valgbestyrelser ikke har været opmærksomme på.
En del af de øvrige fejl i kandidatrækkefølgen skyldes, at valgbestyrelserne ikke har været opmærksomme på, at efternavne med bindestreg mellem navnene medfører en anden alfabetisk placering, eksempelvis skal en kandidat ved navn Busch-Nielsen opføres i den alfabetiske rækkefølge under B og ikke som sket under N.
 Spørgsmål 4:
Vil ministeren drage omsorg for, at Københavns Kommune i fremtiden anvender de samme valgbøger, som bruges i det øvrige land? Svar:
I forbindelse med ikrafttrædelsen af den nye folketingsvalglov er det hensigten at udarbejde nye bekendtgørelser m.v., bl.a. om udformningen af stemmesedler og andre standardformularer, der anvendes ved folketingsvalg.
Også udformningen af valgbøger vil blive taget under overvejelse.
Det vil i denne sammenhæng være hensigtsmæssigt at sammenholde den strengt skematiske københavnske valgbog med den af Indenrigsministeriet udarbejdede valgbog, således at man på grundlag heraf kan udarbejde en valgbog, der kan finde anvendelse hos alle valgbestyrelser.
 Spørgsmål 5:
Ministerens kommentarer til stigningen i antallet af ugyldige brevstemmer udbedes, jf. redegørelsen.
 Svar:
Den stigning i antallet af ugyldige brevstemmer, der er sket fra 1.746 ved valget i 1984 til 2.155 i 1987, må sammenholdes med, at antallet af i betragtning tagne brevstemmer er steget fra 119.082 i 1984 til 178.902 i 1987. I betragtning af, at antallet af brevstemmer således er steget med 49,4 pct., mens antallet af ugyldige brevstemmer kun er steget med 23,4 pct., er der sket et relativt fald i de ugyldige brevstemmer.
 Der henvises i øvrigt til besvarelsen af spørgsmål 2.
Bilag 2 Uddrag af betænkning og indstilling af 28. juni 1983 fra udvalget til valgs prøvelse (Folketingstidende 1982-83, tillæg B, sp. 2895) 17. Om den nærmere forståelse af grundlovens § 30 bemærkes:
a.
Det er for det første en betingelse, at den pågældende er straffet, og at der foreligger en endelig straffedom (jf.
professor Max Sørensen Statsforfatningsret, 2. udgave 1973 ved Peter Germer, pag. 82):
»Det er ikke en persons almindelige vandel, der er afgørende.
Efter § 30 kræves det, at den pågældende skal være straffet for den handling, der gør ham uværdig.
Et forhold, der er moralsk dadelværdigt, men ikke strafbart, kommer således ikke i betragtning, og valgbarheden går heller ikke tabt blot ved, at den pågældende tilstår det strafbare forhold, eller ved, at der rejses tiltale mod ham.
Han må være fundet skyldig og idømt straf for handlingen, og straffedommen må være endelig.« b.
Det er for det andet nu den begåede handling, der er afgørende.
Efter de før 1953 gældende regler var spørgsmålet om valgbarhed til Folketinget knyttet sammen med spørgsmålet om valgret, således at ingen havde valgret - eller var valgbar - der ved dom var »fundet skyldig i en i den offentlige mening vanærende handling uden at have fået æresoprejsning«, og dette var nærmere udformet i den daværende valglov, jf. professor Alf Ross: Dansk Statsforfatningsret, 3. udgave 1980 ved Ole Espersen, pag. 293:
»Ifølge grdl. 1920 §§ 30 og 31 udelukkedes valgret og valgbarhed, dersom vedkommende ved dom var fundet skyldig i en i den offentlige mening vanærende handling.
Ved lov om valg til rigsdagen nr. 279 af 9. juni 1948 var det fastsat, at en strafbar handling ikke skulle anses som vanærende, medmindre der var idømt straf af fængsel i 4 måneder eller derover, arbejdshus eller sikkerhedsforvaring.« Ved grundloven af 1953 udformedes imidlertid i § 30, stk. 1, en særlig regel om tab af valgbarhed, og det er her den begåede handling, der er afgørende, idet der ikke længere som i den tidligere valglov er fastsat en bestemt straf eller strafferamme som afgørende, jf. professor Alf Ross (anf. værk pag. 293):
»Det er . . . den begåede handling, der er afgørende, ikke straffens størrelse eller udståelse.
Betingede domme kan derfor såvel som ubetingede medføre tab af valgbarhed.« c.
Der må være tale om en handling, der gør den pågældende uværdig til at være medlem af Folketinget.
Det værdighedskrav, der her opstilles, er et specielt krav for Folketingets medlemmer, jf. professor Max Sørensen (anf. værk pag.
 81):
»Det særlige værdighedskrav, der her formuleres, er sat i relation specielt til folketingshvervet.
Målestokken er således ikke nødvendigvis den samme som den, der anlægges ved valgbarhed til kommunalbestyrelser, jf. den kommunale valglovs § 2, lovbek. nr.
455, 21. december 1965, eller i henhold til tjenestemandslovens § 3. Det er heller ikke et mere almindeligt udformet krav om borgerlig agtelse eller tillid, der kommer i betragtning, men de særlige krav, der bør stilles netop til folketingsmedlemmer.« d.
Grundloven anvender udtrykket en handling, der »i almindeligt omdømme« gør en person uværdig til at være medlem af Folketinget.
 Herom siger professor Max Sørensen (anf. værk pag. 82):
»Det er efter grundloven ikke afgørende, om den pågældende har sine vælgeres tillid.
Det kan f.eks. tænkes, at en lovovertrædelse er begået for at fremme visse lokale interesser, og at vælgerne i den pågældende kreds derfor bedømmer forholdet med nogen sympati.
Dette er dog irrelevant, idet grundlovens § 30 henviser til, hvad der i »almindeligt omdømme«, det vil sige den almindelige offentlige mening, medfører uværdighed.
Da spørgsmål om valgbarheden afgøres af Folketinget . . . er det Folketinget selv, der må gøre sig til eksponent for det almindelige omdømme.' Folketingets afgørelse vedrørende valgbarhedsspørgsmål forudsættes truffet efter en vurdering af den konkrete handling, og det kan i den forbindelse bemærkes, at ordene »i almindeligt omdømme«  

 under behandlingen i Folketinget blev indsat i grundlovsforslaget af 1939 for at give bestemmelsen »objektivitet« (Folketingets forhandlinger 1938-39, sp. 3383), og på denne baggrund har et tidligere udvalg til valgs prøvelse udtalt:
»Heri ligger efter udvalgets opfattelse, at det vil være ønskeligt, at valgbarhedsfortabelse kun sker i tilfælde, hvor der er bred eller nogenlunde bred enighed herom.« Bilag 3 Uddrag af betænkning og indstilling af 28. juni 1983 fra udvalget til valgs prøvelse (Folketingstidende 1982-83, tillæg B, sp. 2895) 18. Om tidligere tilfælde, hvor medlemmer af Folketinget er blevet straffet, bemærkes:
a.
For det første har udvalget til valgs prøvelse i årenes løb behandlet en række tilfælde, hvor det ikke fandt, at de pågældende havde mistet deres valgbarhed, og hvor udvalget derfor ikke gjorde indstilling om fortabelse af valgbarhed, men redegjorde for sagerne i beretninger.
Kun i et enkelt af disse tilfælde var der idømt frihedsstraf (hæfte i 14 dage, jf.
Folketingstidende 1974-75, 2. samling, tillæg B, sp.
 733).
b.
For det andet har Tinget i 4 tilfælde taget særskilt stilling til valgbarhedsspørgsmål:
(1). Et medlem, der var idømt straf af fængsel i 40 dage for overtrædelse af bankloven, af aktieselskabsloven samt straffelovens §§ 296 og 302 (vildledende regnskabsaflæggelse, uordentlig bogføring m.v.). Udvalget til valgs prøvelse indstillede i en betænkning (Folketingstidende 1956-57, 2.
samling, tillæg B, sp. 77), at den pågældende skulle anses for at have fortabt sin valgbarhed.
Folketinget vedtog med 136 stemmer, mens 6 undlod at stemme, udvalgets indstilling. (Folketingets forhandlinger 1956-57, 2. samling, sp. 886).
Som det fremgår af den afgivne betænkning, var der i det daværende udvalg til valgs prøvelse enighed om at anlægge en streng bedømmelse.
Det hedder således i udvalgets betænkning (Folketingstidende 1956-57, 2. samling, tillæg B, sp. 78):
»Det er udvalgets opfattelse, at det for hele det politiske livs sundhed er absolut nødvendigt, at Folketinget udviser den yderste påpasselighed ved sådanne afgørelser, således at der ikke fra befolkningens side kan rejses den mindste tvivl om de enkelte folketingsmedlemmers hæderlighed, nøjagtighed og omhyggelighed i alle økonomiske spørgsmål eller om, at de på det nøjeste overholder de lovbestemmelser, som de selv eller tidligere medlemmer har gennemført.« (2). Et medlem, der var idømt hæfte i 30 dage samt frakendt førerbeviset i 2 år dels for overtrædelse af færdselslovens § 69, stk. 1, jf. §§ 24, stk. 1, 25, stk. 1, 35, stk. 1, og 36, stk. 2, og dels for overtrædelse af straffelovens § 241 og § 249, stk. 1 og 2 (uagtsomt manddrab).
I dette tilfælde indstillede et flertal i udvalget, at den pågældende skulle anses for at have mistet sin valgbarhed, mens flere mindretal ikke fandt, at dette var tilfældet. (Folketingstidende 1972-73, tillæg B, sp. 69).
Flertallet afgav i forbindelse med sin indstilling følgende mere principielle udtalelse:
»Med den tiltagende trafikintensitet finder flertallet det væsentligt, at Folketingets medlemmer ikke svækker befolkningens respekt for de gældende færdselsregler, og . . . har efter flertallets opfattelse tilsidesat de krav, man kan stille til et folketingsmedlem med hensyn til at efterleve de af ham selv eller andre i Folketinget vedtagne lovbestemmelser, at han herved efter flertallets opfattelse er straffet for en handling, der i almindeligt omdømme gør ham uværdig til at være medlem af Folketinget.« Tinget vedtog flertallets indstilling om fortabelse af valgbarhed (Folketingets forhandlinger 1972-73, sp. 1380 ff.), men de forskellige opfattelser fandt også udtryk i stemmetallene, idet vedtagelsen skete med 88 stemmer for, 70 imod, mens 5 hverken stemte for eller imod.
(3). En stedfortræder, der blev indkaldt som midlertidigt medlem, men som ca. 3 år forinden for spirituskørsel i medfør af færdselslovens § 117, stk. 1, jf. § 53, stk. 1, var idømt hæfte i 10 dage, og som var frakendt førerbeviset for et tidsrum af 1 år og 6 måneder.
I udvalgets betænkning (Folketingstidende 1980-81, tillæg B, sp. 131) udtalte et flertal, at det »ser med betydelig strenghed på overtrædelse af færdselsloven ved kørsel i spirituspåvirket tilstand, men kan i det konkrete tilfælde indstille mandatet til godkendelse.« Flertallets indstilling blev vedtaget af Folketinget med 110 stemmer mod 20 (Folketingets forhandlinger 1980-81, sp. 2270).
(4). Et medlem, der var fundet skyldig i overtrædelse af skattekontrollovens § 13, stk. 2, og straffet med en bøde på 63.700 kr. med forvandlingsstraf af hæfte i 20 dage.
Udvalget til valgs prøvelse afgav betænkning den 7. december 1982 (Folketingstidende 1982-83, tillæg B, sp. 707).
I betænkningen udtalte et flertal, at det ikke fandt, at den pågældende havde mistet sin valgbarhed, og at det derfor ikke gjorde indstilling om fortabelse af mandatet.
Et flertal inden for det ovennævnte flertal udtalte yderligere for sit vedkommende følgende:
»Det må af hensyn til det politiske livs sundhed anses for vigtigt, at Folketingets medlemmer udviser stor korrekthed med hensyn til deres økonomiske forhold, ikke mindst deres økonomiske forpligtelser over for samfundet.
Det må derfor også betragtes med stor alvor, at et medlem - selv om der ikke foreligger forsæt er dømt for ved grov uagtsomhed at have overtrådt skattekontrolloven og er straffet med en bøde på 63.700 kr.
På denne baggrund har det her nævnte flertal nøje overvejet og vurderet den foreliggende sag og er herefter kommet til den opfattelse, at der dog i den konkrete sag foreligger sådanne momenter, at man ud fra en samlet vurdering af den begåede handling ikke mener, at denne bør føre til en værdighedsfortabelse som medlem af Tinget.
Flertallet gør derfor ikke indstilling om NNs fortabelse af valgbarhed.« Et mindretal indstillede derimod, at den pågældendes mandat bortfaldt som følge af, at han havde mistet sin valgbarhed, idet han efter mindretallets opfattelse havde gjort sig skyldig i en handling, der i almindeligt omdømme gjorde ham uværdig til at være medlem af Folketinget.
Mindretallet begrundede sin indstilling således:
»Det er nødvendigt for det politiske livs sundhed, at de enkelte folketingsmedlemmer udviser stor påpasselighed og hæderlighed med hensyn til deres personlige økonomiske forhold.
Dette gælder ikke mindst ved økonomiske forpligtelser over for samfundet.
Vedrørende de konkrete tilfælde bør specielt fremhæves, at Folketingets medlemmer må udvise stor korrekthed for ikke at afsvække befolkningens respekt for vor skattelovgivning.
Efter en samlet, konkret vurdering af den begåede handling har NN tilsidesat de krav, man bør stille til et folketingsmedlem med hensyn til at efterleve de af Folketinget vedtagne lovbestemmelser.« Mindretallets indstilling kom til behandling i Tinget den 14.
december 1982 (Folketingets forhandlinger 1982-83, sp. 3245), hvor den - uden at nogen forud havde ønsket ordet - forkastedes, idet 36 stemte for, 122 imod, mens 6 hverken stemte for eller imod.
c.
For det tredje har Tinget i 3 tilfælde taget stilling til valgbarhedsspørgsmålet i forbindelse med den almindelige godkendelse af mandaterne efter nyvalg til Folketinget.
I alle tre tilfælde indstillede udvalget, at de pågældendes mandater godkendtes, og dette vedtoges derefter af Tinget.
Det drejede sig om følgende:
(1). Et medlem, der for overtrædelse af skattelovgivningen havde vedtaget at betale en bøde til staten og kommunen på henholdsvis 2.300 kr. og 900 kr. for groft uagtsomt forhold vedrørende indkomståret 1971. Bøden var fastsat til 1/2 gang skatten af den bødegivende difference (jf.
Folketingstidende 1973-74, 2. samling, tillæg B, sp. 1 og forhandlingerne sp. 17 ff.).
(2). Et medlem, der i henhold til skattekontrollovens § 13 havde vedtaget en bøde på 14.000 kr., en bøde, der var beregnet til ca.
2 1/3 gange yderligere særlig indkomstskat (jf.
Folketingets forhandlinger 1974-75, 2. samling, sp. 18 ff.).
(3). Et medlem, der i anledning af en færdselslovsovertrædelse var idømt en bøde på 1.000 kr. og frakendt førerbeviset i 6 måneder (Folketingets forhandlinger 1976-77, 2. samling, sp. 15 ff.).
