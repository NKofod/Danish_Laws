Ankestyrelsens principafgørelse O-86-95 om varig lidelse - hjælpemiddel - medicin - delvist hormonalt betinget migræne - Imigran Resume:
 Der kunne ikke ydes hjælp til medicinen Imigran til behandling af en delvist hormonalt betinget migrænelidelse.
Det blev lagt til grund, at der var tale om en varig lidelse.
Under hensyntagen til hyppigheden af migræneanfaldene fandtes der imidlertid ikke at være tale om et vedvarende forbrug af lægeordineret tilskudsberettiget medicin.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 58, stk. 1 og § 58, stk. 2 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - NKH - Medicin Sagsfremstilling:
 En 44-årig kvinde søgte om hjælp efter bistandslovens § 58 til præparatet Imigran.
Kvinden havde haft migræneanfald siden barndommen.
Ifølge de lægelige oplysninger var lidelsen delvist hormonalt betinget, idet de største og hyppigste anfald kom i relation til menstruationsperioder.
Der havde i 1991 været 26 anfald.
I perioden fra 1. februar 1992, hvor Imigran blev frigivet, og indtil medio juli 1992 havde kvinden haft 14 anfald.
Hun anførte, at medicinen var meget dyr.
 Imigran er nu tilskudsberettiget med 75%. Udgiften pr. injektion udgør herefter ca. 75 kr.
 Kommunen meddelte i juni 1992 afslag på ansøgningen under henvisning til, at lidelsen ikke skønnedes at være af en sådan sværhedsgrad, at den berettigede til tilskud efter bistandslovens § 58.
Ankenævnet fandt, at kvinden var berettiget til hjælp ud overegenbetaling, jf. hjælpemiddelbekendtgørelsens § 8, til tilskuds berettiget medicin, ordineret på grund af migrænelidelsen.
Nævnet lagde vægt på, at ifølge de lægelige oplysninger var migrænen en kronisk recidiverende tilstand, og således måtte lidelsen anses at være en varig lidelse.
I klagen henviste kommunen til, at lidelsens sværhedsgrad og varighed måtte anses for begrænset, da lidelsen var hormonalt betinget.
Endvidere blev migræneanfaldene i arbejdsforløbet "styret" ved hjælp af p-piller.
 Sagen blev behandlet i principielt møde med henblik på afklaring af, om en migrænelidelse kan anses for at være en varig lidelse, der kan begrunde støtte efter bistandslovens § 58 til præparatet Imigran.
 Afgørelse:
 Ankestyrelsen fandt ikke, at kvinden var berettiget til hjælp efter bistandslovens § 58 til præparatet Imigran.
 Ankestyrelsen lagde ved afgørelsen vægt på, at kvinden havde en varig lidelse i form af en delvist hormonalt betinget migræne, men at hun ikke havde et vedvarende forbrug af lægeordineret tilskudsberettiget medicin, hvilket var en forudsætning for, at der kunne ydes hjælp efter bistandslovens § 58.
 Der var herved lagt vægt på det oplyste om hyppigheden af migræne anfaldene.
 Ankestyrelsen ændrede således ankenævnets afgørelse.
