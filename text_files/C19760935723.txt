(Til landets læger) 1. januar 1977 træder bestemmelserne i Færdselslovens  

 § 50 b - som ændret senest ved lov nr. 270 af 26. juni 1975 - i kraft.
 Ved nævnte bestemmelse pålægges der førere af motorcykler og knallerter  

 samt passagerer i sidevogn eller på motorcykelbagsæde pligt til at anvende  

 styrthjelm af nærmere beskreven type og kvalitet, idet der dog består visse  

 aldersundtagelser samt er åbnet mulighed for dispensation for personer med  

 visse helbredsmangler, jfr. iøvrigt justitsministeriets bekendtgørelse nr.  

 254 af 17. maj 1976.
 Med henvisning til foranstående fastsætter sundhedsstyrelsen herved efter  

 samråd med justitsministeriet følgende retningslinier for udfærdigelse af  

 dispensation for brug af styrthjelm, hvor fritagelsen motiveres af lægelige  

 årsager.
Dispensation vil kunne udfærdiges af pågældendes sædvanligt benyttede læge  

 eller en speciallæge.
I tilfælde af, at dispensationen motiveres af psykiske  

 årsager, skal den fortrinsvis udfærdiges af speciallæge.
Ved dispensation udfylder lægen en attestblanket i 2 eksemplarer.
Den ene  

 udleveres til den pågældende, der skal medbringe attesten under kørsel,  

 eventuelt opbevaret sammen med førerbeviset eller for knallertkørere sammen  

 med forsikringsbeviset.
Det andet eksemplar med angivelse af årsagen til  

 fritagelsen indsendes til embedslægen.
 Finder lægen, at den påberåbte helbredsmæssige mangel ikke er  

 tilstrækkelig til at imødekomme en dispensationsbegæring, kan den pågældende  

 henvises til embedslægen, der træffer afgørelse i sagen og udfærdiger evt.  

 dispensationsattest mod det fastsatte honorar.
Pligten til at anvende styrthjelm gælder ikke for personer under 12 år.  

 Man har ikke anset det for muligt for tiden at anbefale egnede hjelmtyper for  

 børn, idet sådanne hjelme bør opfylde de sædvanlige sikkerhedskrav.
Det skal  

 bemærkes, at vægten af almindelige styrthjelme forhindrer, at de kan bæres af  

 børn med spinkel muskeludvikling.
 Tvungen brug af styrthjelm må ikke påføre brugeren risiko for skade, men  

 under hensyn til lovbestemmelsernes formål må den størst mulige skønsomhed  

 anvendes ved eventuel dispensation.
Dispensation for anvendelse af styrthjelm kan udstedes, når fysiske eller  

 psykiske lidelser efter lægens vurdering umuliggør anvendelse af beskyttende  

 hjelm.
Det skal dog tilføjes, at det, forsåvidt angår psykiske lidelser, bør  

 være en regel, at attesten udfærdiges af den behandlende psykiatriske  

 speciallæge.
Blandt de medicinske grunde for fritagelse, kan anføres mangelfuld  

 udvikling eller funktion af nakkens eller halsens muskler, hvis graden af  

 disse anomalier gør det sandsynligt, at pågældende ikke kan bære en godkendt  

 styrthjelm.
Tilsvarende gælder misdannelser af halshvirvelsøjlen,  

 discusprolaps eller udbredte arthroser, her med holdepunkt for  

 rodkompression.
Tidligere gennemgåede kraniotomier bør normalt ikke medføre  

 dispensation.
Dispensation kan gives ved sådanne kraniedeformiteter, som  

 hindrer normal fastspænden af styrthjelm.
Også visse medfødte eller  

 erhvervede deformiteter af underkæben vil kunne hindre normal brug af  

 styrthjelm.
 Klager over hovedpine, respektive migræne kan sædvanligvis ikke medføre  

 fritagelse, men det må overvejes, hvorvidt pågældende kan anses som egnet til  

 at føre motorkøretøj (jfr. bestemmelsen i færdselslovens § 52).
Medens briller af sædvanlig type normalt vil kunne bæres under styrthjelm,  

 vil brugen af høreapparat eller hørebrille ofte være hindret, medmindre  

 styrthjelmen er specielt tilpasset med udskæringer.
En sådan udskæring skal  

 for at give plads til »ørehængere« være ca. 6 x 4 cm stor.
Det skal  

 bemærkes, at dette forhold ikke bør medføre, at tunghøre fritages for brug af  

 styrthjelm, idet anvendelse af hjelm under kørsel med motorcykel og knallert  

 skønnes af yderste vigtighed.
I forbindelse med akut, kortvarig hudsygdom inden for det hudområde, der  

 dækkes af en styrthjelm, vil en tidsbegrænset fritagelse for brug af hjelm  

 kunne udstedes.
Drejer det sig om længerevarende kronisk hudlidelse, må  

 fritagelse for brug af styrthjelm afgøres af en speciallæge i hudsygdomme.
 De attestblanketter, der forefindes, beregnet på udfærdigelse af  

 dispensationsattest for brug af sikerhedssele, jfr. færdselslovens § 50 a,  

 vil hvis det tydeligt fremgår af lægens påtegning, kunne anvendes ved  

 udfærdigelse af dispensation for styrthjelm.
 Embedslægen skal gennemgå de indsendte attestkopier og videresende dem til  

 sundhedsstyrelsen.
