Et sadelmageri klagede over at være nægtet levering af rideudstyr fra  

 A/S Kragh-Andersen.
Monopoltilsynet fandt ikke grundlag for at meddele  

 leveringspålæg, da sadelmageriets interesse i at føre rideudstyr fra  

 leverandøren ikke kunne anses for væsentligt som følge af meget små indkøb og  

 under hensyn til, at sadelmageriet overvejende var et værksted, der ikke  

 havde de udstillings- og pladsmæssige faciliteter, der normalt forventes af  

 en detailforretning.
 Sadelmageriet indbragte tilsynets afgørelse for Monopol-ankenævnet,  

 der stadfæstede tilsynets afgørelse.
År 1987, den 10. november, blev i sagen j.nr. 87-3118-17, Holløse  

 Sadelmageri v/Karl Rasmussen, Vejby, ctr.
Monopoltilsynet, afsagt sålydende K E N D E L S E I skrivelse af 8. oktober 1986 har Holløse Sadelmageri v/Karl Rasmussen,  

 Vejby, klaget over en af Monopoltilsynet ved skrivelse af 1. oktober 1986  

 truffet afgørelse, hvorved tilsynet har fundet, at der ikke er baggrund for  

 at meddele A/S Kragh-Andersen, København, pålæg om at levere varer til  

 Holløse Sadelmageri, uagtet selskabet må anses for omfattet af monopollovens  

 bestemmelser.
 Klageren ønsker, at der i medfør af monopollovens § 12 meddeles A/S  

 Kragh-Andersen leveringspålæg.
 Monopoltilsynet har påstået afgørelsen stadfæstet.
 Sagen har været behandlet på nævnets møde den 29. oktober 1987.
 Parterne har ikke ønsket mundtlig forhandling af sagen for nævnet.
 Den påklagede afgørelse er indeholdt i sålydende skrivelse af 1. oktober  

 1986 fra Monopoltilsynet til klagerens advokat: Ved skrivelse af 2. juni 1986  

 har De på vegne Deres klient, Holløse Sadelmageri v/Karl Rasmussen, Kildevej  

 198, 3210 Vejby, indgivet klage til monopoltilsynet over, at A/S Peter Kragh  

 Andersen, København, har nægtet at levere varer til denne.
 Tilsynet har herefter indhentet skriftlige samt telefoniske udtalelser i  

 sagen, og der er aflagt kontrolbesøg i sadelmageriet samt hos dettes revisor  

 den 17. september 1986.
 Monopoltilsynet skal herefter udtale følgende:
 For at tilsynet kan pålægge en virksomhed at levere til en anden  

 virksomhed, er det en betingelse,  at  den pågældende virksomhed, er  

 omfattet af monopollovens § 2, stk. 1, dvs. udøver eller vil kunne udøve en  

 væsentlig indflydelse på pris-, produktions-, eller omsætningsforholdene for  

 det berørte marked,  at  det er af væsentlig erhvervsmæssig betydning  

 for klageren at få leveret den pågældende vare, samt  at  

  leverandørens begrundelse for ikke at levere kan anses for usaglig.
 Samtlige 3 betingelser skal være opfyldt, for at der kan udstedes et  

 leveringspålæg.
I den konkrete sag må A/S Kragh-Andersen anses for omfattet af  

 bestemmelserne i monopollovens § 2, stk. 1. Selskabet har som begrundelse for  

 leverningsnægtelsen anført, at der i sadelmageriet er for ringe  

 lagerføringsmuligheder for produkter på grund af pladsmangel, at der er  

 manglende mulighed for at få varer udstillet i butiksvinduer eller lignende,  

 samt at virksomheden ikke har faste åbningstider.
A/S Kragh-Andersen ønsker  

 at handle med detaillister med deciderede forretningslokaler og -faciliteter.  

 Det er telefonisk oplyst, at denne forhandlingsform gennemføres konsekvent.
 For så vidt angår Holløse Sadelmageri er der tale om en virkosmhed, der  

 ikke efter tilsynets opfattelse kan betragtes som - eller sidestilles med -  

 en detailforretning på grund af dets specielle virkeområde som decideret  

 sadelmager værksted , dets svingende åbningstider samt dets ringe  

 muligheder for udstilling og lagerføring.
Af de modtagne regnskabsoplysninger fremgår, at Holløse Sadelmageris  

 varekøb i 1985 udgør en værdi af kr. 233.965 i alt.
Sadelmageriets køb af  

 Kragh-Andersen produkter andrager ca. 10 procent heraf.
Disse køb fordeler  

 sig på få enkeltartikler (eksempelvis 2 stk. sadler, 5 støvleknægte, 15 par  

 ridebenklæder osv.).
 På baggrund heraf finder tilsynet, at der ud fra monopolretlige  

 betragtninger næppe kan statueres en betydelig erhvervsmæssig interesse for  

 salg af de pågældende varer.
 Endvidere må der i henhold til monopoltilsynets praksis kunne stilles  

 saglige og objektive krav til de virksomheder, der anmoder om leveringspålæg.  

 A/S Kragh-Andersens praksis med hensyn til kun at handle med deciderede  

 detailhandlere, må anses for rimelig.
 Tilsynet er herefter af den opfattelse, at der af ovennævnte grunde ikke  

 findes baggrund for at meddele A/S Kragh-Andersen pålæg om at levere varer  

 til Deres klient, uagtet selskabet må anses for omfattet af monopollovens  

 bestemmelser.
 Man skal i stedet foreslå, at sadelmageriets muligheder for at skaffe de  

 omhandlede proldukter fra en af de forretninger, som A/S Kragh-Andersen  

 leverer direkte til, undersøges.
 I medfør af bestemmelserne i monopollovens § 18 kan klage over  

 monopoltilsynets afgørelser indgives til tilsynet, der inden 8 dage efter  

 modtagelsen videresender disse til behandling i Monopol-ankenævnet.
 A/S Kragh-Andersen har modtaget kopi af nærværende skrivelse, idet  

 regnskabsmæssige oplysninger er udeladt.
 Det til tilsynet fremsendte regnskabsmateriale vil blive returneret  

 særskilt.
Klageren  har anført, at han ikke kan acceptere, at A/S  

 Kragh-Andersen alene telefonisk har oplyst, at den påståede forhandlingsform  

 gennemføres konsekvent.
Dette må efter klagers mening nærmere dokumenteres.
 Endvidere har Holløse Sadelmageri altid solgt varer ved siden af  

 værkstedsdriften, hvilket kunder har været vant til.
 At varekøbet i 1985 har været så lavt hos A/S Kragh-Andersen skyldes  

 leveringsvanskeligheder fra dette firma, hvilket efter klagers opfattelse  

 skyldes, at klager kan sælge til en anden pris end den, A/S Kragh-Andersen  

 tager i en af firmaet selv dreven forretning i nabolaget.
 Monopoltilsynet  har henholdt sig til indholdet af afgørelsen af  

 1. oktober 1986.
 Til det således foreliggende skal nævnet udtale:
Nævnet finder ikke, at der i de oplysninger, der foreligger i sagen, er  

 grundlag for at tilsidesætte Monopoltilsynets afgørelse.
Nævnet stadfæster  

 derfor afgørelsen.
 Herefter bestemmes:
 Monopoltilsynets afgørelse af 1. oktober 1986 stadfæstes.
