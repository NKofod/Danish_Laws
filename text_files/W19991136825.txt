Landsskatteretskendelse Befordringsgodtgørelse - pengeinstitutelev - bindende forhåndsbesked Reference:
 LL § 9, stk. 5, jf. § 9 B.
LV 1998 A.F.3 A's klage til Landsskatteretten drejede sig om  

  Ligningsrådets afgørelse af 26. juni 1998 i henhold til  

 skattestyrelseslovens kapitel 2 om bindende forhåndsbesked.
Ved denne  

 afgørelse havde Ligningsrådet fundet, at  

 transportgodtgørelse til pengeinstitutelever var skattepligtig,  

 når arbejdsgiveren betalte for elevens transport mellem arbejdsplads og  

 uddannelsessted for den faglige grunduddannelse i elevtiden.
 Spørgsmålet fra klageren til  

 Ligningsrådet var følgende:
Er transportgodtgørelse til pengeinstitutelever  

 skattepligtig, når arbejdsgiveren betaler for elevens transport mellem  

 arbejdsplads og uddannelsessted for den faglige grunduddannelse i  

 elevtiden? Ligningsrådet havde besvaret det stillede  

 spørgsmål således:
 Ja.
 Pengeinstitutuddannelsen var en offentlig anerkendt  

 lovreguleret erhvervsuddannelse, jf. lovbekendtgørelse nr. 789 af 28.  

 september 1993 om erhvervsuddannelser og lovbekendtgørelse nr. 635 af  

 1. juli 1996 om finansuddannelsen.
Elevuddannelsen i pengeinstitutterne bestod af en  

 teoretisk uddannelse, praktisk oplæring i pengeinstituttet samt interne  

 elevkurser.
Formålet med elevuddannelsen var at sætte eleven i  

 stand til at kunne arbejde med og rådgive om den finansielle sektors  

 forskellige produkter og funktioner.
Efter afslutning af elevtiden skulle  

 eleverne på privatkundeområdet selvstændigt kunne behandle  

 ukomplicerede forretninger samt kunne medvirke ved behandling af mere  

 komplicerede kundeforhold.
På erhvervskundeområdet skulle  

 eleverne have viden om pengeinstituttets typiske produkter til den mindre  

 erhvervsvirksomhed samt til regnskabsaflæggelse for denne  

 virksomhedstype.
Uddannelsen var tilrettelagt således, at den gav  

 grundlag for at arbejde med både almene og mere specialiserede  

 funktioner i den finansielle sektor.
Eleven og pengeinstituttet indgik ved ansættelsen en  

 uddannelsesaftale i henhold til de gældende retningslinier.
For  

 pengeinstituttet betød uddannelsesaftalen, at der blev ydet offentligt  

 tilskud til elevens skoleundervisning samt lønrefusion for de dage,  

 hvor eleven var på skole.
Elevuddannelsen gennemførtes over 2 - 3 år.  

 Som oftest lå undervisningen spredt over hele året på  

 enkelte dage.
Der var tale om 28 og 29 kursusdage årligt.
 Den teoretiske undervisning foregik dels som dagskole  

 på en handelsskole og dels som undervisning i pengeinstitutterne (fag  

 som pengeinstitut- og realkreditforretning, jf. § 3, stk. 3 i  

 Undervisningsministeriets bekendtgørelse nr. 635 om  

 finansuddannelsen).
Var den teoretiske undervisning henlagt til  

 pengeinstitutterne selv, ville undervisningen ofte foregå centralt.
F.  

 eks. valgte de små og mindre pengeinstitutter at sende deres elever  

 på skoleophold på Finanssektorens Uddannelsescenter.
 Dette betød bl.a., at nogle elever fik  

 forøgede transportudgifter, som afholdtes af arbejdsgiveren bl.a. ved  

 udbetaling af en befordringsgodtgørelse efter statens satser, hvis  

 eleven anvendte egen bil til transporten mellem hjemmet og  

 uddannelsesstedet.
Klageren havde gjort gældende, at  

 pengeinstituteleverne ikke skulle beskattes af den  

 befordringsgodtgørelse, som arbejdsgiveren udbetalte.
A havde henvist  

 til, at den teoretiske del af elevuddannelsen i den finansielle sektor kunne  

 sidestilles med et HD - studium for ansatte i revisionsfirmaer, jf.  

 Landsskatterettens kendelse TfS.1993.120.
Det var oplyst, at arbejdsgiveren ikke som sådan  

 kunne disponere over eleven under den teoretiske del af uddannelsen.
Ved at  

 flytte en del af undervisningen ud af pengeinstitutterne havde  

 pengeinstitutterne m.v. dog fået mulighed for, at der blev taget et  

 større hensyn til interne forhold og forretningsgange, således  

 at undervisningen kom tættere på elevernes arbejdsdag.
F. eks.  

 ville arbejdsgiverens systemer kunne anvendes.
Der var altså tale om,  

 at virksomhederne kunne øve indflydelse på undervisningens  

 pædagogiske tilrettelæggelse, undervisningens indhold og de  

 lærerkræfter, som anvendtes.
 Eleverne fik løn under skoleopholdet, og  

 arbejdsgiveren betalte elevens øvrige omkostninger ved undervisningen.  

 Eleverne fortsatte normalt ansættelsen efter elevtiden.
 Told- og Skattestyrelsen havde i indstillingen til  

 Ligningsrådet anført, at udgifter til erhvervsmæssig  

 befordring som defineret i ligningslovens § 9 B kunne godtgøres  

 skattefrit, jf. ligningslovens § 9, stk. 5.
 I følge ligningslovens § 9 B var  

 erhvervsmæssig befordring:
a) befordring mellem sædvanlig bopæl og  

 arbejdsplads i indtil 60 arbejdsdage inden for de foregående 24  

 måneder, b) befordring mellem arbejdspladser og c) befordring inden for samme arbejdsplads.
Skattefri godtgørelse forudsatte således, at  

 der var tale om befordring til eller inden for en arbejdsplads.
Ved begrebet  

 arbejdsplads, som var identisk med arbejdspladsbegrebet i § 9 C skulle alene  

 forstås kørsel til et indtægtsgivende arbejdssted og ikke  

 f. eks. kørsel til et uddannelsessted (grund- eller videreuddannelse).  

 Dette gjaldt, selv om der blev ydet løn under uddannelsen, jf.  

 Skatteministeriets cirkulære nr. 72 af 17. april 1996 til  

 ligningsloven, pkt. 17.2.1.2.
Cirkulæreteksten var udtryk for en fast og langvarig  

 praksis på dette område, og baggrunden herfor skulle søges  

 i skattelovgivningens grundlæggende sondring mellem etableringsudgifter  

 og driftsudgifter.
Skolen betragtedes som udgangspunkt som et uddannelsessted  

 for den pågældende, og den løn som udbetaltes under  

 skoleopholdet, havde karakter af en privat uddannelsesstøtte, jf.  

 Højesterets domme offentliggjort i TfS.1991.7 (efg.elev) og 8  

 (sygehjælperelev).
Som arbejdssted anerkendtes derimod i praksis steder, hvor  

 den pågældende modtog undervisning som led i tjenesten.
Herunder  

 faldt undervisning som led i et almindeligt efteruddannelsesforløb  

 samt undervisning som led i en løbende og længerevarende intern  

 etatsuddannelse, når undervisningen var modtaget som led i  

 arbejdet.
 Told- og Skattestyrelsen havde henvist til følgende  

 kendelser fra Landsskatteretten:
 Lsrm.1969.146 (elev på Politiskolen), Lsrm.1972.60  

 (officerselev under uddannelse på Hærens Officersskole),  

 Landsskatterettens kendelse af 25. oktober 1994 (fængselsbetjent under  

 uddannelse på Kriminalforsorgens Uddannelsescenter), Landsskatterettens  

 kendelse af 20. marts 1995 (DSB - elev under uddannelse på DSB -  

 Skolen) samt Landsskatterettens kendelse af 31. oktober 1997 (elev under  

 uddannelse på Told- og Skatteskolen).
 Bortset fra tilfældet vedrørende DSB - eleven  

 blev der i de pågældende sager indrømmet fradrag for  

 befordring mellem hjemmet og uddannelsesstedet efter reglerne i  

 ligningslovens § 9 C.
Told- og Skattestyrelsen havde anført, at  

 fælles for de internt tilrettelagte uddannelser var, at  

 ansættelse skete i en institution med henblik på udførelse  

 af praktisk arbejde.
Arbejdsgiveren ønskede en kvalificeret  

 arbejdskraft, hvorfor det blev pålagt nogle af de ansatte at  

 gennemføre en uddannelse, som var tilrettelagt i institutionens regi.  

 Eleverne blev normalt ikke afskedige  efter uddannelsens afslutning.
I denne  

 forbindelse bemærkede styrelsen, at der også havde været  

 praksis for at udbetale skattefrie godtgørelser i forbindelse med  

 deltagelse i internt tilrettelagte etatsuddannelsesforløb, f.eks. i  

 forbindelse med uddannelse på Politiskolen, Officersskolen og Told- og  

 Skattestyrelsens fuldmægtiguddannelse.
For så vidt angik andre uddannelsesforløb,  

 som efter praksis ikke blev beskattet, henviste Told- og Skattestyrelsen til  

 Ligningsvejledningen 1996, afsnit A.B.1.9.19 (fri undervisning). Heraf  

 fremgik det bl.a., at "ansatte i revisionsfirmaer ikke beskattes af  

 uddannelsesudgifter, der afholdes af arbejdsgiveren i forbindelse med  

 uddannelsen til statsautoriseret revisor". Revisorelever beskattedes heller  

 ikke af befordringsgodtgørelse udbetalt af arbejdsgiveren for  

 befordringsudgifter i forbindelse med deltagelse i HD - studium.  

 Godtgørelsen ansås for en integreret del af de samlede udgifter,  

 som arbejdsgiveren afholdt i forbindelse med studiet, og som efter praksis  

 ikke beskattedes hos den ansatte, jf.
TfS.1993.120 samt det nævnte  

 afsnit i Ligningsvejledningen.
Told- og Skattestyrelsen havde endvidere anført, at  

 om den teoretiske del af pengeinstitutuddannelsen kunne karakteriseres som en  

 arbejdsplads i overensstemmelse med reglerne i ligningslovens § 9 B, jf. § 9  

 C, beroede på en samlet bedømmelse af de faktiske forhold  

 vedrørende uddannelsen samt en vurdering af den praksis og de  

 retningslinier, der gjaldt på dette område.
Told- og  

 Skattestyrelsen fandt imidlertid, at der her var tale om et område,  

 hvor praksis ikke syntes umiddelbart entydig.
 Ud fra en samlet bedømmelse af de forelagte  

 oplysninger var det styrelsens umiddelbare opfattelse, at forholdene  

 vedrørende pengeinstitutuddannelsen var af en sådan karakter, at  

 arbejdsgiveren ville kunne udbetale en skattefri godtgørelse for  

 befordring mellem arbejdsplads og uddannelsessted efter reglerne herom i  

 ligningslovens § 9, stk. 5, jf. § 9 B.
Told- og Skattestyrelsen havde herved lagt vægt  

 på, at forholdene vedrørende pengeinstitutuddannelsen syntes  

 sammenlignelige med de forhold, som var nævnt vedrørende de  

 interne etatsuddannelser.
Styrelsen fandt det væsentligt, at man i vidt  

 omfang søgte at tilrettelægge uddannelsesforløbet  

 på en sådan måde, at der blev taget hensyn til  

 virksomhedernes interne forhold og forretningsgange.
Herudover fandt styrelsen det vanskeligt at behandle  

 pengeinstitutelever m.v. anderledes end eksempelvis revisorelever, som uden  

 skattemæssige konsekvenser kunne deltage i arbejdsgiverbetalte  

 uddannelsesforløb såsom uddannelsen til statsautoriseret revisor  

 eller HD - studiet, jf.
Ligningsvejledningen 1996, afsnit A.B.1.9.19. samt  

 Landsskatterettens kendelse offentliggjort i TfS.1993.120.
 Styrelsen fandt, at der så vidt muligt burde  

 søges etableret en ensartet praksis på dette område.
 Ligningsrådet havde ikke tiltrådt Told- og  

 Skattestyrelsens indstilling.
 Ligningsrådet havde anført, at  

 pengeinstitutuddannelsen var omfattet af lovgivningen om grundlæggende  

 erhvervsuddannelser (erhvervsuddannelsesloven). Rådet fandt, at  

 forholdene for pengeinstitutelever således var sammenlignelige med  

 situationen i Højesterets dom offentliggjort i TfS.1991.7, hvorefter  

 en efg - elev ikke fik godkendt fradrag for befordring mellem hjem og teknisk  

 skole, fordi skolen måtte betragtes som et uddannelsessted og ikke en  

 arbejdsplads.
 Rådet havde på den baggrund fundet - uanset  

 Landsskatterettens kendelse af 15. december 1992 (TfS.1993.120) om  

 befordringsudgifter i forbindelse med et HD - studium - at  

 transportgodtgørelser til pengeinstitutelever for kørsel til  

 uddannelsesstedet måtte anses for skattepligtige.
 Klagerens advokat havde anført, at de  

 uddannelsesforløb, som lå til grund for sagen, i meget  

 høj grad var karakteriseret ved deres konkrete relation til de enkelte  

 pengeinstitutter, hvor eleverne var ansat.
Ved den pædagogiske tilrettelæggelse,  

 udvælgelsen af lærerkræfterne, fastlæggelsen af  

 undervisningsindholdet m.v., toges der således i væsentligt  

 omfang hensyn til pengeinstitutternes interne forhold og forretningsgange,  

 som i sagens natur kunne være ganske forskellige for de enkelte  

 pengeinstitutter.
Advokaten havde i den forbindelse til nærmere  

 belysning af det interne virksomhedspræg, der karakteriserede  

 pengeinstitutternes tilrettelæggelse af elevuddannelsen, henvist til et  

 notat udarbejdet af A vedrørende den såkaldte  

 virksomhedsforlagte undervisning.
 Advokaten havde overordnet til støtte for klagen  

 gjort gældende, at pengeinstitutelevernes uddannelsessteder måtte  

 anses for eller i hvert fald sidestilles med en arbejdsplads  i  

 ligningslovens § 9 B's forstand, og at de godtgørelser, som  

 arbejdsgiverne udbetalte til dækning af udgifter til kørsel  

 mellem arbejdspladsen på selve pengeinstituttet og pengeinstituttets  

 uddannelsessted, derfor ikke skulle medregnes i pengeinstitutelevernes  

 skattepligtige indkomst, jf. ligningslovens § 9, stk. 5, sammenholdt med § 9  

 B.
 Advokaten havde til nærmere støtte for klagen  

 i første række gjort gældende, at pengeinstituteleverne -  

 udover at modtage løn i den tid, hvor grunduddannelsen pågik -  

 indirekte måtte antages at udføre arbejde til nytte for deres  

 arbejdsgiver på uddannelsesstederne, når hensås til, at  

 undervisningen var et obligatorisk led i tjenesten og desuden i  

 væsentligt omfang internt tilrettelagt efter de enkelte  

 pengeinstitutters særlige forhold og behov.
 Pengeinstitutternes uddannelsessteder for elever under den  

 faglige grunduddannelse adskilte sig herved væsentligt fra de generelle  

 offentlige uddannelser, som eksempelvis efg - elever og  

 sygehjælperelever fulgte på tekniske skoler og uddannelsescentre.  

 Disse uddannelser var ganske vist også integrerede med elevernes  

 praktiske gerning hos deres respektive arbejdsgivere, men der savnedes  

 på disse generelle uddannelsessteder det interne virksomhedspræg,  

 som kendetegnede den virksomhedsforlagte pengeinstitutuddannelse.
 Pengeinstitutelevernes situation adskilte sig  

 således radikalt fra sagsforholdet i de 2 domme fra Højesteret  

 om en efg-elev og en sygehjælperelev, som var offentliggjort i TfS.  

 1991.7 og 8.
Sagerne om efg- og sygehjælpereleverne adskilte sig  

 herudover fra det sagsforhold, som lå til grund for  

 nærværende sag derved, at der i de 2 sager var tale om transport  

 mellem elevernes bopæl og uddannelsessteder, medens  

 nærværende sag omhandlede pengeinstitutelevernes transport mellem  

 arbejdsplads og uddannelsessted.
Dette moment talte ligeledes i højere  

 grad for at anse pengeinstitutternes uddannelsessteder for en del af  

 elevernes arbejdsplads eller i al fald fuldt sammenlignelige hermed.
 Advokaten gjorde endvidere gældende, at  

 pengeinstituteleverne måtte anses for omfattet af den administrative  

 praksis, der havde udviklet sig om skattefrihed for  

 befordringsgodtgørelse, som udbetaltes til bl.a. elever under de  

 interne etatsuddannelser som led i længerevarende, internt  

 tilrettelagte uddannelsesforløb og revisorelevers skattefri modtagelse  

 af befordringsgodtgørelse ved kørsel til gennemførelse  

 af HD - studiet efter krav fra arbejdsgiveren.
 Det forekom således ikke stemmende med almindelige  

 lighedsgrundsætninger, såfremt befordringsgodtgørelse til  

 pengeinstituteleverne skulle behandles skattemæssigt anderledes end den  

 administrative praksis, der havde udviklet sig for bl.a. elever på  

 Told- og Skatteskolen og revisorelever i relation til arbejdsgivers  

 udbetaling af befordringsgodtgørelse.
 Advokaten henviste i tilslutning hertil navnlig til  

 Landsskatterettens kendelse af 15. december 1992 (TfS.1993.120), hvorefter  

 der blev indrømmet en revisorelev skattefrihed for modtagelse af  

 godtgørelse for udgifter til kørsel fra arbejdssted til  

 uddannelsessted til gennemførelse af HD - studiet i en situation, hvor  

 der - i lighed med nærværende sagsforhold - var tale om  

 kørsel mellem arbejdssted og skole.
Advokaten fandt ikke, at der kunne påvises saglige  

 grunde til at behandle forholdet for revisorelever anderledes end for  

 pengeinstitutelever.
Da HD - studiet tilmed åbnede adgang for andre end  

 revisorelever og dermed savnede det interne virksomhedspræg, som gjorde  

 det rimeligt at indfortolke pengeinstitutuddannelserne i arbejdspladsbegrebet  

 i ligningslovens § 9 B, forekom der i realiteten at være stærkere  

 saglige holdepunkter for at indrømme pengeinstituteleverne  

 skattefrihed set i forhold til revisorelevernes kørsel til almindelige  

 handelsskoler for at følge HD - studiet.
Pengeinstitutelevuddannelsen var i øvrigt i  

 høj grad sammenlignelig med de interne etatsuddannelser, herunder  

 told- og skatteelevers deltagelse i grund- og videreuddannelse på Told-  

 og Skatteskolen, jf.
TfS.1998.91 1998.464, hvor den pågældende  

 told- og skatteelev i øvrigt blev tilladt befordringsfradrag for  

 kørsel mellem bopælen og uddannelsesstedet.
Der sås heller  

 ikke i forhold til disse persongrupper at være sagligt grundlag for at  

 behandle pengeinstituteleverne anderledes i relation til den  

 arbejdsgiverbetalte befordringsgodtgørelse.
 Landsskatteretten udtalte:
Fælles for de internt tilrettelagte etatsuddannelser  

 og pengeinstitutuddannelsen var, at ansættelse af eleverne skete i  

 institutioner med henblik på udførelse af praktisk arbejde.
Det  

 var pålagt de pågældende elever at gennemføre en  

 uddannelse, som var tilrettelagt i institutionens regi.
 Da uddannelsesstedet var bestemt af arbejdsgiveren, og  

 deltagelse var pålagt som led i tjenesten, adskilte sådanne  

 internt tilrettelagte uddannelser sig derfor fra de generelle, offentlige  

 uddannelser som f. eks. efg- uddannelsen.
 Landsskatteretten var derfor enig med Told- og  

 Skattestyrelsen i, at forholdene vedrørende pengeinstitutuddannelsen  

 var af en sådan karakter, at arbejdsgiverne ville kunne udbetale en  

 skattefri godtgørelse for befordring mellem arbejdsplads og  

 uddannelsessted efter reglerne herom i ligningslovens § 9, stk. 5, jf. § 9  

 B.
 Landsskatteretten lagde herved navnlig vægt  

 på, at forholdene vedrørende pengeinstitutuddannelsen var  

 sammenlignelige med de forhold, der gjorde sig gældende  

 vedrørende de interne etatsuddannelser, og at godtgørelsen  

 udbetaltes i forbindelse med befordring mellem arbejdsplads og  

 uddannelsessted.
 Den påklagede forhåndsbesked blev  

 ændret,  således at det stillede spørgsmål blev  

 besvaret: Nej.
