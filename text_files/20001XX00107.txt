Skriftlig fremsættelse (10. november  

 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om en generel  

 arbejdsmiljøafgift.
(Lovforslag nr.
L 100).
Lovforslaget er en opfølgning på aftale om  

 Finansloven for 2001 mellem regeringen, Socialistisk Folkeparti og  

 Enhedslisten.
Som led i aftalen skal der indføres en  

 arbejdsmiljøafgift.
 Lovforslaget om en arbejdsmiljøafgift skal ses som  

 et element i en samlet incitamentspakke på  

 arbejdsmiljøområdet, der skal tilskynde virksomhederne til at  

 styrke deres arbejdsmiljøindsats.
 Regeringen har siden 1993 styrket  

 arbejdsmiljøindsatsen, bl.a. med Handlingsprogrammet for et Rent  

 Arbejdsmiljø år 2005 og Handlingsplanen for forbedring af  

 arbejdsmiljøet fra 1999.
Alligevel er antallet af arbejdsskader stadig for  

 højt.
Regeringen vil derfor søge gennemført en samlet  

 incitamentspakke på arbejdsmiljøområdet for at nedbringe  

 antallet af arbejdsskader og den generelle nedslidning på  

 arbejdsmarkedet.
 Incitamentspakken har i sammenhæng hermed tre  

 overordnede formål:
 For det første at bidrage til at give den  

 enkelte lønmodtager et sikkert og sundt arbejdsmiljø, så  

 lønmodtageren kan påtage sig arbejde uden risiko for sit  

 helbred.
For det andet at bidrage til, at offentlige  

 midler anvendes så hensigtsmæssigt som muligt.
De offentlige  

 kasser påføres hvert år store omkostninger på grund  

 af en mangelfuld arbejdsmiljøindsats.
Blandt de mest  

 iøjnefaldende omkostninger er førtidspensioneringer og  

 hospitalsudgifter.
For det tredje at bidrage til realiseringen af  

 regeringens målsætning om en fortsat vækst i  

 arbejdsstyrken.
En tilstrækkelig stor arbejdsstyrke er en  

 afgørende forudsætning for Danmarks fortsatte økonomiske  

 vækst og dermed grundlaget for fremtidens velfærd.
I en  

 situation, hvor tilgangen til arbejdsmarkedet bliver mindre, er en styrket  

 arbejdsmiljøindsats en af forudsætningerne for at nå denne  

 målsætning.
 Incitamentspakken skal medvirke til at fremme disse tre  

 formål ved at give den enkelte virksomhed økonomiske  

 tilskyndelser til ad frivillighedens vej at skabe et ordentligt  

 arbejdsmiljø, samtidig med at der skabes bedre sammenhæng mellem  

 arbejdsmiljøbelastning og udgiftsbyrde.
Det grundlæggende princip i  

 arbejdsmiljøindsatsen er, at det er på virksomhederne  

 arbejdsmiljøet skal sikres.
Derfor er det også virksomhederne,  

 der skal tilskyndes til at styrke indsatsen.
 Dette princip ligger til grund for incitamentspakken, der  

 består af tre elementer:
1.	En arbejdsmiljøafgift, 2.	En certificerings- og tilskudsordning, og 3.	Et gebyrbelagt tilsyn Det skal understreges, at da der er tale om en  

 incitamentspakke, medfører pakken ikke meromkostninger for  

 virksomheder med et særligt godt arbejdsmiljø udover i nogle  

 tilfælde udgiften til at blive certificeret.
I dag fremsætter jeg lovforslaget vedrørende  

 en arbejdsmiljøafgift.
Arbejdsmiljøafgiften er efter  

 lovforslaget sammensat af to dele:
En afgift baseret på antallet af fuldtidsbeskæftigede,  

 og en afgift baseret på godtgørelser og erstatninger  

 tilkendt af Arbejdsskadestyrelsen.
 Med kombinationen af de to dele sikres på den ene  

 side, at afgiften afspejler de alvorligste arbejdsskader og på den  

 anden side, at afgiften tilskynder til en styrket indsats i forhold til hele  

 arbejdsmarkedet.
Lovforslaget, der fremsættes i dag, indeholder  

 således i sig selv incitamenter til at styrke  

 arbejdsmiljøindsatsen på den enkelte virksomhed.
Men de  

 økonomiske incitamenter slår for alvor igennem, når den  

 samlede incitamentspakke er gennemført.
Jeg skal derfor opfordre  

 Folketinget til at se lovforslaget som en del af den samlede  

 incitamentspakke.
 Idet jeg i øvrigt henviser til lovforslaget og  

 bemærkninger hertil, skal jeg anbefale lovforslaget til Folketingets  

 velvillige behandling.
