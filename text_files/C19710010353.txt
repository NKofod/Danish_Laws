I.
INDLEDNING.
 Ifølge § 1, stk. 1, i lov nr. 237 af 4. juni 1969 om sygehusvæsenet  

 påhviler det amtskommunerne og Københavns og Frederiksberg kommuner (i det  

 følgende betegnet SYGEHUSKOMMUNERNE eller KOMMUNERNE) at tilvejebringe og  

 drive det fornødne antal sygehuse i det omfang, dette ikke sker ved statens  

 foranstaltning.
Efter lovens § 4, stk. 1, udfærdiger indenrigsministeriet efter  

 forhandling med sygehusrådet vejledende retningslinier for planlægningen af  

 sygehusvæsenets fremtidige udbygning.
På grundlag heraf skal hver enkelt  

 sygehuskommune ifølge § 4, stk. 2, udarbejde en samlet plan for løsningen af  

 kommunens sygehusopgaver.
De indtil videre gældende vejledende retningslinier indeholdes i det  

 følgende.
De er udarbejdet i samarbejde med sundhedsstyrelsen og baseret dels  

 på et udkast til vejledende retningslinier fra en af indenrigsministeriet i  

 november 1969 nedsat arbejdsgruppe (jfr. indenrigsministeriets cirkulære af  

 2. februar 1970 om sygehusplanlægning), dels på materiale tilvejebragt af  

 sygehusrådet.
Retningslinierne sigter i første række mod at angive nogle  

 hovedtræk i den fremtidige sygehusstruktur og på basis heraf at opstille  

 rammer for udformningen af sygehuskommunernes planer.
Det skal understreges,  

 at retningslinierne er - og må være - af midlertidig karakter.
På grund af  

 den hurtige udvikling inden for sygehusvæsenet må det anses for betænkeligt  

 at binde sig til alt for faste løsninger.
Dertil kommer, at en række  

 spørgsmål navnlig om udviklingen på langt sigt først vil kunne afklares, når  

 der er gennemført mere omfattende forskning og udviklingsarbejde vedrørende  

 planlægning af sygehusvæsen og sygehusbyggeri.
II.
SPECIALISERINGEN OG NORMER FOR SENGEBEHOV M.V.
Vurderingen af de tendenser, som må forventes at præge udviklingen med  

 hensyn til specialisering og behov for sengepladser m.v. er i hovedsagen  

 baseret på publikationen »Sygehusvæsenets planlægning«  

 (offentliggjort i' Fra Sundhedsstyrelsen', 1968, s. 421) samt et omfattende  

 materiale fra samtlige lægelige specialselskaber her i landet og fra en række  

 eksperter repræsenterende endnu ikke selvstændigt anerkendte specialer.
I  

 bilag 1 findes en fortegnelse over de pr. 1. april 1971 anerkendte lægelige  

 specialer.
Der er desuden lagt vægt på de vurderinger af udviklingen, der er  

 foretaget af videnskabelige specialselskaber og andre sagkyndige i de øvrige  

 nordiske lande.
 SPECIALISERINGEN.
Der må forventes en fortsat opdeling i stadigt snævrere fagområder, der  

 hver for sig kræver en særlig indsigt i områdets undersøgelses- og/eller  

 behandlingsteknik.
Opdelingen vil utvivlsomt i et vist omfang ske ved  

 oprettelse af egentlige nye SPECIALER, men i højere grad end hidtil også ved  

 en særlig høj udvikling af fagkundskab på større eller mindre delområder  

 inden for rammerne af kendte specialer d.v.s. etablering af EKSPERTOMRÅDER.  

 Tendensen til fortsat opsplitning og fordeling af den samlede viden på et  

 stadigt større antal sagkyndige vil i stigende omfang forøge de sagkyndiges  

 indbyrdes afhængighed og nødvendiggøre et intimt samarbejde for at den  

 fornødne samlede viden kan komme patienterne til gode - først og fremmest  

 inden for undersøgelsesteknik (diagnose), men også inden for behandling.  

 Særlig karakteristisk for udviklingen er den stadigt større afhængighed af  

 specialiserede laboratoriemæssige funktioner, som baseres på anvendelse af  

 kompliceret og kostbart apparatur.
 Ud fra den i dag kendte specialisering og tendens til yderligere  

 specialisering må planlægningen foreløbig tage som udgangspunkt, at HVER  

 ENKELT SYGEHUSKOMMUNES SAMLEDE SYGEHUSVÆSEN normalt bør indeholde følgende  

 specialer (specialfunktioner):
Anæsthesiologi Børnepsykiatri (se dog s. 6) Dermato-venerologi (hud- og kønssygdomme) Diagnostisk radiologi (røntgenundersøgelse) Fysiurgi og fysiurgisk genoptræning (se s. 6) Intern medicin (incl. cardiologisk afsnit for hjerte- og  

 kredsløbssygdomme) Klinisk mikrobiologi Klinisk fysiologi Klinisk kemi Langtidsmedicin (se s. 6) Medicinske lungesygdomme Medicinsk oftalmologi (medicinske øjensygdomme) Neuromedicin (medicinske nervestgdomme) Obstetrik og gynækologi (fødselshjælp og kvindesygdomme) Ortopædisk kirugi Oto-rhino-laryngologi (øre-næse-halssygdomme) Patologisk anatomi Parenkym-kirurgi Psykiatri (se dog s. 6) Pædiatri (børnesygdomme) Det må dog forudses, at det - bl.a. under hensyn til den uensartede  

 størrelse af sygehuskommunernes befolkningstal - i hvert fald som en  

 overgangsordning kan blive nødvendigt eller hensigtsmæssigt at etablere  

 samarbejde sygehuskommunerne imellem om nogle af disse specialfunktioner.
Det  

 gælder især nye mindre specialer og specialfunktioner, der inden for  

 sygehusvæsenet hidtil kun er blevet varetaget på landsdelsplan, f.eks.  

 specialafdelinger for dermatovenerologi.
 LANDSDELSSYGEHUSE skal foruden de ovenfor nævnte specialer rumme  

 forskellige grenspecialer inden for de kirurgiske og medicinske discipliner  

 samt en række andre specialer og ekspertområder.
 Som EKSEMPLER på landsdelsspecialiserede funktioner kan nævnes:
Børnekirurgi Cardiologisk laboratorium Endocrinologi Hepatologi (2 afdelinger i landet) Hæmatologi Håndkirurgi Infektionssygdomme Karkirurgi Kirurgisk gastroenterologi (kirurgiske mave-tarmsygdomme) Kirurgisk oftalmologi (kirurgiske øjensygdomme) Klinisk blodtypeserologi (specialfunktioner i transplantationsarbejdet) Klinisk farmakologi Klinisk immunologi Klinisk neurofysiologi Klinisk virologi Medicinsk gastroenterologi (medicinske mave-tarmsygdomme) Nefrologi (medicinske nyresygdomme) Neurokirurgi (kirurgiske nervesygdomme) Nuclear medicin Plastikkirurgi+brandsårsbehandling Reumatologi Terapeutisk radiologi (strålebehandling) Thoraxkirurgi (brysthulens kirurgiske sygdomme) - specialiseret  

 hjertekirurgi dog kun på 2 centre i landet Tropemedicin - 3 afdelinger i landet Urologi (urinvejenes kirurgiske sygdomme) Der må påregnes relativt store forskelle i landsdelssygehusenes opbygning  

 med mindre specialer og ekspertområder, der i vidt omfang enten vil være  

 afhængige af dagligt samarbejde med og geografisk nærhed af andre  

 institutioner, f.eks. teoretiske universitetsinstitutter, eller endnu vil  

 befinde sig i en udviklings- og differentieringsproces, eventuelt på vej til  

 et anerkendt lægevidenskabeligt speciale.
Man må være opmærksom på, at der  

 løbende vil fremkomme nye specialområder, som må henføres til  

 landsdelssygehuse.
Omvendt kan udviklingen medføre, at nogle af de  

 landsdelsspecialiserede funktioner kan decentraliseres i et vist omfang og  

 varetages ved et samarbejde imellem nogle få sygehuskommuner.
En sådan  

 tendens kan allerede på indeværende tidspunkt forudses for specialerne:  

 kirurgisk oftalmologi, klinisk blodtypeserologi og terapeutisk radiologi.
Et fælles træk for de landsdelsspecialiserede funktioner (specialer og  

 ekspertområder) er, at de må have et stort befolkningsunderlag for at  

 indlæggelser og hyppigheden af ydelser kan sikre udviklingen og  

 vedligeholdelsen af kvaliteten af undersøgelser og behandlinger, som kun er  

 nødvendige i sjældne tilfælde, eller for at man kan opnå en økonomisk  

 udnyttelse af særligt kostbart apparatur m.v.
Dertil kommer, at der kan være  

 behov for undersøgelser og behandlinger, som er så komplicerede, at  

 forudsætningerne for deres gennemførelse kun er til stede eller kan skabes et  

 enkelt eller ganske få steder i landet.
Begrundelsen for nødvendigheden af et  

 stort befolkningsunderlag vil undertiden være en kombination af disse  

 faktorer.
 Det nødvendige befolkningsgrundlag for landsdelsspecialiserede funktioner  

 vil i de fleste tilfælde være i en størrelsesorden af en million indbyggere,  

 og landsdelssygehuse vil indtil videre være placeret i Københavnsområdet,  

 Århus Ålborg og Odense.
Ved nærmere beskrivelse af udviklingstendenserne kan det af hensyn til  

 overblikket være praktisk at skelne mellem grupper af beslægtede specialer,  

 der udviklingsmæssigt hører sammen - de såkaldte blokke - fremfor detaljeret  

 at beskrive udviklingen inden for de enkelte specialer.
Hovedblokkene er: den  

 kirurgiske, den medicinske, den pædiatriske (børn) den psykiatriske,  

 langtidsbehandlingen og de særlige undersøgelsesspecialer  

 (laboratorieblokken).
DEN KIRURGISKE BLOK vil komme til at omfatte fire fra hinanden forholdsvis  

 vel afgrænsede områder: gynækologi og obstetrik, ortopædisk kirurgi,  

 parenkymkirurgi samt øre-, næse- og halssygdomme.
På alle områder vil der  

 formentlig relativt hurtigt blive tale om yderligere specialisering - uden  

 for landsdelssygehusene dog næppe i større grad ved oprettelse af  

 selvstændige afdelinger (grenspecialiserede afdelinger), men derimod ved  

 etablering af delfunktioner under helheden.
Til den kirurgiske blok hører  

 anæsthesiologien, og kirurgisk virksomhed vil derudover i særlig grad være  

 afhængig af samarbejde med specialerne intern medicin, pædiatri, fysiurgi og  

 fysiurgisk genoptræning, neuromedicin og psykiatri samt diagnostisk  

 radiologi, klinisk kemi, patologisk anatomi, klinisk mikrobiologi og klinisk  

 blodtypeserologi.
På LANDSDELSPLAN foretages behandlinger, som er relativt  

 sjældne (f.eks. hjertekirurgi, behandling af medfødte sygdomme hos nyfødte og  

 spædbørn, rehesusimmuniserede svangre), kræver særligt kostbart apparatur  

 (f.eks. strålebehandling) og/eller er særligt komplicerede (f.eks.  

 organtransplantationer, visse mavetarmsygdomme og urinvejssygdomme), og der  

 vil her - ud over de allerede nævnte specialer - være behov for særlige  

 specialer f.eks. neurokirurgi, nogle fra det almindelige kirurgiske område  

 udskilte grenspecialer, f.eks. plastikkirurgi og thoraxkirurgi, samt en række  

 ekspertområder, f.eks. børnekirurgi, håndkirurgi, karkirurgi og  

 transplantationskirurgi.
Den kirurgiske blok på landsdelssygehuse skal,  

 udover at tage sig af særtilfælde fra eget område og den øvrige del af  

 landsdelsområdet, varetage det almene udviklingsarbejde inden for fagområdet,  

 medvirke ved uddannelsen af kirurger samt varetage den almindelige kirurgiske  

 behandling af sygehuskommunens egne patienter.
DEN MEDICINSKE BLOK omfatter først og fremmest den interne medicin med  

 grenspecialerne cardiologi og medicinske lungesygdomme samt derudover  

 specialerne neuromedicin, fysiurgi, dermato-venerologi og medicinsk  

 oftalmologi.
Også for den interne medicin er der en tydelig tendens til  

 yderligere specialisering, fortrinsvis ved etablering af ekspertområder, der  

 i videst muligt omfang søges bevaret som delfunktioner under helheden.  

 Udviklingen er i endnu højere grad end for den kirurgiske blok afhængig af en  

 stærkt udbygget specialiseret laboratoriefunktion.
På LANDSDELSPLAN vil  

 afgrænsning af arbejdsområdet og udviklingstendenser i princippet ganske  

 svare til forholdene ved den kirurgiske blok, og der vil her være behov for  

 grenspecialer, f.eks. nefrologi og tropemedicin, samt en række  

 ekspertområder, f.eks. hæmatologi, hepatologi, endocrinologi og  

 infektionssygdomme.
Integration på tværs af de nævnte blokke, afgrænset til sygdomme i et  

 enkelt eller enkelte organer, kan komme på tale og eksisterer allerede i et  

 vist omfang for mavetarmsygdomme, urinvejssygdomme og hjertesygdomme.
En  

 tilsvarende udvikling er i gang for særlige lungesygdomme, blodsygdomme og  

 leversygdomme.
 DEN PÆDIATRISKE BLOK (børn) omfatter dels specialet pædiatri, dels  

 kirurgisk eller anden ikke pædiatrisk specialbehandling af børn, idet børn  

 indlagt på sygehus altid bør ligge på særlige børneafdelinger administreret  

 og ledet af børnelæge, således at kirurgisk eller anden specialbehandling  

 sker i samarbejde med den pædiatriske afdeling.
DEN PSYKIATRISKE BLOK, der omfatter både voksen- og børnepsykiatri, er for  

 tiden fordelt på statshospitaler og kommunale sygehuse, således at  

 hovedparten af det psykiatriske sygehusvæsen er statsligt.
Trods denne  

 opdeling har der været en stærk udvikling af psykiatrien på kommunalt plan  

 gennem de senere år.
Overvejelserne om retningslinier for statshospitalernes  

 overførelse til amtskommunerne er påbegyndt i et udvalg under  

 indenrigsministeriet, og udvalget har over for indenrigsministeriet  

 anbefalet, at amtskommunerne snarest muligt informeres om planerne for  

 udbygning af statens psykiatriske hospitalsvæsen, og at indenrigsministeriet  

 optager forhandling med amtskommunerne for at sikre, at planerne er  

 hensigtsmæssige ud fra den enkelte amtskommunes samlede sygehusplanlægning,  

 således at fejlinvesteringer undgås.
Det vil være nødvendigt, at der i  

 amtskommunernes planlægning af det fremtidige sygehusvæsen indgår  

 overvejelser om, hvorledes den psykiatriske service på længere sigt kan  

 tilrettelægges, men en samlet planlægning efter sygehuslovens § 4, stk. 2,  

 omfattende både den nuværende kommunale og statslige psykiatriske  

 sygehusfunktion, kan næppe gennemføres fuldt ud, før det er afklaret,  

 hvorledes og i hvilket tempo overgangen skal gennemføres.
Det samlede psykiatriske sygehusvæsen omfatter akut sygehusfunktion for  

 indlagte, ambulatorisk virksomhed, dag- og nathospitaler, neurosesanatorier,  

 psykiatrisk langtidsbehandling og psykiatriske plejehjem.
Udviklingen peger  

 fremimod øget ambulatorisk virksomhed og stærk involvering af det  

 psykiatriske speciale i revalidering og andre sociale felter.
Specialets  

 behov for at deltage såvel i det forebyggende arbejde som i den langvarige  

 vedligeholdende behandling af patienterne kan medføre en udvikling henimod  

 såkaldt distriktspsykiatriske ordninger, hvorefter al psykiatri i et område i  

 meget ordninger, hvorefter al psykiatri i et område i meget høj grad  

 samordnes med det øvrige sundhedsvæsen og socialvæsenet.
LANGTIDSBEHANDLINGEN omfatter - idet der bortses fra den psykiatriske  

 langtidsbehandling - særlige afdelinger for patienter, der har behov for  

 sygehusophold i en længere periode, i gennemsnit dog ikke over 3 måneder.
Der  

 forudsættes oprettet LANGTIDSMEDICINSKE AFDELINGER, der kan imødekomme  

 behovet for diagnostik og behandling af patienter med længere varende  

 medicinske lidelser, ofte ældre patienter med sammensatte sygdomsbilleder og  

 flere forskellige former for handicap, samt FYSIURGISKE  

 GENOPTRÆNINGSAFDELINGER, der kan imødekomme behovet for optræning af især  

 yngre patienter med sygdomme eller skader, der har medført længerevarende  

 indskrænkning af bevægeapparatets funktion (skader i trafikken og på  

 arbejdspladsen samt visse sygdomme i nervesystem og bevægeapparat).
Langtidsbehandlingsafdelingerne bør principielt placeres tæt ved de større  

 akutte sygehuse, helst i en selvstændig bygning inden for sygehusområdet, men  

 det må forudses, at det i praksis i flere tilfælde bliver nødvendigt at  

 omdanne mindre sygehuse til langtidsbehandlingsformål.
Dette bør dog kun ske,  

 hvor der er tale om sygehuse af sådan bygningsmæssig standard, at omdannelsen  

 kan gennemføres uden investeringer i større byggearbejder.
I sådanne tilfælde  

 vil det endvidere være nødvendigt at sikre samarbejdet med de akutte  

 sygehusafdelinger ved at etablere langtidsbehandlingsfunktionen på det mindre  

 sygehus som en del af en samlet afdeling, der har et tilstrækkeligt antal  

 senge placeret på det større sygehus.
LABORATORIEBLOKKEN i en sygehuskommunes sygehusvæsen vil normalt omfatte  

 diagnostisk radiologi samt klinisk kemi, patologisk anatomi og formentlig i  

 løbet af kort tid klinisk mikrobiologi og dele af den kliniske fysiologi.
En  

 opdeling i ekspertområder må forventes inden for alle de nævnte specialer.
På  

 LANDSDELSPLAN vil der derudover blive behov for en række specialer og  

 ekspertområder.
I forbindelse med det løbende arbejde med at gøre  

 fremskridtene i den biologiske grundforskning brugbare i sygdomsbekæmpelsen  

 må der således forventes en udbygning af den kliniske fysiologi med alle dens  

 metode- og organaspekter, af blodtypeserologien og af ekspertområder som  

 f.eks. immunologi og virologi.
Der må for laboratoriefagene påregnes en særlig kraftig stigning i  

 arbejdets omfang og krav til investeringer i teknisk udstyr.
Dette skyldes  

 ikke blot øget tilbud af diagnostiske metoder, men også det forhold, at de  

 fleste af specialerne er forholdsvis unge og endnu ikke fuldt udbyggede.  

 Dertil kommer, at nødvendigheden af at opnå en tilstrækkelig dækning af de  

 alment praktiserende lægers behov og det stadigt stigende ønske om  

 profylaktiske undersøgelser vil medføre en betydelig stigning af behovet for  

 ydelser fra de fleste af laboratoriefagene.
Disse fag udnytter i høj grad den  

 hurtige udvikling inden for elektronik og EDB, og anvendelsen af stadigt mere  

 kompliceret apparatur med deraf følgende behov for samarbejde mellem  

 forskellige højt uddannede faggrupper bevirker, at såvel hensynet til  

 undersøgelsernes kvalitet som hensynet til en økonomisk udnyttelse af  

 apparatur og personale taler for en stærk centralisering af de egentlige  

 laboratoriefag.
På grund af tendensen til stærk stigende krav og indførelse  

 af nye ekspertområder vil størst mulig fleksibilitet i placering og  

 organisation af laboratorier i forhold til hinanden på det enkelte sygehus  

 være nødvendig.
Anvendelse af fælles metoder samt hensynene til rationel  

 udnyttelse af plads, apparatur og personale, herunder højt uddannet  

 ikke-lægeligt personale, taler stærkt for at samle sygehusets  

 laboratoriespecialer og dermed beslægtede kliniske laboratorier i større  

 enheder.
 NORMER FOR SENGEBEHOV m.V.
 Der foreligger ikke i øjeblikket et grundlag, som giver mulighed for, at  

 der generelt for hele landet opstilles normer for det fremtidige behov for  

 senge-, behandlings- og undersøgelseskapacitet inden for de enkelte  

 specialer.
Den traditionelle målestok for sygehusfunktion er antallet af sengepladser  

 pr. 1.000 indbyggere.
Det eksisterende materiale om enkelte specialers  

 sengeforbrug giver stort set kun et øjebliksbillede af et varieret og meget  

 sammensat system i hurtig og uophørlig udvikling, men de i nedenstående  

 oversigt anførte bloktal vil - anvendt med en vis varsomhed - kunne tjene som  

 udgangspunkt for mere konkrete vurderinger i sygehuskommunernes planlægning.  

 I oversigten er til sammenligning anført den faktiske fordeling for hele  

 landet under eet i 1964-65, som den er skønnet af sundhedsstyrelsen på  

 grundlag af de officielle indberetninger.
Det bemærkes herved, at sengetallet  

 for børn i 1964-65 kun omfatter de egentlige pædiatriske, medicinske  

 afdelinger, medens man i perspektivtallene har regnet børn med kirurgiske  

 lidelser ind i tallet for børneblokken.
 Det må dog fremhæves, at vejledende opstillinger af denne art og i  

 særdeleshed forsøg på at angive fremtidigt sengebehov for enkelte specialer  

 indeholder en høj grad af skøn og er behæftet med stor usikkerhed.  

 Variationer i befolkningskoncentration, befolkningens aldersfordeling,  

 sygehusafdelingernes placering i forhold til hinanden, indbyrdes praktiske  

 muligheder for samarbejde, den samlede specialefordeling, og i opbygningen af  

 sygehuskommunens sundheds- og socialvæsen vil kunne motivere væsentlige  

 afvigelser fra de generelle vejledende normer.
En anvendelse af skøn over enkelte specialers fremtidige sengebehov som  

 normgivende kan desuden hæmme udviklingen henimod en øget ambulatorisk  

 virksomhed og en nødvendig afsvækkelse af den traditionelle opsplitning af  

 senge efter specialer.
For små enheder kan medføre, at alle disse enheder må  

 disponere senge og normere personale med henblik på at kunne klare  

 topbelastninger.
Dette kan indebære perioder med for finge udnyttelse.  

 Afpasset patientpleje og en mere integreret brug af sengeafdelinger for flere  

 forskellige specialer kan give en jævnere belastning og sikre den størst  

 mulige kapacitetsudnyttelse.
Hovedsynspunktet bliver således at sikre de  

 nødvendige senge i et differentieret mønster fra intensive afdelinger med  

 stor personalenormering til pladser for selvhjulpne patienter og at opnå en  

 yderligere begrænsning af behovet for øget sengekapacitet gennem en ændring  

 af balancen mellem indlagte og ambulante patienter.
 Antallet af sengepladser er i det hele taget en dårlig målestok for  

 sygehusfunktion, idet de egentlige sengeafdelinger igennem årtier  

 forholdsmæssigt er kommet til at udgøre en stadigt mindre del af sygehusene.  

 Denne udvikling vil fortsætte, idet der - som nævnt - i de kommende år må  

 forventes en særlig kraftig vækst i laboratorie- og ambulatoriefunktionerne.  

 Der er på indeværende tidspunkt ingen mulighed for at opstille normer for det  

 fremtidige behov for behandlings- og undersøgelseskapacitet, men det må ved  

 planlægning af byggeri tages i betragtning, at behovet for areal til  

 behandlings- og undersøgelsesafdelinger utvivlsomt fortsat vil være hastigt  

 stigende.
III.
SYGEHUSSTRUKTUR.
 I »Sygehusvæsenets planlægning« fremlagde  

 »sundhedsstyrelsen en FORELØBIG SKITSE til en fremtidig sygehusstruktur  

 bestående af følgende sygehusenheder:
NORMALSYGEHUSE med 3 kirurgiske afdelinger a mindst 50 senge hvortil kom  

 afdelinger for medicin af samme størrelsesorden eller ialt ca. 300 senge.
For  

 sådanne sygehuse vil kræves et befolkningsunderlag på 75.000 indbyggere.
 UDVIDEDE NORMALSYGEHUSE, som ud over normalsygehusfunktionen skulle rumme  

 specialer, der kræver et befolkningsunderlag på ca. 250.000 indbyggere.  

 Størrelsen af disse sygehuse ville typisk være omkring 800 senge.
 LANDSDELSSYGEHUSE, som ud over normalsygehusfunktion og udvidet  

 normalsygehusfunktion skulle rumme landsdelsspecialer, der kræver et  

 befolkningsunderlag på ca. 1 mill. indbyggere.
De nævnte 3 sygehustyper tænktes at kunne danne det fremtidige akutte  

 sygehusvæsen, der varetager undersøgelse og behandling af patienter direkte  

 fra praktiserende læge.
I skitsen regnedes med den mulighed, at der uden for  

 det akutte sygehusvæsen kunne findes nogle mindre enheder til patienter, som  

 i forvejen var undersøgt og sat i behandling på et akut sygehus.
 De anførte sygehusstørrelser fremkom ved en vurdering af, hvor store de  

 enkelte specialafdelinger burde være, for at lægerne kunne opretholde og  

 videreudvikle deres viden og kunnen, og befolkningsunderlagene var beregnet  

 på grundlag af nogle indenlandske og udenlandske erfaringer for sengebehov  

 pr. 1000 indbyggere.
 Tanken om en grundenhed med minimum 300 senge var baseret på den  

 antagelse, at kirurgiens grundelementer i løbet af kort tid ville være totalt  

 opsplittet i gynækologiobstetrik, ortopædisk kirurgi og parenkymkirurgi,  

 således at man hurtigere end tidligere forudsat vil nå det udviklingstrin,  

 hvor ingen længere kan beherske faget almenkirurgi, og endvidere på viden om,  

 at specialiseringstendenserne inden for den interne medicin måtte anses for  

 mindst lige så store.
 På den anden side var det en bærende tanke i skitsen, at normalsygehuset  

 som grundenhed i det fremtidige akutte sygehusvæsen på tilfredsstillende måde  

 ville kunne påtage sig undersøgelse og behandling af hovedparten af patienter  

 med medicinske og kirurgiske lidelser.
De udviklingstendenser, der er beskrevet i det senest tilvejebragte  

 materiale fra lægelige specialselskaber og andre eksperter peger imidlertid i  

 retning af en koncentration af sygehusfunktionen, som er endnu kraftigere end  

 forudset i »Sygehusvæsenets planlægning«, og som ikke gør det  

 muligt at opretholde tanken om en selvstændig grundenhed med 300 senge og med  

 et befolkningsunderlag på 75.000 indbyggere, dvs. enheder af karakter og  

 størrelsesorden som de nævnte normalsygehuse.
Tværtimod taler det  

 foreliggende materiale ganske klart for, at der ikke i det fremtidige  

 sygehusvæsen bør opbygges selvstændige sygehusenheder med mindre  

 befolkningsmæssigt grundlag end ca. 200.000-300.000 indbyggere, svarende til  

 en befolkning af den størrelsesorden, som er typisk for hovedparten af  

 sygehuskommunerne, og at de enkelte funktioner må indgå som helt integrerede  

 bestanddele af en samlet funktionel enhed.
Afgørende for denne vurdering er bl.a., at den fortsatte specialisering  

 inden for den lægelige funktion generelt synes at ville accelerere endnu  

 hurtigere end tidligere antaget.
Denne udvikling vil medføre, at der til de  

 stadigt snævrere fagområder kræves større befolkningsgrundlag, som sjældent  

 kan være mindre end hele befolkningen i en sygehuskommune af normal størrelse  

 - samtidig med at den indbyrdes afhængighed imellem specialfunktionerne  

 bliver så stærkt forøget, at vidtgående samordning bliver forudsætningen for  

 fortsatte fremskridt og for, at disse ligeligt kan komme befolkningen til  

 gode.
 Dertil kommer, at udviklingen på næsten alle kliniske områder vil blive  

 afhængig af samarbejde med højt udviklede laboratoriefunktioner, som både er  

 baseret på en stadig højere grad af specialisering og på anvendelse af  

 avanceret og kostbart apparatur.
 Spørgsmålet bliver herefter, i hvilken udstrækning den ideelle målsætning  

 for fremtidens sygehusstruktur må være en GEOGRAFISK-BYGNINGSMÆSSIG samling  

 af funktionerne inden for hver sygehuskommune.
 Fuld bygningsmæssig koncentration vil imidlertid i de færreste  

 sygehuskommuner kunne gennemgøres i overskuelig fremtid allerede på grund af  

 de dermed forbundne investeringer.
 Bestræbelserne må derfor i første række rettes imod en FUNKTIONEL  

 SAMORDNING AF DE EKSISTERENDE SYGEHUSE.
 Drejer det sig om nyinvesteringer, må det haves for øje, at såvel hensynet  

 til behandlings- og undersøgelseskvaliteten som økonomiske hensyn (f.eks.  

 vagtberedskab, rationel udnyttelse af bygninger, apparatur og personale)  

 givetvis vil kræve, at der sigtes imod en vidtgående bygningsmæssig  

 integration.
 Heraf følger, at der ikke bør investeres i MINDRE SYGEHUSE, udover hvad  

 der kan afskrives over et kortere åremål og må anses for absolut nødvendigt  

 henset til den funktion sygehuset indtil videre skal have i henhold til en  

 nøje planlagt stærk funktionel samordning af vedkommende sygehuskommunes  

 eksisterende sygehuse.
 Tilbage står, om man ved investeringer i STØRRE SYGEHUSE bør tilstræbe en  

 vis geografisk spredning af investeringerne med en stærk samordning af  

 funktionerne, eller om man for at opnå den højeste grad af funktionel  

 samordning bør stile imod en koncentration af investeringerne på eet sygehus  

 i sygehuskommuner af normal størrelse.
 En stillingtagen til dette spørgsml forudsætter, at der foretages analyser  

 af en række forskellige faktorer.
 Blandt sådanne faktorer kan - udover den lægeligt-teknologiske udvikling -  

 nævnes virkningerne på rekruttering af personale, driftsøkonomiske og  

 driftsorganisatoriske forhold og hensynet til patient- og personaletrivsel,  

 hvortil kommer en række erhvervsgeografiske hensyn såsom egnsudvikling,  

 trafikforhold m.v.
 Det er imidlertid af afgørende betydning, AT der ved tilrettelæggelsen af  

 de fremtidige investeringer ikke skabes situationer, der frembyder risiko  

 for, at der opbygges sideordnede afdelinger, laboratorier og andre funktioner  

 med samme speciale, der hver for sig ikke sikres den fornødne arbejdsmængde  

 til at opnå bedst mulig funktion, samt AT der sikres det nødvendige intime  

 samspil imellem specialfunktionerne.
Dertil kommer, at en sideordnet udbygning af flere sygehuse inden for  

 samme sygehuskommune formentlig for en meget lang årrække vil forskertse  

 mulighederne for at opnå en fuld bygningsmæssig integration.
Derimod vil den  

 koncentration af funktionerne på eet sygehus, som kan tænkes gennemført i  

 planlægningens første fase, ud fra en realistisk vurdering af de sandsynlige  

 investeringsrammer i næppe i nævneværdig grad blive en hindring for, at man  

 senere opretholder en vis geografisk spredning af funktionerne, såfremt man  

 til sin tid når til det resultat, at dette - alle forhold taget i betragtning  

 - er den mest hensigtsmæssige løsning på længere sigt.
 AF DE NÆVNTE GRUNDE BØR STØRRE NYINVESTERINGER- OG NAVNLIG SÅDANNE SOM  

 BETEGNER EN FORTSAT UDSPECIALISERING - INDTIL VIDERE KONCENTRERES PÅ EET  

 SYGEHUS I HVERT FALD I SYGEHUSKOMMUNER MED INDTIL CA. 300.000 INDBYGGERE.
Den funktionelle samordning af de nuværende sygehuse bør i første række  

 tage sigte imod, at de mindre sygehuse tilknyttes nærmere angivne funktioner  

 på det (de) sygehus(e) inden for sygehuskommunen, som udvælges som steder for  

 fremtidige investeringer.
De mindre sygehuse vil i denne forbindelse først og  

 fremmest sige de delte og blandede sygehuse, men en sådan tilknytning vil  

 også kunne komme på tale for nogle af de hidtidige centralsygehuse.
For disse  

 vil det iøvrigt gælde, at der for visse af specialfunktionerne hurtigt bør  

 tilstræbes en samordning af vedkommende afdelingers funktion.
Dette vil  

 navnlig komme på tale i forbindelse med ønsker om grenspecialiseringer og  

 indførelse af nye ekspertområder, eller hvor der ved flere af de nuværende  

 centralsygehuse findes specialafdelinger, som allerede i dag helt klart er  

 for små til at få et passende patienttilbud og til på rationel måde at kunne  

 opretholde et kvalitativt beredskab.
Endelig vil en centralisering af  

 skadebehandlingstjenesten (og i forbindelse hermed en koordinering af  

 ambulancetjenesten og sygehusvæsenet) indgår som en vigtig bestanddel af de  

 bestræbelser, som skal føre frem imod samordning af kommunens  

 sygehusfunktioner til en funktionel enhed.
Det må i øvrigt i den enkelte sygehuskommune hurtigt fastlægges, efter  

 hvilke retningslinier patienterne skal visiteres imellem de forskellige  

 eksisterende sygehuse.
Der må herved først og fremmest tages hensyn til den  

 lægelige specialiserede funktion, men så vidt muligt også til geografiske  

 forhold.
Sådanne retningslinier må tillige have relation til  

 landsdelsspecialerne.
Visitationen må bygge på en forud fastlagt  

 opgavefordeling og på en foreløbig stillingtagen til diagnose på grundlag af  

 oplysninger fra den praktiserende læge, evt. suppleret med oplysninger fra  

 forundersøgelsesambulatorier eller udtalelser fra referenceafdelinger.
Bl.a.  

 af hensyn til de praktiserende lægers medvirken ved visitationen må det  

 sikres, at de praktiserende lægers behov for at kunne få foretaget  

 laboratoriemæssige undersøgelser på sygehuse bliver dækket.
En centralisering  

 af skadebehandling på sygehuse forudsætter en fastlæggelse af  

 opgavefordelingen vedrørende skadebehandling mellem praktiserende læger og  

 sygehusvæsenet.
 Det vil som led i integreringen af mindre sygehuse i det (de) sygehus(e)  

 inden for sygehuskommunerne, som efterhånden skal udbygges, være nødvendigt  

 at fastlægge formen for samarbejde mellem de ledende læger på afdelinger, som  

 uanset geografisk adskillelse funktionelt skal udgøre en enhed:
Det vil være nødvendigt, at der foretages en fuldstændig ligestilling med  

 hensyn til såvel faglig som administrativ ansvarsfordeling mellem ledende  

 læger, som varetager driften af sådanne geografisk adskilte afdelingen.
Det  

 bør endvidere tilsikres, at disse liggestillede ledende læger praktisk har  

 såvel pligt til som mulighed for hyppigt at mødes for løbende at  

 tilrettelægge de geografisk adskilte afdelingers drift og udnyttelse.
 Såfremt det efter omstændighederne findes hensigtsmæssigt, bør de ledende  

 læger for en tidsperiode kunne udpege en af de ledende læger til at varetage  

 den praktiske koordination af afdelingernes arbejde.
 Tilsvarende samarbejdsformer vil formentlig være hensigtsmæssige for andet  

 ledende personale f.eks. sygeplejersker.
 Den anbefalede form for samordning vil kunne forøge mulighederne for at  

 opnå den mest hensigtsmæssige udnyttelse af eksisterende senge-, behandlings-  

 og undersøgelseskapacitet.
IV.
PLANLÆGNING AF BYGGERI TIL SYGEHUSFUNKTION.
 Udviklingen vil medføre, at planlægning og projektering af byggeri til  

 sygehusfunktion ved et enkelt sygehus i langt mindre grad end tidligere kan  

 ske uafhængigt af planerne for de øvrige dele af sygehusvæsenet i en  

 sygehuskommune, og der bør derfor forud for en mere detaljeret planlægning og  

 projektering af byggeri være truffet beslutninger af principiel  

 planlægningsmæssig karakter som led i en samlet planlægning af vedkommende  

 kommunes sygehusvæsen.
Reglen i sygehuslovens § 5 om godkendelse af projekter til sygehusbyggeri  

 vil som følge heraf få et i forhold til § 3 i sygehusloven af 31. maj 1961  

 ændret og i en vis forstand mere begrænset indhold.
I princippet vil  

 godkendelsen efter § 5 blive udtryk for en vurdering af, om det projekterede  

 byggeri på en hensigtsmæssig måde realiserer beslutninger af principiel  

 planlægningsmæssig karakter, som efter indstilling fra sygehusrådet allerede  

 er godkendt efter § 4, stk. 2, eller i særlige tilfælde § 4, stk. 3.
Der bør ved fremsendelsen af byggeprojekter til godkendelse efter § 5  

 udtrykkeligt henvises til de godkendelser efter § 4, som har været grundlaget  

 for projektets udarbejdelse.
Sådanne godkendelser forudsættes for fremtiden  

 indhentet før behandling af projektet efter § 5 kan ske, og det må derfor  

 frarådes, at egentligt projekteringsarbejde påbegyndes, før § 4-godkendelse  

 foreligger.
Godkendelserne efter § 5 vil som hidtil blive meddelt på grundlag af  

 sundhedsstyrelsens udtalelser om de forelagte projekter.
Det vil derfor -  

 navnlig ved større byggerier ved sygehuse - ofte være hensigtsmæssigt, at  

 bygherren søger kontakt med sundhedsstyrelsen på tidlige stadier af  

 byggeriets mere detaljerede planlægning og projektering med henblik på  

 rådgivning i spørgsmål af mere principiel karakter.
 Samtidig bemærkes, at spørgsmålet om at søge godkendelse efter § 5 under  

 alle omstændigheder senest bør rejses på set tidspunkt, hvor endeligt  

 skitsseprojekt foreligger.
V.
KONKLUSIONER.
Sygehuskommunernes planlægning efter sygehuslovens § 4, stk. 2, bør dække  

 en 15-årig periode.
Forestillinger om mere langsigtede perspektiver må dog  

 indgå i de overvejelser, som lægges til grund for planlægningen, bl.a. fordi  

 byggeri og dispositioner i forbindelse med byggeri oftest binder udviklingen  

 betydeligt længere ud i fremtiden.
Det vil være nødvendigt, at planlægningen  

 af sygehusvæsenet sker i snævert samarbejde med den statslige og kommunale  

 planlægning inden for sundhedsvæsenet i øvrigt.
Det må påregnes, at specialiseringen inden for sygehusvæsenets  

 undersøgelses- og behandlingsvirksomhed i den første planlægningsperiode vil  

 fortsætte, og at den vil accellerere hastigt, således at nye specialer og  

 især nye ekspertområder vil opstå i betydeligt omfang.
De stadigt snævrere  

 fagområder vil kræve større befolkningsmæssige grundlag, oftest svarende til  

 hele befolkningen i en sygehuskommune af almindelig størrelse.
Samtidigt vil  

 de sagkyndiges indbyrdes afhængighed og behovet for samordning af  

 specialfunktionerne blive stærkt forøget bl.a. af hensyn til patienter med  

 sammensatte sygdomsbilleder, en tilfredsstillende varetagelse af  

 grænseområder, effektiv udnyttelse af sengepladser, apparatur og personale,  

 opretholdelse af et tilstrækkeligt og samtidigt økonomisk vagtberedskab samt  

 hensigtsmæssig tilrettelæggelse af uddannelsen.
Dertil kommer, at de kliniske  

 funktioner vil blive mere og mere afhængige af tilstedeværelsen af  

 centraliserede, stærkt udviklede laboratoriefunktioner, der baseres på  

 samarbejde mellem højt uddannede lægeligt og ikke-lægeligt sagkyndige og på  

 øgede investeringer i stadigt mere kompliceret og kostbart teknisk udstyr.
 Planlægningen skal sikre, at de økonomiske og personelle ressourcer, der  

 vil være til rådighed for det fremtidige sygehusvæsen, udnyttes på den for  

 befolkningen mest effektive og nyttebringende måde.
 Ud fra denne målsætning vil der blive behov for en vidtgående geografisk  

 bygningsmæssig koncentration af sygehusfunktionerne.
Planlægningsbestræbelserne må dog nødvendigvis i første række rettes imod  

 en FUNKTIONEL SAMORDNING AF DE EKSISTERENDE SYGEHUSE.
Blandt andet ved en  

 stærkt udbygget fælles visitation med øget anvendelse af  

 forundersøgelsesambulatorier og gennem ændrede ledelsesformer, der  

 funktionelt samordner geografisk adskilte afdelinger til een afdeling, må det  

 sikres, at patienter med lidelser, der stiller særligt store krav til  

 specialviden, apparatur, vagtberedskab m.v., bliver undersøgt og/eller  

 behandlet på det sygehus, hvor kravene bedst kan opfyldes, samt sikres, at  

 der opnås en økonomisk effektiv udnyttelse af al eksisterende senge-,  

 behandlings- og undersøgelseskapacitet.
Derudover bør hver sygehuskommune udpege eet sygehus (HOVEDSYGEHUSET), der  

 skal udbygges til at rumme alle de kategorier af specialer og ekspertområder,  

 som normalt bør forefindes i en sygehuskommune.
Det til denne udbygning  

 fornødne byggeri må planlægges og principielt gennemgøres forud for andre  

 bygningsmæssige investeringer.
Mere end eet hovedsygehus bør kun etableres i  

 meget store sygehuskommuner med mere end 300-350.000 indbyggere.
Det bemærkes  

 herved, at 800-900 sengepladser med en dertil knyttet betydelig  

 undersøgelses- og behandlingskapacitet må betragtes som minimum for et  

 hovedsygehus allerede ud fra den i dag kendte eller sikkert påregnelige  

 specialiseringsgrad.
De hovedsygehuse, der tillige skal have samtlige  

 landsdelsspecialiserede funktioner for et område med ca. 1 mill. indbyggere,  

 må have væsentligt større kapacitet.
Det må tillægges betydelig vægt, at der til hovedsygehusene i tide sikres  

 mulighed for senere udvidelse af sengeafdelinger og i endnu højere grad for  

 udvidelse af undersøgelses- og behandlingsafdelinger.
Der foreligger endnu  

 ikke tilstrækkeligt erfarings- og oplysningsmateriale til belysning af  

 spørgsmålet om, hvorvidt det - på det helt lange sigt - vil være ønskeligt  

 eller nødvendigt med en koncentration af den altovervejende del af  

 sygehusfunktionerne på eet sygehus i hver af de nuværende sygehuskommuner.
DE ØVRIGE EKSISTERENDE SYGEHUSE må for hovedpartens vedkommende  

 opretholdes i en årrække som uundværlige led i det samlede sygehusvæsen.  

 Egentlige laboratoriefunktioner, herunder patologisk anatomi, bør dog hurtigt  

 centraliseres i videst muligt omfang, og delfunktioner som forbliver  

 decentraliserede, bør indgå under hovedafdelingen såvel lægeligt som  

 administrativt.
Som ovenfor nævnt må planlægningen sikre, at der for alle  

 sygehuse i en sygehuskommune gennemføres en meget vidtgående funktionel  

 samordning.
De mindre sygehuses funktion bør derudover ændres gennem en  

 planlagt trinvis udvikling, hvorved navnlig sådanne former for  

 sygehusfunktion, der kræver indgående specialviden, kombination af flere  

 slags specialviden, højt vagtberedskab eller anvendelse af meget  

 ressourcekrævende undersøgelses- og behandlingsmetoder, flyttes fra de mindre  

 sygehuse, efterhånden som forudsætningerne herfor skabes ved udbygning af  

 hovedsygehuset, modernisering og ændret organisation af ambulancetjeneste,  

 personskifte i ledende stillinger osv.
Som eksempler på overgangsordninger,  

 der kunne tænkes indarbejdet i en sådan plan, kan nævnes, AT mindre sygehuse  

 knyttes tæt på større sygehuse og i særdeleshed på det sygehus, der udvælges  

 til at blive udbygget til hovedsygehus, AT mindre sygehuse lukkes for akut  

 modtagelse uden for dagarbejdstimerne og på lørdage og søndage, AT  

 skadebehandling og anden akut modtagelse efterhånden flyttes helt væk fra de  

 mindre sygehuse for at blive samlet på særlige modtageafsnit ved nogle få  

 større sygehuse i sygehuskommunen AT dertil egnede mindre sygehuse overgår  

 til anvendelse som dele af langtidsmedicinske afdelinger eller fysiurgiske  

 genoptræningsafdelinger eller på anden måde anvendes fortrinsvis til  

 behandling, efter at diagnose er stillet og behandling eventuelt påbegyndt på  

 et større sygehus.
For at opbygningen af hovedsygehuse kan fremmes i nødvendigt omfang og for  

 mest muligt at undgå risiko for fejlinvesteringer vil det være nødvendigt at  

 udvise den største tilbageholdenhed med hensyn til bygningsmæssige  

 investeringer i andre sygehuse i den første planlægningsperiode.
Navnlig for  

 de mindre sygehuses vedkommende må det iagttages nøje, at eventuelle  

 bygningsmæssige investeringer holdes inden for sådanne rammer, at de kan  

 afskrives over et kort åremål, og påses, at investeringerne er absolut  

 nødvendige henset til den eventuelt gradvis ændrede funktion, som sygehuset i  

 henhold til kommunens samlede plan skal have i første eller en del af første  

 planlægningsperiode.
LANDSDELSSYGEHUSENES SÆRLIGE LANDSDELSFUNKTIONER må primært fastlægges ved  

 forhandlinger mellem sygehuskommunerne.
Der må i den enkelte kommunes  

 sygehusplan redegøres for resultatet af sådanne forhandlinger, ligesom  

 sygehuskommuner med landsdelssygehuse i deres samlede plan må angive, hvilke  

 geografiske områder landsdelsfunktionerne skal omfatte.
 Planlægningen bør i videst muligt omfang baseres på SAMARBEJDE MELLEM  

 SYGEHUSVÆSENET OG TILGRÆNSENDE OMRÅDER inden for sundheds- og socialvæsenet,  

 herunder praktiserende læger og plejehjem for kronisk syge.
Den kommunale sygehusplanlægning må iøvrigt ske på grundlag af den på  

 planlægningstidspunktet gældende byrde- og opgavefordeling mellem staten og  

 kommunerne.
Planerne må indeholde en redegørelse for sygehuskommunens  

 forventede benyttelse af statsdreven sygehusafdelinger (Rigshospitalet,  

 Finseninstituttet, afdelinger på Statens Seruminstitut incl.  

 regionsafdelinger samt Fødselsanstalten i Jylland). I kommunernes planlægning  

 af det fremtidige sygehusvæsen bør indgå overvejelser om, hvorledes den  

 samlede psykiatriske service kan tilrettelægges på lidt længere sigt.
 Til brug ved vurderingen af det fremtidige behov for sygehusfunktion  

 henvises til den af landsplanudvalgets sekretariat udarbejdede publikation  

 »Befolkningsfremskrivninger 1970-1990, Amtskommuner«.
 Planlægningen for de første 5 år af den 15-årige planlægningsperiode bør  

 udarbejdes med betydelig detaljerethed, således at der gives fyldige  

 redegørelser for planlægningens forudsætninger og forventede konsekvenser.  

 Planlægningen for den senere del af planlægningsperioden må blive mere  

 skitsepræget, men bør bl.a. oplyse om trufne eller planlagte dispositioner  

 m.v., som sigter på fremtiden, så som ejendomserhvervelser til  

 sygehusbyggeri, byplanlægning m.v.
Planerne må søge så realistisk som muligt at vurdere, i hvilken takt de  

 stillede mål kan gennemføres.
Herunder bør angives, hvor stort forbrug af  

 ressourcer såvel økonomiske som personelle der må påregnes at medgå hertil,  

 og i det omfang der er muligt, vil det være ønskeligt, at kommunen foretager  

 en opdeling på:
 1. Anlægsudgifter, der kan defineres som udgifter, der  

 ikke kan optages som tilskudsberettigende på skema,I. 6. og II. 2. ved  

 indberetning af sygehusudgifter efter sygehuslovens § 14.
 2. Driftsudgifter.
 3. Personalebehov.
 Ved vurderingen af ressourceforbruget må den eksisterende byrdefordeling  

 mellem staten og kommunerne på sygehusområdet lægges til grund.
Ved vurderingen af behovet for personale, der gennemgår offentligt  

 godkendte uddannelser, må de gældende regler for disse lægges til grund.
Der  

 må endvidere regnes med de gældende løn- og ansættelsesvilkår (herunder  

 arbejdstid).
 INDENRIGSMINISTERIET, DEN 8. JUNI 1971.
H.
C.
TOFT.
/J.
H.
Koch.
Bilag Fortegnelse over de pr. 1/4 1971 anerkendte lægelige specialer. 1.  

 Anæstesiologi. 2. Børnepsykiatri. 3. Cardiologi eller hjerte- og  

 kredsløbssygdomme. 4. Dermato-venerologi eller hud- og kønssygdomme. 5.  

 Diagnostisk radiologi eller røntgenundersøgelse. 6. Fysiurgi. 7. Gynækologi  

 og obstetrik eller kvindesygdomme og fødselshjælp. 8. Intern medicin eller  

 medicinske sygdomme. 9. Kirurgi eller kirurgiske sygdomme.
 10. Klinisk blodtypeserologi.
 11. Klinisk fysiologi.
 12. Klinisk kemi.
 13. Klinisk mikrobiologi.
 14. Klinisk neurofysiologi.
 15. Medicinske lungesygdomme.
 16. Nefrologi eller medicinske nyresygdomme.
 17. Neurokirurgi eller kirurgiske nervesygdomme.
 18. Neuromedicin eller medicinske nervesygdomme.
 19. Oftalmologi eller øjensygdomme.
 20. Ortopædisk kirurgi.
 21. Oto-rhino-laryngologi eller øre-næse-halssygdomme.
 22. Patologisk anatomi og histologi eller  

 vævsundersøgelse.
 23. Plastikkirurgi.
 24. Psykiatri.
 25. Pædiatri eller børnesygdomme.
 26. Terapeutisk radiologi eller strålebehandling.
 27. Thoraxkirurgi eller brysthulens kirurgiske  

 sygdomme.
 28. Tropemedicin.
 29. Urologi eller urinvejenes kirurgiske sygdomme.
 30. Kirurgisk gastroenterologi eller kirurgiske  

 mave-tarmsygdomme.
(* 1)Tallet er excl. børn, jfr. ovenfor.
Den kirurgiske blok kan tænkes  

 fordelt således: øre-, næse- og halssygdomme 0,16, kvindesygdomme og fødsler  

 0,90, ortopædisk kirurgi 0,67, øvrig kirurgi 0,67.
 (* 2) Den medicinske blok kan tænkes fordelt således: intern medicin 1,55,  

 fysiurgi, lungemedicin, medicinske øjensygdomme og neuromedicin ialt 0,45.
 (* 3) Børneblokken kan tænkes fordelt med 0,35 til de egentlige  

 pædiatriske patienter og 0,20 til patienter, der behandles i samarbejde med  

 afdelinger i den kirurgiske blok.
 (* 4) ved inkorporering af statshospitalerne i det kommunale sygehusvæsen  

 må det skønnes, at sengetallet for selve sygehusfunktionen bliver forøget med  

 1,00.
(* 5) Skønnet over det fremtidige behov til langtidsbehandling er endnu  

 mere usikkert end de øvrige skøn, og der foreligger heller ikke blot  

 nogenlunde sikre holdepunkter for et skøn over behovets fordeling på  

 langtidsmedicinske patienter og fysiurgiske genoptræningspatienter.
Ved  

 undersøgelser inden for Københavns amts sygehusvæsen er det nuværende behov  

 beregnet til 0,40/1000, fordelt med ca. 3/5 til langtidsmedicin og ca. 2/5  

 til genoptræning, men behovet forventes at blive hurtigt stigende.  

 Sundhedsstyrelsens udvalg om langtidsbehandling har ved en pilotundersøgelse  

 i samarbejde med sundhedsstyrelsens statistiske afdeling fundet, at man må  

 regne med et gennemsnitstal på 0,90/1000 til patienter med liggetider over 61  

 dage.
Udvalget går ud fra, at en nøjere undersøgelse af beregningsmaterialets  

 fordeling efter diagnoser m.v. ville reducere det på denne måde beregnede  

 behov, men forudsætter, at der også i gruppen af patienter med liggetider på  

 ,mellem 3 uger og 2 måneder og et sengebehov, svarende til 1,60/1000, er  

 patienter af de kategorier, som hører hjemme på de fremtidige afdelinger for  

 langtidsbehandling.
(* 6) Tallet vedrører kun den særlige landsdelsfunktion ud over  

 landsdelssygehusenes almindelige sygehusfunktion.
For de  

 landsdelsspecialiserede funktioner er udviklingen af en sådan karakter, at  

 det ikke vil være hensigtsmæssigt at forsøge på at angive behovsnormer for de  

 enkelte delområder.
I 1968 regnede sundhedsstyrelsen med en samlet  

 behovsramme på 0,50/1000, men på baggrund af den seneste udvikling og det fra  

 specialselskaberne tilvejebragte materiale skønner sundhedsstyrelsen nu, at  

 behovet til landsdelsspecialiserede funktioner vil blive 0,85/1000.
