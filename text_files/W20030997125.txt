Ankestyrelsens principafgørelse P-7-03 om personligt tillæg - helbredstillæg - medicinkort - fornyet ansøgning - ny lovgivning Resume:
En pensionist var ikke omfattet af overgangsreglerne om overgang til helbredstillæg.
Det var en forudsætning for at være omfattet af overgangsreglerne, at pensionisten var bevilget personligt tillæg for en periode, som lå efter ikrafttrædelsen af de ændrede regler pr. 1. marts 2001.
 Pensionistens bevilling af medicinkort udløb 28. februar 2001, og der var vejledt om de ændrede regler på området.
 Love:
Lov om social pension - lovbekendtgørelse nr. 615 af 26. juni 2001 - § 17, stk. 2 og § 17a Sagsfremstilling:
 En pensionist var frem til 28. februar 2001 berettiget til medicinkort med 100% tilskud til egenbetaling på medicin.
Med virkning fra 1. marts 2001 blev han tilkendt helbredstillæg med 85% tilskud til egenbetalingen på medicin.
Han blev samtidig vejledt om muligheden for at søge om personligt tillæg til de resterende 15% af medicinudgifterne.
En sådan afgørelse ville blive truffet ud fra en konkret individuel vurdering af pensionistens økonomiske forhold.
 Pensionisten klagede over afgørelsen til det sociale nævn, idet han mente at være omfattet af overgangsbestemmelserne i en ændringslov fra december 2000, hvorefter pensionister, som var tilkendt medicinkort med virkning for tiden efter 1. marts 2001 fortsat ville få 100% tilskud til egenbetalingen på medicin efter denne dato.
Nævnet traf afgørelse om, at pensionisten var omfattet af overgangsreglerne.
Ved afgørelsen blev der lagt vægt på, at ansøgeren forud for 1. marts 2001 havde fået bevilget medicinkort med en tillægsprocent på 100. Der blev endvidere lagt vægt på, at overgangsreglerne havde til formål at sikre, at ingen pensionist umiddelbart blev stillet ringere alene med baggrund i de regler om helbredstillæg, som blev indført pr. 1. marts 2001. Endelig blev der lagt vægt på, at udbetaling af personligt tillæg ikke er betinget af en ny årlig ansøgning, jf. principperne i SM P-14-94.
 Kommunen påklagede afgørelsen til Ankestyrelsen, idet man fortsat mente, at pensionisten ikke var omfattet af overgangsreglerne, da han ikke havde fået en bevilling, som dækkede perioden efter 1. marts 2001.
 Sagen blev behandlet i principielt møde med henblik på afklaring af fortolkningen af overgangsreglen i lov nr. 1087 af 13. december 2000 om tilkendelse af helbredstillæg til personer, som tidligere har været berettiget til 100% tilskud til medicinudgifter.
 Afgørelse:
 Ankestyrelsen fandt, at ansøgeren ikke var omfattet af overgangsreglerne om helbredstillæg, jf. lov nr. 1087 af 13. december 2000 § 7, stk. 3. Ansøgeren  var således ikke berettiget til 100% tilskud til medicin efter 1. marts 2001.
 Ankestyrelsen  lagde vægt på, at ansøgeren havde en bevilling på løbende tilskud, medicinkort, som udløb 28. februar 2001.
Ankestyrelsen  lagde endvidere vægt på, at ansøgeren med virkning fra 1. marts 2001 var bevilget helbredstillæg med 85% tilskud til egenbetalingen på medicin.
Samtidig var han blevet gjort opmærksom på, at han kunne søge personligt tillæg efter pensionslovens § 17, stk. 2, til den resterende del, 15% af egenbetalingen.
For så vidt angår nævnets henvisning til SM P-14-94, hvorefter retten til varmetillæg ikke kan begrænses med henvisning til, at der skal søges varmetillæg en gang årligt, bemærkede Ankestyrelsen, at der ved den nævnte afgørelse blev taget stilling til, om der kunne stilles krav om ny ansøgning som betingelse for fortsat udbetaling af varmetillæg.
Det kan derimod ikke udledes af SM P-14-94, at bevillingen af tillæg dermed skulle fortsætte uændret.
 Ankestyrelsen ændrede således det sociale nævns afgørelse.
