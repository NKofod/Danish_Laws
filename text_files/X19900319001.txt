Direktoratet anså det for godtgjort, at den ene af to ægtefæller, der  

 sammen havde drevet selvstændig virksomhed, ikke havde haft sin  

 hovedbeskæftigelse i virksomheden, siden han i 1983 fik bevilget mellemste  

 invalidepension på grund af varig nedsættelse af erhvervsevnen.
Der kunne  

 derfor ske skævdeling af beregningsgrundlaget.
 Direktoratet har sammen  

 med Danske Næringsdrivendes Arbejdsløshedskasses (DANA) skrivelse af 19. juli  

 1989 modtaget Deres klage af 7. juli 1989 over en afgørelse truffet af  

 arbejdsløshedskassen den 21. juni 1989.
 DANA har i denne afgørelse afslået Deres anmodning om dispensation fra  

 fremgangsmåden i § 7, stk. 1, i bekendtgørelse nr. 371 af 10. juli 1986 om,  

 at beregningsgrundlaget for ægtefæller, der sammen har drevet selvstændig  

 virksomhed som hovederhverv, for hver af ægtefællerne udgør 50% af den  

 samlede årsindkomst.
 Kassen har henvist til, at der ikke i lovgivningen er mulighed for at  

 dispensere fra fremgangsmåden ved beregning af arbejdsfortjenesten for  

 selvstændige erhvervsdrivende.
 Af sagens akter fremgår det, at De og Deres revisor, registreret revisor  

 y, den 24. juli 1988 udfyldte opgørelsesskema til brug ved beregning af  

 arbejdsfortjenesten for selvstændige erhvervsdrivende.
Registreret revisor y har i skrivelse af 30. maj 1989 til DANA oplyst, at  

 han på Deres vegne i juli 1988 søgte om dagpenge på grundlag af ophør med  

 drift af selvstændig virksomhed.
Ved ansøgningen om dagpenge blev den  

 registrerede indkomst af arbejdsløshedskassen delt med 50% til Dem og 50% til  

 Deres ægtefælle. y gør opmærksom på, at Deres ægtefælle kun har kunnet  

 deltage i driften med 25% af normal arbejdstid på grund af sygdom.
 De har i klage af 7. juli 1989 bl.a. fremhævet, at Deres ægtefælle i de  

 seneste 5-6 år har modtaget mellemste invalidepension, og at Deres ægtefælles  

 arbejdsindsats i virksomheden, som De er indehaver af, i denne periode har  

 udgjort 25%.
 Da Deres arbejdsindsats har udgjort 75% af arbejdet i virksomheden,  

 sammenholdt med at De rent skattemæssigt kun har kunnet overføre en begrænset  

 del af virksomhedens overskud til Deres ægtefælle, finder De det paradoksalt,  

 at der ikke er mulighed for at foretage en skævdeling af beregningsgrundlaget  

 svarende til arbejdsindsatsen.
 DANA har ved oversendelse af sagen til direktoratet den 19. juli 1989  

 fastholdt den trufne afgørelse med henvisning til, at Deres ægtefælles  

 arbejde i virksomheden har været hans hovedbeskæftigelse.
Direktoratet har til brug for sagens behandling indhentet  

 skatteoplysninger fra Nakskov Kommune.
Det fremgår heraf, at der i årene fra  

 1983 til 1987 i skattemæssig henseende er overført ca. 25% af virksomhedens  

 overskud til Deres ægtefælle, og at A-indkomsten i form af pension i samme  

 tidsrum har udgjort Deres ægtefælles væsentligste indtægtsgrundlag.
 Direktoratet har endvidere indhentet arbejds- og ledighedserklæring  

 fra DANA.
Heraf ses, at De udfyldte ledighedserklæring den 24. juni 1988, hvor De  

 bl.a. oplyste, at sidste arbejdsdag i virksomheden var den 11. juni 1988. Det  

 fremgår desuden, at De den 24. maj 1988 blev sygemeldt.
I skrivelse af 30.  

 maj 1989 fra registreret revisor y er det oplyst, at De fortsat på dette  

 tidspunkt var sygemeldt.
 DANA har endvidere over for direktoratet bekræftet, at Deres ægtefælle  

 blev udmeldt af arbejdsløshedskassen i 1983 på grund af sygdom.
AFGØRELSE Af § 7, stk. 1, i Direktoratet for Arbejdsløshedsforsikringens  

 bekendtgørelse nr. 371 af 10. juni 1986 fremgår det, at beregningsgrundlaget  

 for ægtefæller, der sammen har drevet selvstændig virksomhed som  

 hovederhverv, for hver af ægtefællerne udgør 50% af den samlede årsindtægt.
Ud fra de foreliggende oplysninger, herunder at der skattemæssigt i  

 perioden fra 1983 til 1987 har været overført ca. 25% af virksomhedens  

 overskud til Deres ægtefælle, som i samme tidsrum har haft sin væsentligste  

 indtægt i form af en invalidepension, finder direktoratet ikke, at det kan  

 antages, at Deres ægtefælle har haft sin hovedbeskæftigelse i den  

 selvstændige virksomhed.
Derfor finder direktoratet, at der kan ske en deling  

 af beregningsgrundlaget på henholdsvis 75%/25%.
 Direktoratet ændrer således arbejdsløshedskassens afgørelse.
Direktoratet har ikke med denne afgørelse taget stilling til, om De  

 opfylder de almindelige betingelser for udbetaling af arbejdsløshedsdagpenge,  

 herunder om De kan anses for at være til rådighed for arbejdsmarkedet.
Dette  

 spørgsmål hjemvises til behandling i DANA som 1. instans.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring mv.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 P.D.V.
 E.B.
