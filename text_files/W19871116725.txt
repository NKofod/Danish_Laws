Udtalt, at man efter omstændighederne ikke havde indvendinger imod, at  

 der foretages indberetning fra Postgirokontoret til et  

 kreditoplysningsbureau, så- fremt indberetningerne alene vedrørte  

 oplysninger, som var offentligt tilgængelige i form af dom, fogedretskendelse  

 eller lignende.
Registertilsynet forudsatte endvidere, at forskrifterne for  

 Giroregisteret blev ændret, således at der herved blev skabt hjemmel til at  

 videregive oplysninger til bureauet.
Et kreditoplysningsbureau anmodede Registertilsynet om en udtalelse om,  

 hvorvidt Post- og Telegrafvæsenets Postgirokontor som led i en  

 abonnementskontrakt med bureauet kunne foretage indberetning af kontohavere,  

 som havde misligholdt en indgået postgirokontoaftale.
Det omtrentlige årlige  

 antal indberetninger til bureauet forventedes at blive ca. 600.
 Det var endnu ikke klarlagt, hvorvidt videregivelsen til bureauet ville  

 ske fra Post- og Telegrafvæsenets Postgiroregister eller fra manuelle  

 sagsakter, men man ønskede Registertilsynets tilkendegivelse af, hvorvidt der  

 i givet fald kunne videregives fra edb-registeret.
 Kreditoplysningsbureauet oplyste over for Registertilsynet, at bureauets  

 abonnementskontrakt med banker og sparekasser, efter retningslinier fastsat  

 af Tilsynet med Banker og Sparekasser, indebærer, at der til bureauet alene  

 indberettes offentligt tilgængelige oplysninger efter følgende  

 retningslinier:
 1) I sager, hvor kreditor først er nødsaget til at opnå dom over debitor  

 for sit krav, forinden sagen kan fremsendes til fogedretten, f.eks. ved  

 kassekreditkontrakter og overtræk på checkkonti, sker der først indberetning  

 til bureauet, når der er afsagt dom over sagsøgte.
 2) I sager, hvor kreditor besidder et grundlag for tvangsfuldbyrdelse i  

 henhold til retsplejelovens § 478 og kan gå direkte til fogedretten, sker der  

 først indberetning til bureauet, når der har været afholdt fogedretsmøde, og  

 der dermed er sket en tilførsel til fogedretsprotokollen.
 Ifølge den foreløbige aftale mellem Post- og Telegrafvæsenet og bureauet  

 var der enighed om at lægge ovennævnte retningslinier til grund  

 ved Post og Telegrafvæsenets indberetning til bureauet, såfremt  

 Registertilsynet kunne erklære sig enig i, at de indberettede oplysninger  

 efter nævnte retningslinier kunne betragtes som offentligt tilgængelige.
Registertilsynet udtalte på denne baggrund, at man efter omstændighederne  

 ikke havde indvendinger imod, at der foretages indberetning  

 fra Postgirokontoret til bureauet, såfremt indberetningerne alene vedrørte  

 oplysninger, som var offentligt tilgængelige i form af dom, fogedretskendelse  

 eller lignende.
Registertilsynet forudsatte endvidere, at forskrifterne for  

 Giroregisteret blev ændret, således at der herved blev skabt hjemmel til at  

 videregive oplysninger til bureauet.
Registertilsynets årsberetning 1987 s. 61. Lov nr. 294 af 8. juni 1978 er  

 ændret.
Der henvises til lovbekendtgørelse nr. 621 af 10. februar 1987 § 17.
