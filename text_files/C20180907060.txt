Vejledning til ansøgning om støtte fra ansøgningspuljen til understøttelse af omlægning til en tidlig og forebyggende indsats på området for udsatte børn og unge § 15.26.02.10.
Ansøgningsfrist den 20. april 2018 kl. 12.00 INDHOLDSFORTEGNELSE 1. Indledning 2. Ansøgningspuljens formål 3. Ansøgningspuljens målgruppe 4. Ansøgerkreds 5. Baggrund om ansøgningspuljen 6. Forventede resultater 6.1. Forventede resultater på borgerniveau 6.2. Forventede resultater på organisatorisk niveau 7. Støtteegnede projekter 8. Projektperiode 9. Krav om faglig sparring og rådgivningsforløb 9.1. Socialstyrelsens rådgivningsforløb 10. Tildelingskriterier for tilskud fra ansøgningspuljen 11. Tilskudsberettigede udgifter 12. Ikke tilskudsberettigede udgifter 13. Udarbejdelse af budget 13.1. Nødvendige udgifter 13.2. Periodiserede budgetter 13.2.1. 100.000 kr. eller derover 13.2.2. Under 100.000 kr.
13.3. Lønudgifter 13.4. Enhedspriser 13.5. Noter til budgettet 13.6. Moms 14. Ansøgningsprocedure 14.1. NemID 15. Hvis projektet får tilskud 15.1. Rapport 16. Statsstøtte 1. Indledning I forbindelse med satspuljeaftalen for 2016 er der afsat i alt 48,4 mio. kr. til at støtte den kommunale omlægningsproces i forhold til en tidlig, forebyggende og mere effektiv indsats for udsatte børn og unge, jf. finanslovens § 15.26.02.10.
 Midlerne udmøntes via tre ansøgningspuljer i henholdsvis 2016, 2017 og 2018, som kommuner kan søge med henblik på økonomisk støtte til at investere i en helhedsorienteret omlægning af området for udsatte børn og unge på tværs af sagsbehandlingen, den kommunale tilbudsvifte og i koblingen til almenområdet.
 I ansøgningspuljen for 2018 udmeldes i alt 13,6 mio. kr.. Socialstyrelsen forventer ikke at kunne tildele enkeltbeløb, der er væsentligt højere end 1,9 mio. kr. per kommune.
2. Ansøgningspuljens formål Det overordnede formål med ansøgningspuljen er, at landets kommuner kan søge om økonomisk støtte til at investere i initiativer, der bidrager til en helhedsorienteret omlægning af området for udsatte børn og unge på tværs af sagsbehandlingen, den kommunale tilbudsvifte og i koblingen til almenområdet.
Målet er, at flere udsatte børn og unge får en tidligere og forebyggende indsats, og at indsatsen er kvalificeret og skaber progression for barnet eller den unge.
Det indebærer blandt andet:
  En forebyggende tilgang i den kommunale sagsbehandling, herunder at der sættes tidligere og mere systematisk ind, og at barnet eller den unge og familien inddrages og følges tæt med fokus på progression og muligheder for løbende tilpasninger i indsatsen i takt med barnets udvikling og indsatsens resultater.
  En sammenhængende tilbudsvifte, hvor der arbejdes efter en forebyggende og vidensbaseret kultur, der sigter på at anvende veldokumenterede og effektive forebyggende indsatser og foranstaltninger med fokus på at hjælpe barnet og familien så tæt på et almindeligt hverdagsliv som muligt.
  En tidligere forebyggende indsats på almenområdet, der understøtter, at børn og unge, der ikke trives, opspores tidligt og modtager relevante indsatser.
  Et helhedsorienteret perspektiv med fokus på koordinering af indsatser på tværs af sektorer og på, at indsatserne anvendes tidligt og rettidigt samt tilrettelægges, så barnet eller den unge i videst muligt omfang kan bevare tilknytningen til et almindeligt hverdagsliv.
3. Ansøgningspuljens målgruppe Initiativets primære målgruppe er socialt udsatte børn og unge og deres familier, der har behov for særlig støtte eller er i risiko for at udvikle behov for særlig støtte.
 Målgruppen for den indsats, der kan støttes gennem ansøgningspuljen, er ledere og medarbejdere i de kommuner, som ønsker at foretage en helhedsorienteret omlægning til en tidligere, forebyggende og mere effektiv indsats på området for udsatte børn og unge.
4. Ansøgerkreds Ansøgerkredsen er landets kommuner.
5. Baggrund om ansøgningspuljen En tidlig forebyggende indsats for socialt udsatte børn og unge giver både menneskeligt, fagligt og økonomisk mening.
Både erfaring og forskning peger på, at det kan betale sig at investere i bedre forebyggelse på området, da en tidlig indsats kan forebygge, at problemer vokser sig større, og at der i et længere perspektiv opstår negative følgevirkninger for målgruppen1).
Med inspiration fra blandt andet svenske kommuner er mange kommuner i Danmark i øjeblikket i gang med at justere eller omlægge området for udsatte børn og unge med fokus på en tidligere forebyggende indsats.
I Sverige har man bl.a. færre lange institutionsanbringelser og flere indsatser tæt på barnets hverdagsliv, end det er tilfældet i Danmark2). Undersøgelser peger på, at årsagen bl.a. skal findes i en mere systematisk forebyggende tilgang til sagsforløbet på tværs af sagsbehandling og tilbudsvifte3).
Socialstyrelsens erfaringer fra Projekt Partnerskabskommuner i regi af Forebyggelsespakken Tidlig Indsats  Livslang Effekt, Metodeudbredelsesprogrammet og Den Permanente Task Force på området udsatte børn og unge peger ligeledes på, at der er behov for at styrke sammenhængen mellem indsatserne i myndighedsregi og på almenområdet for at kunne gribe tidligere og mere helhedsorienteret ind.
I Projekt Partnerskabskommuner er Herning, Haderslev og Hvidovre Kommune i samarbejde med Socialstyrelsen ved at identificere kerneområder og centrale virkemidler i en helhedsorienteret omlægning af indsatsen på tværs af sagsbehandlingen, tilbudsviften og i koblingen til almenområdet.
Det konceptuelle afsæt for udviklingsarbejdet er beskrevet i dokumentet Ramme og retning  Partnerskab om en tidligere forebyggende og mere effektiv indsats for udsatte børn og unge, som kan findes på:
 https://socialstyrelsen.dk/filer/born/forebyggelse-og-tidlig-indsats/ramme-og-retning_november-2015.pdf.
6. Forventede resultater Det forventes, at de støttede projekter opnår nedenstående resultater på borgerniveau og organisatorisk niveau.
6.1. Forventede resultater på borgerniveau Ansøgningspuljen forventes at bidrage til følgende langsigtede resultater for målgruppen af socialt udsatte børn, unge og familier:
  Flere udsatte børn og unge opspores på et tidligt tidspunkt i problemudviklingen.
  Flere udsatte børn og unge modtager en tidligere forebyggende indsats, inden problemerne vokser sig for store.
  Flere udsatte børn og unge får mulighed for et normalt hverdagsliv og støttes i et hverdagslivsmiljø.
  Flere udsatte børn og unge sikres læring og udvikling ved støtte i skolegang og uddannelse.
  Flere børn og unge har gode og nyttige relationer til deres nære familie og netværk.
  Flere forældre sættes i stand til at kunne varetage deres børns trivsel og udvikling.
  Flere børn og unge kan bo hjemme hos deres forældre.
6.2. Forventede resultater på organisatorisk niveau Ansøgningspuljen forventes at bidrage til følgende langsigtede resultater på organisatorisk niveau:
  En sammenhængende og helhedsorienteret sagsbehandling og kommunal tilbudsvifte.
  En tættere opfølgning på det enkelte barns eller unges udvikling, herunder i forhold til om målene med indsatsen opfyldes.
  En vidensbaseret kultur både hos myndighed og leverandører karakteriseret ved brug af veldokumenterede og effektive forebyggende indsatser.
  En højere grad af inddragelse af barnet, den unge, familien og netværket.
  Et ændret anbringelsesmønster med færre længerevarende institutionsanbringelser og en større andel netværksanbringelser.
  Et styrket tværfagligt samarbejde mellem almenområdet (sundhedsplejen, dagtilbud, skoler og PPR), specialområdet (plejefamilier og institutioner) og myndighedsområdet.
De forventede resultater på lang sigt skal forstås som overordnede visioner for omlægningen til en tidligere forebyggende og effektiv indsats.
Det er vigtigt, at den enkelte kommune selv formulerer mål på kort sigt for netop den investering, de ønsker at foretage med midler fra ansøgningspuljen, og viser sammenhængen til de langsigtede mål ovenfor.
7. Støtteegnede projekter Med ansøgningspuljen kan kommuner ansøge om støtte til at investere i en tidlig, forebyggende og helhedsorienteret indsats.
Det kan være investeringer i:
 Nye indsatser eller metoder, der styrker den tidlige forebyggende tilgang i den samlede kommunale indsatsvifte.
Det kan også være indsatser, der understøtter sammentænkte løsninger mellem døgntilbud og plejefamilier eller indsatser, der styrker netværksanbringelser.
  Nye indsatser eller metoder, der styrker den forebyggende tilgang i den kommunale tilbudsvifte, eksempelvis De Utrolige År, såvel som metoder eller indsatser, der styrker barnets/den unges hverdagsliv.
 Tiltag, metoder eller redskaber, der styrker det tværfaglige samarbejde mellem sundhedsplejen, dagtilbud, skoler, PPR og børnemyndighedsområdet, eller indsatser, der styrker de fagprofessionelles (fx socialrådgivere på skoler og i daginstitutioner, sundhedsplejersker, lærere og pædagoger) handlekompetencer og muligheder for at opspore og støtte børn i risiko.
Det kan eksempelvis være model for tidlig opsporing, som der kan findes mere information om på Socialstyrelsens hjemmeside: http://socialstyrelsen.dk/projekter-og-initiativer/born/om-tidlig-indsats-livslang-effekt/indsatser-til-dagtilbud/model-for-tidlig-opsporing.
 Afprøvning af vidensbaserede metoder og redskaber til opfølgning på mål og progression af indsatsen hos barnet eller den unge, som fx YLS-CMI.
YLS-CMI er et valideret screenings- og dokumentationsredskab til kriminelle og kriminalitetstruede børn og unge, der bygger på forskningsbaserede beskyttelses- og risikofaktorer hos målgruppen.
 Opkvalificering eller uddannelse af medarbejdere i nye løsninger, metoder og redskaber.
Eksempler kan være udbredelse af netværksinddragende metoder, metoder til løbende inddragelse af barnet/den unge eller redskaber til systematisk opsporing af børn og unge i en udsat position.
 Udbredelse af allerede eksisterende og velfungerende initiativer i kommunerne til en styrkelse af tidlige forebyggende indsatser.
Det kan være udbredelse af en velfungerende indsats fra ét tilbud til alle kommunens lignende tilbud.
Det kan også være udbredelse af en indsats fra én type tilbud til andre typer af tilbud, fx fra skole til dagtilbud eller fra familiepleje til institutioner.
 Personaleressourcer, fx projektledere, socialpædagoger, psykologer, sagsbehandlere eller frivilligkoordinatorer, til opstart af nye tiltag eller opgaver i forbindelse med en styrkelse af tidlige forebyggende indsatser.
Det kan fx være sagsbehandlere til hyppigere og mere systematisk opfølgning i sagerne eller en frivilligkoordinator, som kan understøtte kommunens arbejde med at inddrage civilsamfundet, frivillige foreninger, sportsforeninger mv. i arbejdet med at omlægge til en tidligere forebyggende indsats og fx sætte fokus på udsatte børns hverdagsliv.
 Kommunerne kan vælge at inddrage forskningsinstitutioner, fonde og frivillige foreninger eller lignende i forbindelse med omlægning af indsatsen eksempelvis til opkvalificering af medarbejdere.
Der gives ikke støtte til gennemførelse af indsatser i regi af eksterne aktører.
Der kan ansøges om midler til investeringer, som kan bidrage til en helhedsorienteret omlægning af området for udsatte børn og unge på tværs af sagsbehandlingen, den kommunale tilbudsvifte og i koblingen til almenområdet, og som forventeligt vil være en ekstraudgift i omlægningen.
Kommunen skal således have en ambition om at foretage en helhedsorienteret omlægning, men det er ikke et krav, at kommunen i tilskudsperioden påbegynder arbejde med samtlige centrale dele af den samlede omlægning, som er nævnt i dokumentet Ramme og retning4).
8. Projektperiode Projektperioden er et til tre år.
Midlerne skal anvendes i perioden 1. juli 2018 til 30. juni 2021. Projekterne forventes igangsat i 3. kvartal 2018. Kommuner kan vælge at søge om støtte til hele eller dele af projektperioden.
 Socialstyrelsens rådgivningsforløb kører indtil den 31. december 2019.
9. Krav om faglig sparring og rådgivningsforløb For at opnå støtte fra ansøgningspuljen er det et krav, at kommunen har modtaget eller modtager faglig sparring og rådgivning til omlægningen fra Socialstyrelsen.
Kravet om faglig sparring og rådgivning kan opfyldes på flere måder:
  For partnerskabskommunerne i regi af Forebyggelsespakken Tidlig Indsats  Livslang Effekt er der ikke yderligere krav om, at kommunen modtager faglig sparring eller rådgivning.
 For referencekommunerne i Projekt Partnerskabskommuner i regi af Forebyggelsespakken Tidlig Indsats  Livslang Effekt er det et krav, at kommunen har gennemført en modenhedsanalyse og et samlet strategiforløb, der munder ud i en handlingsorienteret udviklingsplan, som kommunen forpligter sig til at arbejde efter i tilskudsperioden.
Derudover har kommunen mulighed for at indberette tal til Socialstyrelsens nøgletalskatalog eller indsamle egne nøgletal for relevante indikatorer.
  For kommuner, der er i gang med eller har gennemført et rådgivningsforløb gennem Socialstyrelsen, er der ikke krav om yderligere deltagelse.
  For kommuner, der ikke er partnerskabs- eller referencekommuner, og som ikke er i gang med eller har gennemført et rådgivningsforløb gennem Socialstyrelsen, skal kommunen indgå i et rådgivningsforløb af 6-12 måneders varighed i perioden 2018-2019. Derudover har kommunen mulighed for at indberette tal til Socialstyrelsens nøgletalskatalog eller indsamle egne nøgletal for relevante indikatorer.
Såfremt kommunen modtager støtte fra ansøgningspuljen, vil kommunen automatisk blive tildelt et rådgivningsforløb.
Rådgivningsforløbet er nærmere beskrevet nedenfor.
9.1. Socialstyrelsens rådgivningsforløb Et rådgivningsforløb har til formål at understøtte den strategiske og helhedsorienterede omlægning af indsatsen samt understøtte de faglige elementer i omlægningen.
Forløbet tilrettelægges med afsæt i den enkelte kommunes konkrete behov og vil bestå af forskellige aktiviteter, der tilsammen sætter fokus på omlægning af indsatsen på tværs af myndighed, udfører- og almenområdet.
Den faglige retning i rådgivningen bygger i høj grad på viden og erfaringer fra Projekt Partnerskabskommuner5).
 Afhængig af, hvad den enkelte kommune prioriterer at fokusere på i rådgivningsprocessen, kan kommunen forvente, at rådgivningen bidrager til:
 Øget indsigt i egen praksis og udviklingsmuligheder i arbejdet mod en tidligere forebyggende indsats  Viden om centrale elementer og virkemidler i en helhedsorienteret omlægning  Mulighed for at arbejde med kommunens faglige praksis i et omlægningsperspektiv inden for en række konkrete temaer  Viden om, hvorvidt kommunens omlægning bevæger sig i den ønskede retning ved at følge nøgletal for egen udvikling og sammenligne med andre kommuner Omfanget af et rådgivningsforløb er op til fire vejledningsdage over en periode på 6-12 måneder.
Dagene kan tilrettelægges som møder, workshops, seminarer eller lignende afhængigt af behov og ønsker.
Kommunen er ansvarlig for at drive omlægningsarbejdet og skal selv være udførende på produkter og processer mellem vejledningsdagene.
Som en del af forløbet forventes kommunen at bidrage til en indledende minianalyse.
Analysens resultater præsenteres af Socialstyrelsen på den første rådgivningsdag med henblik på en fælles drøftelse af styrker og udviklingspotentialer i forhold til en tidligere forebyggende indsats.
Minianalysen er dermed et afsæt til, at kommunen kan formulere eller kvalificere mål og strategier for en styrket tidligere forebyggende indsats på området for udsatte børn og unge.
 På de efterfølgende rådgivningsdage vil der være mulighed for at sætte fokus på udvalgte temaer i forbindelse med omlægningen.
Nøgletal kan være et vigtigt værktøj i omlægningsarbejdet, og løbende ledelsesinformation kan bidrage til, at kommunen har øje for, om omstillingen bevæger sig i den ønskede retning.
Derfor tilbydes kommuner som en del af rådgivningen at blive tilknyttet Socialstyrelsens nøgletalskatalog, der indeholder nøgletal for 12 indikatorer, som tilsammen kan give en pejling på kommunens udvikling.
Der kan findes mere information om rådgivningsforløbet på Socialstyrelsens hjemmeside: https://socialstyrelsen.dk/projekter-og-initiativer/born/partnerskabskommuner/mod-en-tidligere-forebyggende-indsats/radgivning 10. Tildelingskriterier for tilskud fra ansøgningspuljen Ansøgninger om tilskud fra ansøgningspuljen vurderes på baggrund af nedenstående tildelingskriterier.
Vurderingen er inddelt i seks områder.
De enkelte vurderingsområder uddybes nedenfor efter den skematiske oversigt.
Tabel 1 illustrerer, hvordan den samlede ansøgning bliver vurderet.
Socialstyrelsens vurdering vil tage udgangspunkt i en helhedsvurdering af ansøgningerne.
Ud over oven-nævnte tildelingskriterier vil der blive lagt vægt på:
  At ansøgningspuljen fordeles til investeringer i både børnemyndighedsområdet, i den kommunale til-budsvifte og i sammenhængen mellem almenområdet og socialområdet eller forebyggende indsatser for udsatte børn og unge i risiko i almenområdet.
 At ansøgningspuljen fordeles til kommuner, der befinder sig i forskellige faser af omlægningsprocessen.
Fx har nogle kommuner allerede omlagt til en tidligere forebyggende indsats i ét distrikt og ønsker at udbrede metoder og aktiviteter til nye distrikter i kommunen, eller kommunerne har haft fokus på omlægning på eksempelvis myndighedsområdet og ønsker nu at arbejde med koblingen til almenområdet.
Andre kommuner befinder sig i en tidligere fase i omlægningsprocessen og søger til forskellige opstartsaktiviteter eller til at arbejde med specifikke metoder og indsatser  At Socialstyrelsen ikke forventer at tildele enkeltbeløb, der er væsentligt højere end 1,9 mio. kr. per kommune.
 At kommuner, der ikke tidligere har modtaget støtte fra ansøgningspuljen i forbindelse med ansøgningsrunderne i 2016 og 2017, prioriteres i sagsbehandlingen.
Prioriteringen afskærer ikke kommuner, der tidligere har modtaget støtte fra ansøgningspuljen, fra at søge om støtte fra ansøgningspuljen igen.
 Nedenfor uddybes ovenstående kriterier samt eventuelle oplysninger, som ansøger skal beskrive til brug for vurderingen af ansøgningen.
 Ad 1) Relevans:
 På baggrund af ansøgers beskrivelse af formål og målgruppe vil det blive vurderet, hvorvidt projektets formål og målgruppe ligger inden for ansøgningspuljens formål og målgruppe.
Til brug for vurderingen skal det beskrives, hvilke udfordringer kommunen med projektet vil løse for målgruppen, og hvilken forandring det skal medføre for målgruppen.
Det er centralt, at det sandsynliggøres, at projektet vil medvirke til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
 Hvem indgår i målgruppen?  Hvor mange er omfattet af målgruppen?  Hvor mange fra målgruppen forventes at være omfattet af projektet? Det er vigtigt, at der gives et realistisk bud på, hvor mange der indgår i projektet.
Der skal både tages hensyn til det økonomiske grundlag for projektet og kapaciteten (f.eks. antal ansatte, antal frivillige, deres faglige forudsætninger og projektets organisatoriske rammer og muligheder).
  Hvordan vil antal deltagere i projektet blive opgjort/dokumenteret? Det skal beskrives, hvordan I syste-matisk vil opgøre antallet af borgerne.
  Er der relevante undergrupper? (f.eks. relevant at skelne mellem mænd og kvinder? ) Når I beskriver målgruppen, skal I være opmærksomme på, om der er særlige kønsmæssige, aldersmæssige, geografiske, etniske eller andre perspektiver, der skal tages højde for i projektet.
 Ad 2) Sammenhæng:
 På baggrund af den samlede ansøgning og dertilhørende budget vil det blive vurderet, hvorvidt der er sammenhæng mellem projektets formål, målgruppe, aktiviteter, målsætninger på borgerniveau, tidsplan, organisering mv.
Til brug for vurderingen skal der stilles klare og præcise mål på borgerniveau og organisatorisk niveau.
Målene på borgerniveau og organisatorisk niveau skal afspejle de konkrete resultater eller forandringer, som projektet forventes at opnå i relation til borgerne og organiseringen, og det er således ikke tilstrækkeligt kun at opstille mål med fokus på gennemførelse af aktiviteter.
De planlagte aktiviteter skal være klart beskrevet, og aktiviteterne skal hænge sammen med målene på borgerniveau og organisatorisk niveau.
Det vil det indgå i vurderingen, om det er sandsynliggjort, at de beskrevne aktiviteter vil føre til opfyldelse af de opstillede målsætninger på borgerniveau og organisatorisk niveau.
Projektets resultater skal være realistiske set i forhold til bl.a. projektets målgruppe, bemanding og aktiviteter.
Projektets tidsplan skal ligeledes beskrives, herunder om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Ansøger skal gøre sig klart, hvilke aktiviteter, der er centrale for, at formålet med projektet kan opfyldes.
 Det skal af ansøgningen fremgå, hvordan projektet vil dokumentere aktiviteterne og resultaterne.
 Ad 3) Faglige krav:
Det er et krav, at kommunen omlægger organisatorisk praksis eller indsats over for børn og unge, som befinder sig i en udsat position eller er i risiko for at komme det.
Det skal af ansøgningen fremgå, hvordan kommunen vil foretage en helhedsorienteret omlægning mod en tidlig, forebyggende indsats på området for udsatte børn og unge, samt hvordan investeringen skal bidrage til hertil.
 Det skal af ansøgningen fremgå, hvor mange børn, unge og familier indsatsen forventes at nå, og hvor mange ledere og medarbejdere der forventes at indgå i aktiviteterne.
Det er et krav, at kommunen vedlægger en business case eller lignende, fx en potentialeberegning for investeringen, hvori der redegøres for projektets gevinster, og hvordan tilskuddet anvendes som en investering, der på sigt skaber en forandring i den kommunale drift.
Der lægges i vurderingen vægt på, at det er beskrevet, hvordan tilskuddet anvendes som en investering.
 Ad 4) Organisatoriske krav:
 På baggrund af den samlede ansøgning vil det blive vurderet, hvorvidt projektet opfylder ansøgningspuljens organisatoriske krav.
Til brug for vurderingen skal projektets organisation og ledelse beskrives, herunder organisationsstruktur og opgavefordeling.
Beskrivelsen skal indeholde følgende oplysninger:
 Hvor mange ansatte er der i projektet?  Hvilke beføjelser har projektlederen?  Hvem har det overordnede ansvar for projektet?  Har projektet samarbejdsparter, og hvad bidrager disse i så fald med? Det skal beskrives, hvordan projektets organisering understøtter projektets gennemførelse og målopfyldelse.
Kommunen skal modtage faglig sparring fra Socialstyrelsen til omlægningsprocessen.
Det kan enten være som:
 Partnerskabskommune  Referencekommune, der har gennemført en modenhedsanalyse og et samlet strategiforløb  Kommune, der har eller er ved at gennemføre et rådgivningsforløb i regi af Socialstyrelsen  Kommune, der vil gennemføre et rådgivningsforløb i regi af Socialstyrelsen.
Det skal af ansøgningen fremgå, om kommunen har modtaget eller er ved at modtage faglig sparring fra Socialstyrelsen, samt hvilken type faglig sparring kommunen har modtaget eller er ved at modtage.
Såfremt kommunen ikke er partnerskabskommune, referencekommune, der har gennemført en modenhedsanalyse og et samlet strategiforløb, eller har eller er ved at gennemføre et rådgivningsforløb i regi af Socialstyrelsen, skal kommunen i ansøgningen tilkendegive, at den vil gennemføre et rådgivningsforløb i regi af Socialstyrelsen.
Kommunen skal til ansøgningen vedlægge dokumentation for politisk og ledelsesmæssig opbakning til projektet.
Dokumentationen kan have form af fx et godkendt beslutningsforslag om opbakning til projektet, som har været behandlet på et udvalgsmøde eller i kommunalbestyrelsen.
Den politiske og ledelsesmæssige opbakning til projektet skal gives til den specifikke ansøgning/projekt.
Det er således ikke tilstrækkeligt at medsende dokumentation for politisk godkendelse til referencekommuneprojektet.
 Såfremt der ikke kan indhentes dokumentation for den politiske opbakning til projektet inden ansøgningsfristen, skal der til ansøgningen vedlægges en tidsplan og proces for, hvornår dokumentationen kan indsendes.
Kommunen skal medfinansiere minimum 50 pct. af de samlede udgifter til projektet.
Det skal fremgå af ansøgningen, om der afsættes ekstra nye midler af til medfinansieringen, eller om kommunen allokerer allerede afsatte ressourcer til projektet.
Det er ikke tilstrækkeligt at vedlægge dokumentation for en generel opnormering af området for udsatte børn og unge.
Der skal til ansøgningen indsendes dokumentation for, at der politisk er truffet beslutning om kommunal medfinansiering på minimum 50 pct. af de samlede udgifter til det specifikke projekt.
Det er altså ikke tilstrækkeligt at medsende dokumentation for den politiske godkendelse af de udgifter, der er afsat i forbindelse med omlægningen til tidlig og forebyggende indsats som led i fx referencekommuneprojektet.
 Dokumentationen kan have form af fx et godkendt beslutningsforslag om medfinansiering på 50 pct., som har været behandlet på et udvalgsmøde eller i kommunalbestyrelsen.
 Såfremt der ikke kan indhentes dokumentation for den kommunale medfinansiering inden ansøgningsfristen, skal der til ansøgningen vedlægges en tidsplan og proces for, hvornår dokumentationen kan indsendes.
 Ad 5) Forankring:
 På baggrund af den samlede ansøgning vil det blive vurderet, hvorvidt projektet har beskrevet en realistisk forankringsplan efter projektperiodens udløb.
 Det skal sandsynliggøres, at omlægningen kan forankres i kommunen efter projektperiodens udløb, herunder at der ikke er tale om en varig udgift, eller at udgiften på sigt vil kunne forankres i kommunen for egne midler.
 Ad 6) Budget:
På baggrund af den samlede ansøgning og dertilhørende budget vil det blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal være realistisk, sparsommeligt og leve op til de krav, der er til udgiftstyper og niveauer, som fremgår af vejledningen (se afsnit 11).
 Kommunens medfinansiering skal fremgå af budgettet.
11. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter målrettet brugere.
 8. Udgifter til formidling.
 9. Udgifter til uddannelse af medarbejdere.
 10. Udgifter til lokaler.
11. Udgifter til kontorhold (f.eks. mindre kontorartikler, porto mv.) 12. Udgifter til mindre materielanskaffelser indtil 50.000 kr. pr. år (f.eks. indkøb af udstyr, køkkenmaskiner eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
12. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materialeanskaffelser for over 50.000 kr. per år.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
 7. Uddannelses- og kursusaktiviteter for frivillige.
 8. Aktiviteter eller tilsvarende til personer uden lovligt ophold.
 9. Projekter forankret i udlandet.
13. Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 11 og 12). Udgifter skal specificeres i budgettet, og udgifter kan ikke samles i overordnede budgetposter.
Der kan således ikke budgetteres med uforudsete udgifter og diverse/øvrige udgifter.
Udgifter til administration mv. skal fremgå af særskilte budgetposter.
Der skal som bilag til ansøgningen derudover vedlægges et separat budget, hvoraf kommunens medfinansiering tydeligt fremgår.
På tilskudsportalen findes et hjælpeskema, som kan anvendes hertil.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 13.1. Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
13.2. Periodiserede budgetter 13.2.1. 100.000 kr. eller derover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 13.2.2. Under 100.000 kr.
Hvis det ansøgte beløb er mindre end 100.000 kr., behøver projektudgifter ikke at være opdelt i måneder.
De kan samles i den første måned, hvor projektet har udgifter.
13.3. Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
I kan finde relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
13.4. Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
13.5. Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13.6. Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
14. Ansøgningsprocedure Ansøgningsfristen er den 20. april 2018 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen medio juni 2018.
Socialfaglige spørgsmål kan stilles til Holger Kristoffersen i Socialstyrelsen via e-mail: hkr@socialstyrelsen.dk.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget an-søgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
14.1. NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
15. Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til understøttelse af omlægning til en tidligere og forebyggende indsats på området for udsatte børn og unge, af afgørelsen (tilskudsbrevet), og af vejledningen om betingelser for tilskud.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis I ikke overholder forpligtelserne, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
 Nedenfor nævnes puljespecifikke forpligtelser:
15.1. Rapport Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det årligt rapporteres til Socialstyrelsen, om projektets opstillede mål er/bliver opfyldt.
Skabelonen for afrapportering er statusrapport og kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
16. Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsstyrelsen.
Socialstyrelsen, den 19. februar 2018 Birgitte Anker / Mette Holm Sørensen 1) Bl.a.
Heckman, 2012: The Case for Investing in Disadvantaged Young Children.
European Expert Network on Economics of Education.
2) Bl.a.
Krevi 2011: Den svenske model  det første nærbillede af den svenske praksis for udsatte børn og unge.
 3) Krevi 2012: Tæt på en svensk kommune  inspiration fra Borås kommunes praksis på området for udsatte børn og unge.
4) Socialstyrelsen har i samarbejde med de tre partnerskabskommuner Herning, Hvidovre og Haderslev udarbejdet dokumentet Ramme og retning - Partnerskab om en tidligere, forebyggende og mere effektiv indsats for udsatte børn og unge, der skitserer det konceptuelle afsæt for udviklingsarbejdet.
Konceptet er Socialstyrelsens og de tre partnerskabskommuners bud på den overordnede retning for en helhedsorienteret omlægning til en tidligere, forebyggende og mere effektiv indsats.
Dokumentet kan findes på Socialstyrelsens hjemmeside: https://socialstyrelsen.dk/projekter-og-initiativer/born/partnerskabskommuner/mod-en-tidligere-forebyggende-indsats/viden/det-forebyggende-mindset-i-en-omstilling/faglig-retning-i-omstillingen-til-tidlig-forebyggende-indsats.
