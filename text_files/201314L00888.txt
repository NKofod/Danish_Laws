Betænkning afgivet af Grønlandsudvalget den 27. maj 2014 Betænkning over Forslag til lov om ændring af kriminallov for Grønland og retsplejelov for Grønland (Anvendelse af den grønlandske psykiatrilov over for retspsykiatriske patienter og videoafhøring af børn m.v.) [af justitsministeren (Karen Hækkerup)]:
1. Udvalgsarbejdet Lovforslaget blev fremsat den 29. januar 2014 og var til 1. behandling den 2. maj 2014. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 12. juli 2014 dette udkast til Retsudvalget, jf.
REU alm. del  bilag 355 (2012-13). Den 29. januar 2014 sendte justitsministeren de indkomne høringssvar og et notat herom til Grønlandsudvalget.
Spørgsmål Udvalget har stillet 3 spørgsmål til justitsministeren til skriftlig besvarelse, som denne har besvaret.
2. Indstilling og politiske bemærkninger Udvalget indstiller lovforslaget til vedtagelse uændret.
Et flertal i udvalget bestående af Venstre, Socialdemokratiet, Det Radikale Venstre og Det Konservative Folkeparti har noteret sig, at der fra flere sider er et ønske om at hæve aldersgrænsen for videoafhøring af børn, som har været udsat for seksuelle overgreb eller andre voldsomme overgreb.
Som loven er i Danmark, er aldersgrænsen sat til 12 år for anvendelse af videoafhøring af børn, dog med mulighed for i særlige tilfælde at anvende videoafhøring af børn over 12 år.
V, S, RV og KF har noteret sig, at justitsministeren har igangsat et udredningsarbejde, som kan danne basis for en kommende drøftelse af, om aldersgrænsen bør hæves.
Med afsæt i de synspunkter og fakta, der vil fremkomme i forbindelse med udredningsarbejdet, vil V, S, RV og KF  se frem til en kommende politisk drøftelse af aldersgrænsen for anvendelse af videoafhøring af børn i forbindelse med retssager.
Med afsæt i udredningsarbejdet og en politisk drøftelse vil V, S, RV og KF tage stilling til, om aldersgrænsen skal fastholdes eller hæves hen imod de 15 år.
 Et mindretal i udvalget  bestående af Dansk Folkeparti, Socialistisk Folkeparti, Enhedslisten, Liberal Alliance, Inuit Ataqatigiit, Siumut og Uffe Elbæk har i forhold til den del, som omhandler videoafhøring af børn, der har været udsat for seksuelt overgreb, noteret sig, at det grønlandske parlament, Inatsisartut, har givet udtryk for et ønske om at hæve aldersgrænsen til 15 år.
I dag er det sådan, at man i Danmark har videoafhøring af børn, som har været udsat for seksuelt overgreb, op til de er 12 år gamle, og i særlige tilfælde, efter at de er fyldt 12 år.
Det er en praksis, som også eksisterer i Grønland.
Det er denne danske og grønlandske praksis, som lovgivningen skal tilpasses.
Mindretallet ønsker, at regeringen imødekommer det grønlandske ønske.
Mindretallet har også noteret sig, at der er sat et arbejde i gang i regi af Justitsministeriet, som skal munde ud i en rapport indeholdende en række anbefalinger på området.
Det er forventningen, at dette vil medføre en forhøjelse af aldersgrænsen.
Såfremt det grønlandske ønske ikke imødekommes i forbindelse med dette lovforslag, bør det gennemføres snarest muligt.
Henvendelsen fra Grønland bør være en anledning til at se nærmere på reglerne, ikke kun i Grønland og i Danmark, men også på Færøerne, dvs. i hele rigsfællesskabet.
Det ville være sympatisk og fornuftigt, såfremt vi inden for rammerne af rigsfællesskabet kunne være fælles om at sikre nogle bedre vilkår for børn, som havner i en meget ubehagelig situation.
Vi kunne gøre det lidt nemmere for sårbare børn og unge, end det er i dag.
På den baggrund opfordres regeringen til at indlede drøftelser med Grønland og Færøerne med henblik på at hæve den omtalte aldersgrænse for videoafhøring af børn til 15 år i hele rigsfællesskabet.
Regeringen opfordres til at drøfte rapportens anbefalinger med partierne, når rapporten foreligger.
Partierne og Uffe Elbæk ser gerne, at der fremsættes lovforslag om hævelse af den omtalte aldersgrænse i hele rigsfællesskabet i næste folketingssamling.
 Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Henrik Dam Kristensen (S) Karin Gaardsted (S) Astrid Krag (S) Peder Christensen (S) Torben Hansen (S) Christian Friis Bach (RV) Nadeem Farooq (RV) Annette Vilhelmsen (SF) Özlem Sara Cekic (SF) Finn Sørensen (EL) Christian Juhl (EL) Sara Olsvig (IA) fmd.
Doris Jakobsen (SIU) nfmd.
Uffe Elbæk (UFG) Kim Andersen (V) Ellen Trane Nørby (V) Claus Hjort Frederiksen (V) Eva Kjer Hansen (V) Birgitte Josefsen (V) Jakob Ellemann-Jensen (V) Flemming Damgaard Larsen (V) Karsten Nonbo (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 120 Bilagsnr.
