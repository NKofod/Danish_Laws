Opfølgning til 2015-52. Afslag på distributionstilskud til forenings blad  fortolkning af hjemmelsgrundlaget Ved brev af 15. januar 2016 orienterede Fordelingsudvalget for Bladpuljen mig om, at sagen havde været behandlet på ny.
Udvalget skrev således:
I forlængelse af Folketingets Ombudsmands udtalelse af 23. oktober 2015 kan Fordelingsudvalget for Bladpuljen oplyse, at udvalget har taget udtalelsen til efterretning og fremover vil indrette sin praksis i overensstemmelse med det anførte i udtalelsen.
I forhold til den konkrete sag med foreningen A kan udvalget oplyse, at sagen har været genoptaget til fornyet behandling, og udvalget herefter har fundet, at foreningen er berettiget til distributionsstøtte for 2013 til foreningens blad.
Udvalget har tillige genoptaget en række relaterede sager, som enten allerede er blevet behandlet med et ændret resultat til følge eller er ved at blive undersøgt nærmere og vil blive afgjort på udvalgets møde i marts 2016.  Jeg meddelte ved brev af 20. januar 2015 Fordelingsudvalget for Bladpuljen, at jeg ikke foretog mig mere i sagen.
