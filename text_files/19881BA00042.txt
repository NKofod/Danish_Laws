Nr BSF 42 Forslag til folketingsbeslutning om nedsættelse af lejeværdibeskatningen Fremsat af Bollmann (CD) Erhard Jakobsen (CD) Mimi Jakobsen (CD) Bente  

 Juncker (CD) Arne Melchior (CD) den 10. januar 1989 Folketinget pålægger regeringen at ændre de gældende regler for beskatning af egen bolig, således at lejeværdien gradvis nedsættes i takt med den opsparing i egen bolig, der finder sted ved nedbringelse af restgælden.
Bemærkninger til forslaget Både den tidligere og den nuværende regering har ved adskillige  

 lejligheder understreget behovet for at fremme den private opsparing her i  

 landet.
Hvis Danmarks balanceproblemer over for udlandet skal bedres, er en  

 forøgelse af opsparingen nødvendig.
Den tidligere regering gennemførte da  

 også foranstaltninger med dette sigte.
Efter forslagsstillernes opfattelse finder den største samlede private  

 opsparing her i landet sted i forbindelse med investering i egen bolig.  

 Forslag, der animerer til nedbringelse af restgælden, vil derfor uden tvivl  

 fremme opsparingen.
Samtidig vil en aftrapning af lejeværdibeskatningen være  

 en økonomisk hjælp til ældre medborgere, der gennem et langt liv har lidt  

 økonomiske afsavn for at kunne betale renter, afdrag og skatter på egen  

 bolig, og som følge heraf ofte får økonomiske problemer i  

 pensionisttilværelsen.
 Forslagsstillerne har ikke med dette forslag fremlagt en endelig teknisk  

 løsning på aftrapningen, men et væsentligt element må være, at lejeværdien  

 fremover beregnes af ejendommens restgæld i stedet for af ejendommens  

 vurderingssum, dog således at ingen efter ændringen får højere lejeværdi.  

 Herved »belønnes« nedbringelse af gæld, og optagelse af nye lån  

 »straffes« samtidig.
Forslagsstillerne er opmærksom på, at reglerne om lejeværdi er et led i  

 skattereformen, og lægger derfor forslaget frem til åben debat.
Man er  

 samtidig opmærksom på, at den ovenfor anførte metode ikke i alle tilfælde  

 tager højde for problemstillingen og er derfor indstillet på under  

 udvalgsbehandlingen at finde løsningsmodeller i de tilfælde, hvor den nævnte  

 fremgangsmåde ikke opfylder hensigten med forslaget.
