 Bekendtgørelse om udvidet ret til undersøgelse og behandling for psykisk syge børn og unge, herunder om henvisningsproceduren og dokumentationskrav til aftalesygehuse m.v.
 I medfør af §§ 87 d og 90 i sundhedsloven, jf. lovbekendtgørelse nr. 95 af 7. februar 2008, som senest ændret ved lov nr. 539 af 17. juni 2008, fastsættes:
Personkreds § 1. Denne bekendtgørelse omfatter personer, der ved henvisning til psykiatrisk undersøgelse og behandling ikke er fyldt 19 år.
Patientens ret til undersøgelse og behandling § 2. En person, der er henvist til psykiatrisk undersøgelse, kan vælge at blive undersøgt på et sygehus eller en klinik m.v., som regionsrådet har indgået aftale med (aftalesygehus), jf. § 12, hvis regionsrådet i bopælsregionen ikke inden 2 måneder efter, at henvisningen er modtaget, kan tilbyde undersøgelse ved egne sygehuse eller et sygehus, jf. sundhedslovens § 79, som regionsrådet samarbejder med eller sædvanligvis benytter (samarbejdssygehuse), jf. sundhedslovens § 87 b, stk. 1.
 Stk. 2. Ved en henvisning forstås i denne bekendtgørelse en skriftlig anmodning til den børne- og ungdomspsykiatriske afdeling eller anden relevant afdeling om at modtage en patient til undersøgelse.
 Stk. 3. Det nærmere indhold af undersøgelsen, rammerne for undersøgelsen og antallet af konsultationer m.v. fastlægges på baggrund af en lægefaglig vurdering.
 § 3. Viser den psykiatriske undersøgelse, at en person har behov for hurtigt at modtage behandling for at undgå forværring af sin lidelse, kan vedkommende vælge at blive behandlet på et aftalesygehus, hvis bopælsregionen ikke kan tilbyde behandling inden 2 måneder efter undersøgelsens afslutning, jf. sundhedslovens § 87 b, stk. 2.
 Stk. 2. Det nærmere indhold af behandlingen, rammerne for behandlingen og antallet af konsultationer m.v. fastlægges på baggrund af en lægefaglig vurdering.
 § 4. Selv om bopælsregionen tilbyder behandling inden 2 måneder, kan en person, der efter § 2 er blevet undersøgt på et aftalesygehus, og som har behov for hurtig behandling, jf. § 3, vælge at blive behandlet på det aftalesygehus, hvor personen er blevet undersøgt, hvis aftalesygehuset kan tilbyde behandling i umiddelbar forlængelse af undersøgelsen, dog senest 10 hverdage efter, at undersøgelsen er afsluttet.
 § 5. Retten efter §§ 2 og 3 til at vælge at blive undersøgt og behandlet på et aftalesygehus bortfalder, hvis ventetiden til undersøgelse eller behandling på aftalesygehuset overstiger ventetiden hertil på bopælsregionens sygehuse og samarbejdssygehuse.
Henvisningsprocedure m.v. i forbindelse med patientens ret til undersøgelse og behandling § 6. Det relevante regionssygehus eller samarbejdssygehus skal ved modtagelsen af henvisningen straks foranledige, at der iværksættes en undersøgelse af spørgsmålet om, hvorvidt bopælsregionen kan tilbyde undersøgelse inden 2 måneder efter, at henvisningen er modtaget.
 Stk. 2. 2-måneders perioden, jf. § 2, regnes fra den dag, hvor henvisningen er modtaget på regionssygehuset eller samarbejdssygehuset.
 Stk. 3. Patienten skal senest 8 hverdage efter, at henvisningen er modtaget, have oplyst, om undersøgelsesforløbet kan påbegyndes senest 2 måneder efter, at henvisningen er modtaget, jf. sundhedslovens § 90, stk. 1, nr. 2.
 Stk. 4. Patientens ret til at vælge et aftalesygehus erhverves på det tidspunkt, hvor patienten modtager oplysningerne, jf. sundhedslovens § 90, stk. 1, nr. 2.
 § 7. Det regionssygehus eller samarbejdssygehus, der har modtaget henvisningen, har pligt til at foranledige, at personer, der i medfør af § 2 vælger at få foretaget en undersøgelse på et aftalesygehus, bliver henvist til det pågældende sygehus.
 § 8. Dato for afslutning af undersøgelsen skal noteres i patientjournalen.
 § 9. 2-måneders perioden, jf. § 3, regnes fra den dag, hvor undersøgelsen er afsluttet.
 § 10. Patienten skal senest 8 hverdage efter, at undersøgelsen er afsluttet, have oplyst, om behandlingen ved et regionssygehus eller ved et samarbejdssygehus kan påbegyndes senest 2 måneder efter, at undersøgelsen er afsluttet.
 § 11. Når undersøgelsen på et aftalesygehus er afsluttet, skal aftalesygehuset samme dag, som undersøgelsen er afsluttet, meddele undersøgelsens resultat til regionssygehuset.
 Stk. 2. Aftalesygehuset skal tillige meddele regionssygehuset, hvorvidt aftalesygehuset kan tilbyde påkrævet behandling i umiddelbar forlængelse af undersøgelsen, jf. § 4.
 Stk. 3. Patienten skal senest 8 hverdage efter, at undersøgelsen på aftalesygehuset er afsluttet, have oplyst af regionssygehuset, hvorvidt påkrævet behandling vil kunne finde sted på aftalesygehuset.
 Dokumentationskrav til aftalesygehusene m.v.
 § 12. Regionsrådene i forening indgår aftale med de private sygehuse, klinikker m.v. her i landet og sygehuse m.v. i udlandet (aftalesygehuse), som ønsker at indgå aftale om undersøgelse og behandling af personer efter §§ 2 og 3.
 Stk. 2. Aftalesygehuse, som har indgået en aftale med regionerne i forening efter stk. 1, kan samarbejde med hinanden.
 Stk. 3. Kan parterne ikke opnå enighed om vilkårene for en aftale, kan ministeren for sundhed og forebyggelse efter anmodning fra aftalesygehusene fastsætte vilkårene herfor.
 § 13. De private sygehuse, klinikker m.v. her i landet og sygehuse m.v. i udlandet, der ønsker at indgå aftale med regionerne efter § 12, skal til brug herfor på anmodning fra regionsrådene eller ministeren for sundhed og forebyggelse fremlægge dokumentation vedrørende:
1) behandlingstilbud, herunder behandlingserfaring, faglige kvalifikationer, vagtberedskab, apparturstandarder, behandlingsprincipper og lignende, 2) ventetid til behandling og 3) iagttagelse af patientrettigheder.
 § 14. De aftalesygehuse, der har fået henvist en person til undersøgelse eller behandling, skal til brug for en eventuel fortsat undersøgelse eller behandling i sygehusvæsenet og for afregning for udført undersøgelse eller behandling give alle relevante oplysninger om undersøgelsen eller behandlingen til det sygehus, som har henvist personen.
 § 15. De aftalesygehuse her i landet, der har fået henvist en person til undersøgelse eller behandling, skal til behandlingsformål samt statistiske formål vedrørende aktiviteten i sygehusvæsenet, befolkningens forbrug af sygehusydelser og sygehuspatienters sygdomme indberette oplysninger vedrørende undersøgelser og behandlinger til Sundhedsstyrelsens Landspatientregister og til den landsdækkende kliniske database for børne- og ungdomspsykiatrien (BupBasen). Aftalesygehuse i udlandet, skal indberette sådanne oplysninger til det sygehus, som har henvist personen dertil.
 § 16. Regionsrådene offentliggør en oversigt over samarbejdssygehuse og over aftalesygehusene, jf. § 2 og § 12.
Anvendelse af tvang i psykiatrien § 17. Anvendelse af tvang i psykiatrien i henhold til psykiatriloven kan alene finde sted i forbindelse med indlæggelse på et offentligt sygehus.
Ikrafttrædelse § 18. Bekendtgørelsen træder i kraft den 1. august 2008, jf. dog stk. 2.
 Stk. 2. §§ 3, 4 og 9 træder i kraft den 1. januar 2009.
