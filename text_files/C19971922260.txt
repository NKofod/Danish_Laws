Indledning Regeringen ønsker at styrke den sociale indsats - herunder bl.a. det  

 opsøgende arbejde - over for børn og unge, der er kriminalitstruede,  

 kriminelle eller på anden måde udviser uhensigtsmæssig adfærd.
Som led i regeringens strategi over for vold (regeringens  

 »voldspakke«, januar 1997) er der afsat en statslig pulje over de  

 næste 3« år til denne indsats.
Puljen er på 20 mio. kroner i 1997 og på  

 40 mio. kroner årligt i årene 1998 - 2000 inkl.
Puljen skal primært anvendes til at kommuner og amtskommuner kan søge om  

 støtte til delvis dækning af deres udgifter til en forstærket indsats over  

 for enkeltpersoner eller grupper af større børn og unge, der udviser  

 uhensigtsmæssig adfærd.
Der forudsættes en (amts)kommunal medfinansiering på  

 minimum 50%.
 Derudover kan puljen bruges til finansiering af centrale initiativer som  

 udredninger, evalueringer mv. samt til støtte til en eller flere kommuner,  

 der sammen med Socialministeriet udvikler en sammenhængende strategi for en  

 forstærket indsats indenfor en række områder på samme tid.
 Denne vejledning omhandler den del af puljen, som kommuner og  

 amtskommunerne kan søge om støtte fra.
 Ansøgningsfristen er 15. september i 1997 og 1. april i 1998- 2000.
 Fra 1998 og fremover vil ansøgninger til denne pulje indgå i en samordnet  

 behandling med ansøgninger til Socialministeriets øvrige puljer til støtte  

 til (amts)kommunale projekter i indsatsen over for de svagest stillede børn,  

 unge og familier.
 Der henvises til Socialministeriets »Vejledning om økonomisk støtte  

 til lokale udviklingsprojekter i indsatsen over for de svagest stillede børn,  

 unge og børnefamilier« februar 1997, som er sendt til alle kommuner og  

 amtskommuner. (Vejledningen om SIBU-, KLUB-, FAK- og DASK-puljerne).
Målgruppe Målgruppen for OPS-puljen er enkeltpersoner og grupper af større børn og  

 unge mellem ca. 10 og 20 år, der * er kriminelle eller som befinder sig i en situation, der kan betegnes  

 som kriminalitetstruende, eller * udviser anden uhensigtsmæssig adfærd fx i form af misbrug,  

 skolefravær/skolefrafald, selvmordsforsøg, manglende deltagelse i  

 fritidstilbud o.l.
Baggrunden for disse symptomer er ofte store sociale eller personlige  

 problemer, fx som følge af svag voksenkontakt og/eller oplevelsen af mange  

 personlige nederlag og få succeser i opvæksten.
Målgruppen er typisk de børn  

 og unge, som ikke finder sig til rette i de almindelige skole- og  

 fritidstilbud eller som bliver smidt ud, fordi deres opførsel er for  

 problematisk til at disse tilbud kan rumme dem.
Mange af dem er  

 karakteriseret ved lav selvværdsfølelse og manglende selvtillid.
Målgruppen  

 omfatter såvel behandlingskrævende børn og unge som socialt udsatte grupper,  

 der viser tegn på begyndende problemer eller er i risiko for at udvikle  

 større problemer, hvis der ikke gribes ind på et tidligt tidspunkt.
Målgruppen omfatter både børn og unge med dansk familiebaggrund og børn og  

 unge fra etniske minoriteter.
Forældrene og familiens sociale netværk indgår  

 også som del af målgruppen.
Formål Formålet med puljen er at styrke den lokale indsats over for målgruppen  

 både med forebyggende initiativer og med massiv, målrettet indsats for at  

 modvirke og ændre barnet/den unges negative udvikling og adfærd.
Da  

 målgruppen ofte vil være karakteriseret ved svag eller ingen voksenkontakt og  

 voksenstyring, vil forstærket opsøgende arbejde være en central del af  

 indsatsen.
Formålet hermed er på et tidligt tidspunkt at etablere og  

 fastholde kontakt til målgruppen og derigennem skabe grundlag for et  

 konstruktivt udviklings- og/eller behandlingsforløb med barnet/den unge  

 enkeltvis og i positive sociale fællesskaber.
 Det forudsættes at initiativerne, herunder det opsøgende arbejde,  

 koordineres med kommunens øvrige indsats i forhold til målgruppen.
Hvilke typer projekter og initiativer kan der søges støtte til? Der kan ydes støtte til en styrkelse af den opsøgende, kontaktskabende og  

 støttende indsats både i den enkelte kommune/amtskommune og i et  

 samarbejdsprojekt mellem flere kommuner.
Det kan fx være ved brug af  

 udegående gadeplansarbejdere, der direkte blander sig med de unge, der hvor  

 de befinder sig.
Det kan også være gennem en ændret indsats fra fritids- og  

 ungdomsklubbernes side, hvor man gør hele lokalområdet til sit arbejdsfelt.  

 Endvidere kan der fokuseres på de muligheder, der ligger i et tæt  

 SSP-samarbejde samt den rolle, som de frivillige foreninger for børn og unge,  

 herunder idrætsforeninger og spejderkorps, kan spille i forhold til disse  

 børn og unge.
 Der kan ydes støtte til såvel særlige tilbud og initiativer målrettet  

 specifikt mod målgruppen i kortere eller længere perioder og til almindelige,  

 eksisterende tilbud, der med ekstra ressourcer fra denne pulje udvikler  

 arbejdsmetoder til at inddrage målgruppen i det sociale fællesskab.
 Der vil blive lagt vægt på sammenhæng, helhed og koordinering i indsatsen  

 over for disse børn og unge, herunder især at det opsøgende arbejde indgår  

 som led i et forløb med målgruppen og at det sikres at der efterfølgende  

 iværksættes en indsats i et samspil og samarbejde med kommunens øvrige  

 indsats over for børn og unge, såvel i det sociale system som på andre  

 områder, fx i forhold til skole-, uddannelses- og fritidsområdet.
 Der vil i stor udstrækning være behov for at udvikle og afprøve nye  

 arbejdsmetoder og nye veje i arbejdet med socialt udsatte og marginaliserede  

 børn og unge, også tværfagligt og tværsektorielt.
 Da drenge og piger i mange tilfælde reagerer forskelligt på sociale og  

 personlige problemer, er der mulighed for at søge støtte til initiativer, der  

 specielt inddrager det kønsspecifikke aspekt i indsatsen.
 Der vil endvidere blive lagt vægt på udvikling af arbejdsmetoder, der  

 tager højde for eventuelle særlige behov hos børn og unge med en etnisk  

 minoritetsbaggrund.
Fokus ønskes også sat på metoder, der arbejder på at inddrage forældrene  

 og familiens sociale netværk i et samarbejde.
Det vil desuden blive lagt vægt  

 på at udvikle arbejdsformer, hvor barnet/den unge inddrages i beslutninger om  

 og gennemførelsen af den indsats, der iværksættes.
Både projekter og initiativer der retter sig mod grupper og mod  

 enkeltpersoner, kan få støtte.
Der kan også ydes støtte til supervision og  

 iværksættelse af efteruddannelsesprogrammer for medarbejdere, der beskæftiger  

 sig med målgruppen.
 Ved fordeling af midlerne vil der også blive lagt vægt på at støtte  

 konkrete metodeudviklingsprojekter, dvs. projekter der medvirker til at  

 kvalificere og forstærke en udvikling og afprøvning af arbejdsformer og  

 -metoder, der klart relaterer sig til de konstaterede behov hos de svagest  

 stillede børn, unge og familier.
Hvem kan få støtte fra puljen? Kommuner/amtskommuner kan ansøge om midler til projekter og initiativer,  

 der ligger inden for puljens formål.
Institutioner, private organisationer  

 m.fl. kan imidlertid udarbejde projektbeskrivelser, udforme projektforløbet  

 o.l., men ansøgningen skal indsendes gennem (amts)kommunen.
For at skabe bedre grundlag for implementering og forankring af de  

 konkrete nye metoder og dermed grundlag for varige løsninger forudsættes det,  

 at (amts)kommunerne deltager i finansieringen af projektet/initiativet med  

 minimum 50% af udgifterne.
Medfinansieringens størrelse skal fremgå af  

 budgettet for projektet.
 Der er mulighed for flerårige bevillinger, dog højst 3 år.
Evaluering Som led i det enkelte projekts evaluering forudsættes det, at der  

 foretages en beskrivelse af projektforløbet samt en opsamling af erfaringer,  

 så disse kan formidles til andre.
 Socialministeriet kan i forbindelse med generel erfaringsopsamling kræve,  

 at der udarbejdes en produktionsstatistik, der kvantificerer den service, der  

 ydes, fx oplyser hvor mange børn og unge, der omfattes af projektet, m.v.
 Endelig har (amts)kommunen pligt til at give relevante statistiske  

 oplysninger om (amts)kommunen efter anmodning fra Socialministeriet.
Hvilke udgifter kan dækkes? Støtte kan gives til planlægning, igangsætning, koordinering,  

 konsulentbistand, evaluering og erfaringsopsamling, (efter)uddannelses-  

 programmer og revisionsudgifter.
Der kan i et vidst omfang ydes støtte til  

 delvis dækning af lønudgifter til opsøgende medarbejdere og lønudgifter ved  

 iværksættelse af   

 andre aktiviteter, der er målrettet børn og unge med meget store sociale  

 problemer. Øvrige ordinære løbende løn- og driftsudgifter dækkes ikke.
 Lønniveauet må ikke overstige lønniveauet inden for det offentlige.
 Der kan ikke gives støtte til erhvervelse af fast ejendom og større  

 materialeanskaffelser, og der ydes som udgangspunkt heller ikke støtte til  

 enkeltstående aktiviteter eller arrangementer, fx konferencer, seminarer o.l.
 Regnskabsaflæggelse m.v.
Der skal aflægges regnskab for bevillingen, og regnskabet skal være  

 revisorpåtegnet.
Udgifter forbundet hermed skal være indregnet i budgettet.  

 Det kan kræves, at der udarbejdes et specificeret regnskab over merudgifter,  

 der også omfatter (amts)kommunens udgifter.
Regnskabskravene fremgår af det  

 eventuelle bevillingsbrev.
Konsulentbistand vedr. projekterne Såfremt (amts)kommunen har behov for fx * bistand til udfyldning af ansøgningsskema * rådgivning og vejledning i forbindelse med igangsætning af projektet * bistand til enkelte problemstillinger undervejs i projektet * information om lignende projekter i andre kommuner kan der rettes  

 henvendelse til:
 * Udviklings- og Formidlingscenter for Socialt Arbejde med Unge,  

 Møllestræde 4, 3400 Hillerød, tlf. 48 24 40 49. Centret, der er en selvejende  

 institution under Socialministeriet, har især truede unge som målgruppe.
 Centret vil evt. kunne yde bistand af begrænset omfang, men har ikke  

 mulighed for at gå ind med egentlig konsulentstøtte under hele  

 projektforløbet.
Ansøgningsprocedure Der anvendes et særligt ansøgningsskema, som skal indsendes til:
Socialministeriet Puljesektionen Holmens Kanal 22 1060 Kbh.
K.
Ansøgningsfristen er den 15. september.
Ansøgerne kan forventes svar på  

 ansøgningen ca. 2 måneder efter fristens udløb.
Der vil blive udsendt kvitteringsbrev til ansøgerne.
Hvis De ikke har  

 modtaget et sådant senest 4 uger efter ansøgningsfristens udløb, bedes De  

 kontakte Socialministeriets Puljesektion, tlf. 33 92 92 50. Der er telefontid  

 mandag til fredag kl. 10.00- 12.00.
 Flere vejledninger og ansøgningsskemaer kan rekvireres i Puljesektionen,  

 som også kan besvare spørgsmål vedrørende udfyldelse af ansøgningsskemaet,  

 administration af bevillinger o.l.
Oplysninger om puljens anvendelsesområde kan fås ved henvendelse til Socialministeriets Børne- og familiekontor.
