(Til politidirektøren i København og  

 samtlige politimestre) 1. Pligter i medfør af artikel 8 i EØF direktiv 82/501  

 om risikoen for større uheld i forbindelse med en række industrielle  

 aktiviteter.
EF's ministerråd vedtog i 1982 et direktiv om risikoen for større uheld i  

 forbindelse med en række industrielle aktiviteter (82/501-EØF), i det  

 følgende benævnt risikodirektivet/direktivet.
Risikodirektivet er siden  

 ændret af ministerrådet den 19. marts 1987 og senest den 24. november 1988.  

 Denne seneste ændring skal i henhold til direktivet være gennemført i  

 medlemslandene senest den 1. juni 1990. Der er til denne cirkulæreskrivelse  

 vedlagt risikodirektivet samt de nævnte ændringsdirektiver.
 Risikodirektivet pålægger blandt andet de enkelte medlemsstater at indføre  

 regler, der sikrer:
- at virksomheder omfattet af direktivet underkastes myndighedskontrol, - at der udarbejdes interne og eksterne beredskabsplaner til formindskelse  

 af uheldskonsekvenser, samt - at omkringboende oplyses om sikkerhedsforanstaltninger og forholdsregler  

 i tilfælde af uheld.
 Risikodirektivet er på miljøområdet gennemført ved den såkaldte  

 risikobekendtgørelse (bekendtgørelse nr. 545 af 16. september 1988) (* 1) og  

 på arbejdsmiljøområdet især ved bekendtgørelse om arbejdets udførelse  

 (bekendtgørelse nr. 323 af 7. juli 1983).
Med hensyn til Justitsministeriets område - d.v.s. spørgsmålet om  

 politiets beredskabsmæssige opgaver på det pågældende område - har  

 risikodirektivt ikke nødvendiggjort lovgivningsmæssige ændringer.
Kravene i  

 henhold til direktivet har således kunnet indpasses i den eksisterende  

 ordning efter retsplejeloven, hvorefter det påhviler  

 politimestrene/politidirektøren som den lokalt ansvarlige for udførelsen af  

 politiets arbejde at drage omsorg for, at der i den enkelte politikreds  

 udarbejdes de fornødne beredskabsplaner/katastrofeplaner til imødegåelse af  

 truende eller indtrådte fredstidskatastrofer af enhver art.
Planlægningen af  

 den beredskabsmæssige indsats i tilfælde af katastrofesituationer tager  

 blandt andet sigte på at tilrettelægge og samordne de forskellige berørte  

 myndigheders opgaver.
Spørgsmålet om underretning af befolkningen om  

 sikkerhedsforanstaltninger og forholdsregler i tilfælde af uheld indgår som  

 et væsentligt element i denne planlægning.
 Justitsministeriet har endvidere udsendt en række bekendtgørelser, der  

 vedrører virksomheder, som arbejder med eller opbevarer let antændelige  

 væsker og eksplosive stoffer, som kan være omfattet af risikodirektivet.
 Det er Justitsministeriets vurdering, at ændringsdirektivet af 24.  

 november 1988 - jf. nærmere herom nedenfor under punkt 2 - heller ikke  

 nødvendiggør lovændring.
En detaljeret gennemgang af virksomhedernes forpligtelser og  

 myndighedernes sagsbehandling i forbindelse med risikobetonede aktiviteter  

 findes i øvrigt i en vejledning, der er udarbejdet i samarbejde med  

 Direktoratet for Arbejdstilsynet, Statens Brandinspektion og  

 Justitsministeriet, og som forventes udsendt af Miljøstyrelsen ultimo juni  

 1990. Endvidere kan henvises til betænkning nr. 1045 fra 1985 om betydelige  

 risici.
I betænkningens kapitel 9 er risikodirektivet nærmere beskrevet.
 2. Underretning af offentligheden jf. artikel 8 i  

 ændringsdirektivet af 24. november 1988.
Ændringsdirektivet af 24. november 1988 indebærer navnlig en skærpelse af  

 artikel 8 i risikodirektivet om underretning af offentligheden.
Efter  

 ændringen skal medlemsstaterne sørge for, »at personer, der kan blive  

 berørt af et større uheld i forbindelse med en industriel aktivitet, som er  

 anmeldt i henhold til artikel 5, på passende måde, og uden at det er  

 nødvendigt at anmode herom, får oplysning om sikkerhedsforanstaltninger og  

 om, hvordan de skal forholde sig i tilfælde af uheld.
Oplysningerne skal  

 gentages og ajourføres med passende mellemrum.
De skal også gøres offentligt  

 tilgængelige.« I bilag VII til risikodirektivet er der foretaget en specificering af de  

 oplysninger, der efter artikel 8 skal meddeles offentligheden.
Den hidtidige udformning af artikel 8 indebar ikke en forpligtelse til  

 forhåndsorientering af personer, der kunne blive berørt af uheld.
Tidspunktet  

 for underretning og karakteren heraf beroede således på en konkret vurdering  

 og indgik i øvrigt i den løbende beredskabsplanlægning.
 Ændringsdirektivet medfører imidlertid, at myndighederne - d.v.s. politiet  

 - af egen drift skal udsende forhåndsorientering til personer, der kan blive  

 berørt af uheld fra de af direktivet omhandlede virksomheder.
 Det er Justitsministeriets opfattelse, at direktivets bestemmelser efter  

 de gældende regler i retsplejeloven vil kunne indpasses i politikredsenes  

 eksisterende opgaver med at foretage en beredskabsmæssig planlægning blandt  

 andet i relation til de af direktivet omhandlede virksomheder.
På den anførte baggrund skal Justitsministeriet hermed anmode  

 politidirektøren/politimestrene om med virkning fra den 1. juni 1990 at  

 udforme m.v. beredskabsplanlægningen blandt andet i overensstemmelse med  

 kravene i henhold til risikodirektivet.
Der vedlægges til orientering en  

 fortegnelse over de virksomheder, der her i landet på nuværende tidspunkt er  

 omfattet af direktivet.
Justitsministeriet er bekendt med, at der i en række politikredse med  

 risikobetonede industrielle aktiviteter allerede er udsendt orientering til  

 befolkningen i form af brochurer og lignende, der i det væsentlige indeholder  

 de informationer, der kræves efter ændringsdirektivet.
Dette  

 informationsmateriale er ofte udarbejdet af berørte kommuner i samarbejde med  

 politiet.
Ændringsdirektivet er ikke til hinder for, at et sådant samarbejde  

 fortsætter, og i almindelighed vil det også være hensigtsmæssigt, at  

 orienteringens form og indhold fastlægges i samarbejde med kommunale  

 myndigheder og andre implicerede myndigheder på området, herunder øvrige  

 beredskabsmyndigheder.
Det bemærkes i den forbindelse, at karakteren af de  

 oplysninger, der skal meddeles, i almindelighed også nødvendiggør et  

 samarbejde med den pågældende virksomhed.
Ændringsdirektivet indeholder ikke nærmere bestemmelser om udformningen af  

 orienteringen efter artikel 8 udover, at det er anført, at oplysningerne skal  

 meddeles de berørte personer gennem »kanaler til informering af  

 offentlighden, som f.eks. brochurer eller opslag«.
Politiet og eventulle  

 samarbejdsmyndigheder står således ret frit i valget af orienteringsform,  

 bortset fra, at de indholdsmæssige krav, der fremgår af bilag VII, skal være  

 opfyldt.
Informationsmaterialet skal i fornødent omfang ajourføres i  

 forbindelse med den løbende revision af politiets beredskabsplaner.
 Vedrørende udformningen af brochurer, pjecer eller lignende til opfyldelse  

 af pligten med hensyn til information af befolkningen henledes opmærksomheden  

 særligt på følgende forhold:
 - Politimesterembedets navn og eventuelle andre samarbejdsmyndigheders  

 navn bør klart fremgå af oplysningsmaterialets forside, og det skal tydeligt  

 fremgå, at der er tale om information om risici, alarmering og forholdsregler  

 ved uheld på en virksomhed med risikobetonede aktiviteter.
- Oplysningsmaterialet skal indeholde virksomhedens navn,  

 produktionsadresse samt oplysning om, at virksomheden til miljømyndighederne  

 er anmeldt og godkendt som en virksomhed med risikobetonede aktiviteter, og  

 der skal gives oplysning om virksomhedens produktion, som f.eks. kemiske  

 produkter, fremstilling af gas, benzin eller olieprodukter, samt - oplysning om, hvilke farlige stoffer virksomheden anvender og oplagrer,  

 samt hvilke særlige farer, de kan indebære for mennesker og miljø. Ved  

 angivelse af farlige stoffer bør der af hensyn til forståelsen ikke benyttes  

 kemiske betegnelser, men mere almindelige benævnelser, f.eks. organiske  

 opløsningsmidler og brandfarlige stoffer, - oplysning om, at der er udarbejdet beredskabsplan(er) til imødegåelse af  

 et uhelds eventuelle skadevirkninger uden for virksomhedsområdet, - oplysning om, hvilke risici der er ved et alvorligt uheld i produktionen  

 og/eller i oplagringen af farlige stoffer, - en kortfattet redegørelse for ordningen om alarmering med byens sirener  

 med angivelse af alarmsignalets varighed og betydning og hvorledes  

 information om uheldet vil finde sted samt - en kortfattet instruks om, hvad den enkelte borger skal gøre ved  

 alarmeriing, eventuelt suppleret med tegninger/symboler.
 Rigspolitichefen agter i tilknytning til denne cirkulæreskrivelse at  

 udsende et eksempel på udformning af en informationsbrochure.
 For så vidt angår den beredskabsmæssige planlægning i øvrigt bemærkes, at  

 såfremt der i politikredsen er udarbejdet generelle  

 beredskabsplaner/katastrofeplaner, vil disse i nødvendigt omfang skulle  

 suppleres med mere specifikke planer for indsatsen ved uheld i den enkelte  

 virksomhed, der er omfattet af direktivet.
 Ved beredskabsplanlægningen bør der i særlig grad tages hensyn til  

 samvirket i politikredsen med de myndigheder m.v., der vil blive indsat ved  

 uheld.
 Disse myndigheder kan være:
- det lokale brandvæsen - civilforsvarskorpset - det kommunale civilforsvar, for så vidt det indgår i det fredsmæssige  

 katastrofeberedskab - redningskorps - sygehusberedskabet - forsvaret - kommunale og/eller amtskommunale miljømyndigheder.
 Den nødvendige koordination mellem samvirkemyndighederne kan eventuelt ske  

 ved særlige samvirkeaftaler.
 3. Aktindsigt i politiets beredskabsplanlægning i  

 relation til særlig farlige virksomheder.
 Vedrørende spørgsmålet om aktindsigt i beredskabsplaner bemærkes, at  

 politiets generelle beredskabsplaner, når de foreligger i færdig form, i  

 medfør af offentlighedslovens regler som udgangspunkt er undgivet aktindsigt,  

 og befolkningen har derfor normalt mulighed for at gøre sig bekendt med  

 indholdet af politiets beredskabsplaner.
 Efter offentlighedslovens § 12, stk. 1, nr. 1, omfatter retten til  

 aktindsigt dog ikke oplysninger om enkeltpersoners private, herunder  

 økonomiske, forhold.
 Efter lovens § 12, stk. 1, nr. 2, omfatter retten til aktindsigt heller  

 ikke oplysninger om tekniske indretninger eller fremgangsmåder eller om  

 drifts- eller forretningsforhold eller lignende, såfremt det er af væsentlig  

 betydning for den person eller virksomhed, oplysninger angår, at begæringen  

 om aktindsigt ikke imødekommes.
 Adgangen til aktindsigt i en generel beredskabsplan vil endvidere være  

 begrænset blandt andet efter lovens § 13, stk. 1, nr. 1 og 6, i det omfang,  

 det er nødvendigt til beskyttelse af væsentlige hensyn til statens sikkerhed  

 eller rigets forsvar eller til beskyttelse af væsentlige hensyn til private  

 og offentlige interesser, hvor hemmeligholdelse efter forholdets særlige  

 karakter er påkrævet.
Beredskabsplaner for bestemt virksomheder vil - i det omfang planerne ikke  

 er videregivet til andre - være omfattet af offentlighedslovens § 7 om  

 interne arbejdsdokumenter, der er undtaget fra retten til aktindsigt.
Efter  

 offentlighedslovens § 11, stk. 1, skal der dog gives meddelelse om faktiske  

 oplysninger i sådanne interne dokumenter, hvis de er af væsentlig betydning  

 for sagsforholdet, og oplysningerne ikke er undtaget fra aktindsigt efter  

 andre bestemmelser.
 Hvis beredskabsplanen er videregivet til andre - herunder andre  

 myndigheder eller den pågældende virksomhed selv - vil planen være undergivet  

 aktindsigt efter lovens almindelige regler.
 Adgangen til aktindsigt i beredskabsplaner for bestemte virksomheder vil  

 således også være begrænset af bestemmelserne i offentlighedslovens §§ 12-13,  

 herunder § 12, stk. 1, nr. 2, der vedrører oplysninger om tekniske  

 indretninger eller om fremgangsmåder eller om drifts- eller  

 forretningsforhold eller lignende, og § 13, stk. 1, nr. 6, hvorefter retten  

 til aktindsigt kan begrænses i det omfang, det er nødvendigt til beskyttelse  

 af væsentlige hensyn til private og offentlige interesser, hvor  

 hemmeligholdelse efter forholdets særlige karakter er påkrævet.
 Politimesteren må således ved afgørelsen af spørgsmålet om aktindsigt i  

 beredskabsplaner vurdere, hvilke dele af planen der i medfør af - typisk en  

 eller flere af de nævnte undtagelsesbestemmelser i offentlighedsloven - i  

 givet fald er undtaget fra aktindsigt.
 P.M.V.
 E.B.
Søren Axelsen (* 1) Bekendtgørelsen forventes ændret medio juni 1990.
