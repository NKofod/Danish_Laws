Bekendtgørelse om økologisk  

 jordbrugsproduktion (Autorisation af jordbrugsbedrifter m. m.) I medfør af § 2, § 8 og § 12, stk. 2, i lov nr. 118 af 3. marts  

 1999, Økologilov, og efter bemyndigelse fastsættes:
Autorisation og drift af jordbrugsbedrifter § 1. Jordbrugsprodukter produceret her i landet,  

 der er eller skal forsynes med angivelser, der henviser til den  

 økologiske produktionsmetode, jf.
Det Europæiske  

 Fællesskabs rådsforordning (EØF) nr. 2092/91 om  

 økologisk produktionsmetode for landbrugsprodukter og om angivelse  

 heraf på landbrugsprodukter og levnedsmidler med senere ændringer  

 (rådsforordningen), skal være produceret på en  

 jordbrugsbedrift, der er autoriseret af Plantedirektoratet.
 § 2. Ansøgning om autorisation skal  

 være Plantedirektoratet i hænde senest den 31. december, hvis  

 omlægningen af arealer er påbegyndt efter den 1. september eller  

 agtes påbegyndt senest den følgende 31. august, og der samtidig  

 søges om arealtilskud efter bekendtgørelse om tilskud til  

 økologisk jordbrugsproduktion.
 Stk. 2. Ansøgning om autorisation skal være  

 direktoratet i hænde senest den 31. marts, hvis der alene  

 ansøges om autorisation.
 Stk. 3. Omlægning af arealer kan kun  

 påbegyndes fra den 1. i måneden.
 Stk. 4. Omlægning af dyr kan tidligst  

 påbegyndes efter ansøgningsfristens udløb, jf. dog stk.  

 5.
 Stk. 5. Hvis omlægningen af både dyr og  

 arealer gennemføres samtidig efter bestemmelserne i  

 rådsforordningen, bilag I, del B, nr. 2.3, kan omlægningen  

 påbegyndes fra den 1. september inden ansøgningsfristen.
Stk. 6. Uanset stk. 1 og 2 kan ansøgning om  

 autorisation af æg- og fjerkræproduktion og af  

 væksthusproduktion indsendes hele året.
Omlægning efter  

 denne bestemmelse kan tidligst påbegyndes når direktoratet har  

 modtaget ansøgningen.
 Stk. 7. Ansøgning om autorisation skal indsendes  

 på et skema udformet af direktoratet og skal angive, hvornår  

 omlægningen er eller agtes påbegyndt.
 Stk. 8. Efter lovens § 4, stk. 3, kan direktoratet afvise  

 en ansøgning om autorisation i tilfælde af grov eller gentagen  

 overtrædelse af denne bekendtgørelse eller af  

 rådsforordningen.
§ 3. Der skal foreligge en plan for  

 omlægningen af hele jordbrugsbedriftens jordtilliggende, herunder  

 tilforpagtede arealer, og af husdyrproduktionen.
Planen skal være  

 attesteret af en konsulent, der er godkendt til dette af Specialudvalget for  

 Økologi.
Det skal fremgå af planen, at bestemmelserne i stk. 2  

 og 3 vil blive opfyldt.
 Stk. 2. Omlægningen af bedriften skal senest  

 påbegyndes den 1. august efter, at ansøgningen er indsendt, jf.  

 § 2.
Stk. 3. Hele bedriften skal være omlagt eller have  

 påbegyndt omlægning inden udgangen af det 4. kalenderår  

 efter omlægningens påbegyndelse.
Arealer eller husdyr, der  

 tilkøbes eller tilforpagtes efter omlægningens 4.  

 kalenderår, skal omlægges straks.
 Stk. 4. Forarbejdnings- og pakkelokaler kan udgøre  

 en del af en autoriseret jordbrugsbedrift, hvis der kun foretages opbevaring,  

 rensning eller emballering af bedriftens egne økologiske  

 landbrugsprodukter.
 § 4. Plantedirektoratet meddeler autorisation,  

 når direktoratet har konstateret, at jordbrugsbedriftens produktion er  

 tilrettelagt og gennemføres efter bestemmelserne i denne  

 bekendtgørelse og i rådsforordningen, herunder  

 produktionsbestemmelserne i bilagene til disse.
 Stk. 2. Direktoratet kan forlænge eller afkorte de  

 omlægningsperioder for arealer, der er fastsat i  

 rådsforordningen, under hensyntagen til den tidligere anvendelse af  

 arealerne.
Stk. 3. Afkortet omlægningstid jf. stk. 2, i  

 forbindelse med aftaler indgået med offentlige myndigheder om fredning  

 af arealer, braklægning eller omlægning af arealer i henhold til  

 reglerne om miljøvenlige jordbrugsforanstaltninger, der  

 indebærer, at arealet ikke har været sprøjtet eller  

 gødsket med andet end husdyrgødning i mindst et år, er  

 betinget af, at anmeldelse herom er direktoratet i hænde senest den 31.  

 marts året efter aftaleperiodens ophør.
Indgives  

 ansøgningen efter aftaleperiodens udløb, må  

 jordbearbejdning, udbringning af gødning og afgræsning af de  

 anmeldte arealer tidligst finde sted 2 måneder efter, at anmeldelsen er  

 modtaget i Plantedirektoratet.
 § 5. Ejeren eller brugeren skal allerede fra  

 tidspunktet for påbegyndelse af omlægningen tilrettelægge  

 og gennemføre produktionen efter bestemmelserne i denne  

 bekendtgørelse og i rådsforordningen, herunder  

 produktionsbestemmelserne i bilagene til disse.
 Stk. 2. Plantedirektoratet kan indtil den 31. december  

 2003 tillade anvendelsen af ikke-økologisk frø, sædekorn  

 og vegetativt formeringsmateriale efter bestemmelserne i  

 rådsforordningen, artikel 6, stk. 3, litra a.
Stk. 3. Uanset størrelsen af jordbrugsbedriftens  

 matrikulerede areal skal der udarbejdes mark- og gødningsplaner samt  

 gødningsregnskab for alle jordbrugsbedriftens arealer efter  

 bestemmelserne i bekendtgørelse om jordbrugets anvendelse af  

 gødning og om plantedække.
Planerne skal til enhver tid  

 forefindes på jordbrugsbedriften.
Gødningsplaner og  

 gødningsregnskaber skal opbevares på bedriften i mindst fem  

 år.
 § 6. Ejeren eller brugeren må kun  

 sælge bedriftens jordbrugsprodukter med henvisning til den  

 økologiske produktionsmetode, hvis de er fremstillet i  

 overensstemmelse med bestemmelserne i denne bekendtgørelse og i  

 rådsforordningen, herunder produktionsbestemmelserne i bilagene til  

 disse, og omlægningen af den pågældende produktion er  

 afsluttet.
§ 7. Ejeren eller brugeren skal føre  

 regnskab over oprindelsen, arten og mængden af rå- og  

 hjælpestoffer og anvendelsen af disse samt over arten, mængden og  

 modtagerne af alle udgående økologiske produkter.
Oplysning om  

 modtager skal dog ikke registreres ved salg til den endelige  

 køber.
 Stk. 2. Ved anvendelse af ikke-økologiske  

 foderstoffer eller omlægningsfoder skal der udarbejdes og  

 ajourføres en foderplan, hvoraf den nøjagtige opgørelse  

 over mængde og tørstofindhold i de anvendte foderstoffer  

 fremgår.
Stk. 3. Ejeren eller brugeren skal kunne fremlægge  

 en erklæring fra sælgeren om, at anvendte ikke-økologiske  

 rå- og hjælpestoffer ikke indeholder genetisk modificeret  

 materiale.
Plantedirektoratet kan godkende anden dokumentation.
 Stk. 4. Ejeren eller brugeren skal kunne fremlægge  

 en ajourført oversigt over jordbrugsbedriftens besætning,  

 herunder tilgang og afgang af dyr.
 Stk. 5. Har ejeren eller brugeren indleveret et parti  

 økologiske jordbrugsprodukter til behandling eller opbevaring i en  

 virksomhed, der ikke er autoriseret efter § 11, og efter behandlingen  

 modtaget partiet tilbage, skal ejeren eller brugeren kunne fremlægge en  

 erklæring fra virksomheden om, at partiet er behandlet og opbevaret  

 adskilt fra tilsvarende partier af ikke-økologisk produkter.
 Stk. 6. Oplysninger efter stk. 1-5 skal til enhver tid  

 forefindes på jordbrugsbedriften og kunne forevises ved  

 kontrolbesøg.
§ 8. Ejeren eller brugeren skal hvert år  

 inden den 31. marts på et skema udformet af Plantedirektoratet  

 indberette oplysninger til direktoratet om 1)	jordbrugsbedriftens planteproduktion i den løbende  

 vækstsæson, herunder om arealer,  

 afgrødesammensætning og omlægningstidspunkt, 2)	jordbrugsbedriftens husdyrproduktion i det løbende  

 kalenderår, herunder om husdyrholdets størrelse,  

 sammensætning og omlægningstidspunkt, og 3)	arealer, der er nye i forhold til omlægningsplanen eller til  

 indberetningen efter nr. 1, hvis arealerne planlægges omlagt i perioden  

 frem til den 31. august i samme kalenderår.
 Stk. 2. Uanset stk. 1 skal væsentlige  

 ændringer i forhold til omlægningsplanen eller til indberettede  

 oplysninger, jf. stk. 1, straks indberettes skriftligt til direktoratet.  

 Ændring af tidspunktet for påbegyndt omlægning af arealer  

 og husdyr skal indberettes skriftligt, før omlægning  

 påbegyndes og før den dato, der er anført i  

 omlægningsplanen eller indberetningen.
 Stk. 3. Skifter en jordbrugsbedrift ejer, bruger eller  

 ansvarlig driftsleder, eller ophører den med produktion og salg  

 af økologiske produkter, skal direktoratet straks underrettes  

 skriftligt herom.
 § 9. Uanset § 3 kan en del af en jordbrugsbedrift  

 autoriseres, hvis den udgør en driftsmæssig enhed med  

 jordtilliggende, produktions- og opbevaringssteder samt regnskab, der er  

 klart adskilt fra andre enheder under jordbrugsbedriften, der ikke skal  

 autoriseres, og er momsregistreret under eget CVR- eller SE-nummer.  

 Bestemmelserne i §§ 1   8 og §§ 17   27 gælder tilsvarende.
 § 10. Honning, der skal forsynes med angivelser,  

 der henviser til den økologiske produktionsmetode, jf.  

 rådsforordningen, skal være produceret i en bigård, der  

 opfylder kravene i rådsforordningens bilag I, del C, nr. 4, om  

 placering af bigårdene, og som er autoriseret af  

 Plantedirektoratet.
 Stk. 2. Bestemmelserne i § 2, stk. 1, 2 og 6, § 4, stk.  

 1, og §§ 5 - 8 finder tilsvarende anvendelse for økologisk biavl.
Autorisation og drift af virksomheder § 11. Følgende virksomheder skal være  

 autoriseret af Plantedirektoratet efter denne bekendtgørelse,  

 før de må behandle, opbevare eller sælge de nævnte  

 produkter som økologiske med henblik på anvendelse til  

 økologisk jordbrugsproduktion:
1)	virksomheder, der er registreret i henhold til  

 bekendtgørelserne om hhv. sædekorn, markfrø,  

 grønsagsfrø, planter eller foderstoffer, 2)	virksomheder, der er autoriseret i henhold til bekendtgørelse  

 om kartofler, 3)	virksomheder, der sælger gødning og  

 jordforbedringsmidler m.m. til autoriserede bedrifter og 4)	virksomheder, der sælger foderkorn og andet helt frø i  

 løs vægt til autoriserede bedrifter eller andre  

 virksomheder.
 Stk. 2. Stk. 1 gælder ikke for virksomheder, der  

 alene køber og sælger færdigemballerede og  

 færdigmærkede varer.
 Stk. 3. Stk. 1 gælder ikke for virksomheder, der  

 alene modtager partier af økologiske produkter til tørring,  

 rensning o.l. og opbevaring for andre, forudsat partiet behandles og  

 opbevares adskilt fra andre tilsvarende partier og tilbageleveres til den,  

 der har indleveret det til behandling eller opbevaring, jf. § 7, stk. 5.
 § 12. Ansøgning om autorisation af en  

 virksomhed skal indsendes på et skema udformet af  

 Plantedirektoratet.
 Stk. 2. Direktoratet autoriserer en virksomhed, når  

 direktoratet på grundlag af en forelagt beskrivelse af virksomheden har  

 konstateret, at produktionen er tilrettelagt og kan gennemføres efter  

 bestemmelserne i denne bekendtgørelse og i rådsforordningen,  

 under produktionsforhold og efter arbejdsgange, der sikrer, at  

 økologiske produkter kan behandles og opbevares adskilt fra  

 ikke-økologiske produkter.
Stk. 3. Består en virksomhed af flere  

 driftsmæssig adskilte enheder, skal hver enhed auto-riseres  

 særskilt.
Driftsmæssig adskilte virksomheder med  

 forretningsmæssigt fællesskab skal autoriseres særskilt.
En  

 virksomheds fjernlagre registreres under virksomhedens autorisationsnummer.  

 Såfremt virksomheden etablerer nye fjernlagre, skal dette straks  

 indberettes skriftligt til direktoratet.
 Stk. 4. Efter lovens § 4, stk. 3, kan direktoratet afvise  

 en ansøgning om autorisation i tilfælde af grov eller gentagen  

 overtrædelse af denne bekendtgørelse eller af  

 rådsforordningen.
 § 13. Virksomheden skal tilrettelægge og  

 gennemføre produktionen efter bestemmelserne i denne  

 bekendtgørelse og i rådsforordningen.
 Stk. 2. Autorisation skal være meddelt, inden  

 virksomheden modtager, behandler eller sælger jordbrugsprodukter som  

 økologiske.
§ 14. En autoriseret virksomhed skal føre  

 kontrol med og regnskab over køb, lager og salg af økologiske  

 produkter med angivelse af art og mængde, dato for køb og salg  

 samt navn og adresse og autorisationsnummer på køber og  

 sælger af henholdsvis ind- og udgående partier.
Regnskabet skal  

 opbevares på virksomheden i mindst fem år.
Stk. 2. En autoriseret virksomhed skal kunne  

 fremlægge en erklæring fra sælger om, at  

 ikke-økologiske rå- og hjælpestoffer anvendt i  

 produktionen af økologiske produkter, der af virksomheden er  

 mærket med henvisning til den økologiske produktionsmetode, ikke  

 indeholder genetisk modificeret materiale.
Plantedirektoratet kan godkende  

 anden dokumentation.
 Stk. 3. En autoriseret virksomhed, der er registreret  

 efter bekendtgørelse om planter, skal i en plantefortegnelse angive,  

 hvilke plantepartier der er økologiske.
 § 15. Virksomheden skal hvert år inden den  

 15. februar på et skema udformet af Plantedirektoratet indberette  

 oplysninger om virksomhedens forventede produktion m.m. i samme  

 kalenderår.
 Stk. 2. Skifter en autoriseret virksomhed CVR- eller  

 SE-nummer, eller ophører den med produktion og salg af  

 økologiske produkter, skal dette straks indberettes skriftligt til  

 direktoratet.
 § 16. En autoriseret sædekorns- eller  

 frøvirksomhed, der anmelder et parti økologisk sædekorn  

 eller markfrø til markkontrol efter bekendtgørelse om hhv.  

 sædekorn eller markfrø, skal i anmeldelsen angive navn, adresse  

 og autorisationsnummer på de autoriserede økologiske  

 jordbrugere, der forestår fremavlen.
Mærkning og salg § 17. Bekendtgørelsens bestemmelser om salg  

 gælder også for udbud til salg samt fordeling, levering eller  

 anden form for overdragelse.
§ 18. Produkter omfattet af denne  

 bekendtgørelse, der pakkes og mærkes som økologiske, skal  

 ved salg fra en autoriseret jordbrugsbedrift eller virksomhed være  

 mærket med Plantedirektoratets økologikontrolkode:  

 "DK-Ø-50", jf. bekendtgørelse om økologiske  

 fødevarer.
Kontrolkoden og en henvisning til den økologiske  

 produktionsmetode skal anføres på faktura, følgeseddel og  

 for pakkede produkter på emballagen.
 § 19. En autoriseret jordbrugsbedrift kan  

 mærke uforarbejdede fødevarer, der er produceret på egen  

 jordbrugsbedrift, efter bestemmelserne i bekendtgørelse om  

 økologiske fødevarer og sælge dem direkte til den  

 endelige forbruger.
 § 20. Foreligger der dokumentation for et partis  

 økologiske status, afgiver Plantedirektoratet, hvis partiet skal  

 føres ud af landet, efter anmodning erklæring om, at partiet er  

 omfattet af direktoratets økologikontrol.
 § 21. Efter lovens § 3, stk. 2, kan  

 Plantedirektoratet forbyde, at et produkt sælges med henvisning til, at  

 det er produceret i henhold til den økologiske produktionsmetode, hvis  

 produktet ikke overholder forskrifterne i denne bekendtgørelse eller i  

 rådsforordningen.
 Stk. 2. Efter lovens § 3, stk. 3, kan Plantedirektoratet  

 forbyde en person eller en virksomhed i en periode, der ikke kan overstige 5  

 år, at sælge eller på anden vis omsætte produkter  

 under henvisning til, at de er produceret i henhold til den økologiske  

 produktionsmetode, hvis personen eller virksomheden har gjort sig skyldig i  

 grov eller oftere gentagen overtrædelse af bestemmelser i  

 rådsforordningen eller denne bekendtgørelse.
Indførsel § 22. Indførsel af produkter omfattet af  

 denne bekendtgørelse fra en stat, der ikke er på Det  

 Europæiske Fællesskabs fortegnelse over stater med  

 produktionsbestemmelser, der er godkendt som ligestillet med  

 produktionsbestemmelserne i rådsforordningen, og hvis kontrolordning er  

 godkendt som ligestillet med kontrolordningerne i fællesskabet, skal  

 ske i overensstemmelse med rådsforordningens artikel 11.
Klage § 23. Klage over Plantedirektoratets  

 afgørelser efter denne bekendtgørelse skal indgives inden fire  

 uger fra datoen for modtagelsen af afgørelsen.
Klagen skal stiles til  

 Ministeriet for Fødevarer, Landbrug og Fiskeri og skal indsendes til  

 Plantedirektoratet.
Kontrol og straf § 24. Plantedirektoratet fører kontrol med,  

 at bestemmelserne i bekendtgørelsen og de bestemmelser i  

 rådsforordningen, der er omfattet af bekendtgørelsen, herunder  

 bestemmelserne i bilagene til disse, overholdes.
Direktoratets  

 kontrolresultater offentliggøres.
 § 25. Efter lovens § 10 har Plantedirektoratet mod  

 behørig legitimation og uden retskendelse adgang til bedrifter og  

 virksomheder, der er omfattet af denne bekendtgørelse, og til deres  

 regnskaber, forretningsbøger m.v. med henblik på at kontrollere,  

 at bestemmelserne i denne bekendtgørelse og i rådsforordningen  

 er overholdt.
 Stk. 2. Efter lovens § 11 skal den, der driver en  

 jordbrugsbedrift eller anden virksomhed, der er omfattet af denne  

 bekendtgørelse, yde direktoratet den fornødne vejledning og  

 hjælp ved kontrollens gennemførelse og skal på  

 begæring udlevere det materiale, der er nævnt i stk. 1, til  

 direktoratet.
 § 26. Overtrædelse af § 1, § 3, stk. 3, § 5,  

 stk. 1 og 3, §§ 6   8, §§ 10   19, § 21 og § 25, stk. 2, og af bestemmelserne  

 i rådsforordningen straffes med bøde.
 Stk. 2. Der kan pålægges selskaber m. v.  

 (juridiske personer) strafansvar efter straffelovens 5. kapitel.
Stk. 3. Efter lovens § 7 kan Plantedirektoratet  

 påbyde fornyet omlægning af arealer og husdyr og kan meddele  

 påbud om indretning og drift, hvis det konstaterer overtrædelser  

 af produktionsbestemmelserne i denne bekendtgørelse eller i  

 rådsforordningen.
I forbindelse med påbud kan direktoratet anmode  

 om udarbejdelse af en handlingsplan, der dokumenterer, hvordan påbudet  

 forventes opfyldt.
 Stk. 4. Efter lovens § 4, stk. 1, 2 og 4, kan  

 direktoratet tilbagekalde en autorisation meddelt efter § 4 eller § 12 i  

 denne bekendtgørelse, hvis vilkårene for autorisationen ikke er  

 overholdt, og kan fastsætte vilkår for generhvervelse af  

 autorisationen.
Ikrafttrædelses- og overgangsbestemmelser § 27. Bekendtgørelsen træder i kraft  

 den 24. august 2000.
 Stk. 2. Bekendtgørelse nr. 757 af 3. oktober 1999  

 om økologisk jordbrugsproduktion, dog ikke § 13, § 15, § 16, stk. 2,  

 og § 25, ophæves.
 Stk. 3. Bedrifter med animalsk produktion, hvis  

 eksisterende bygninger er opført før den 24. august 1999 og  

 på denne dato overholdt kravene i bekendtgørelse nr. 757 af 3.  

 oktober 1999, bilag 3, om husdyrhold, skal først overholde kravene i  

 rådsforordningen, bilag I, del B, nr. 8.3.1, nr. 8.4.3, om indretning  

 af løbegårde og stalde og i bilag VIII, nr. 1 og nr. 2, om  

 belægningsgrader fra den 1. januar 2011.
 Stk. 4. Stk. 3 gælder tilsvarende for  

 staldbygninger opført efter den 24. august 1999, hvis byggeriet er  

 anmeldt til kommunen inden den 24. august 1999 og bygningerne opført  

 inden den 24. august 2000.
 Stk. 5. Virksomheder, der den 24. august 2000 er  

 autoriseret efter § 9 i bekendtgørelsen nævnt i stk. 2, og som  

 bliver omfattet af bestemmelsen i § 12, stk. 3, skal ansøge om  

 autorisation efter denne bestemmelse inden den 1. december 2000. Andre  

 autorisationer meddelt før den 24. august 2000 opretholdes uden  

 fornyet ansøgning.
