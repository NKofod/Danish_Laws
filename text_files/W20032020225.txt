Ankestyrelsens principafgørelse C-9-03 om magtanvendelse - demens - optagelse i bestemt botilbud uden samtykke - midlertidigt botilbud - valg af botilbud Resume:
Ankestyrelsen fandt, at betingelserne for optagelse i et bestemt botilbud uden samtykke var opfyldt for en 83-årig kvinde, som led af demens i middelsvær til svær grad.
Den demente kvinde boede på tidspunktet for nævnets afgørelse i en midlertidig bolig i et midlertidigt amtskommunalt botilbud.
Ankestyrelsen fandt, at der ved vurderingen af betingelserne for flytning uden samtykke skulle tages udgangspunkt i de foreliggende beskrivelser af kvindens situation før flytningen til det midlertidige amtskommunale botilbud.
Ankestyrelsen fandt således ikke, at der ved vurderingen skulle tages udgangspunkt i, hvorvidt kvindens behov for hjælp, overvågning m.v. i tilstrækkeligt omfang blev tilgodeset under det midlertidige ophold i det midlertidige botilbud.
I forhold til lovligheden af kvindens aktuelle midlertidige ophold henviste Ankestyrelsen til, at servicelovens kapitel 21 om magtanvendelse og andre indgreb i selvbestemmelsesretten - i forhold til flytning uden samtykke - alene indeholder bestemmelser om varige ophold i varige botilbud.
Ankestyrelsen vurderede på denne baggrund, at det lå uden for Ankestyrelsens kompetence at tage stilling til lovligheden af kommunens beslutning om at iværksætte et midlertidigt ophold for kvinden i et midlertidigt botilbud efter serviceloven. *) Love:
Lov om social service - lovbekendtgørelse nr. 755 af 9. september 2002 - § 109, § 109e og § 109g Lov om social service - lovbekendtgørelse nr. 979 af 1. oktober 2008 - § 131, stk. 1 og § 129, stk. 1 Vejledninger:
Socialministeriets vejledning nr. 201 af 16. december 1999 om magtanvendelse og andre indgreb i selvbestemmelsesretten overfor voksne, servicelovens § 67 a og kapitel 21 - herunder pædagogiske principper Note:
*) Se SM C-35-01 og SM C-48-01 * * * * * Sagsfremstilling:
 Sagen drejede sig om en 83-årig enlig kvinde som havde fået konstateret demens ved Alzheimers i middelsvær til svær grad.
Det fremgik af sagen, at kvinden gik hjemmefra i de mørke timer, da hun boede i selvstændig bolig.
I en periode på ca. 1 1/2 måned var hun gået hjemmefra 7 gange i aften- og nattetimerne.
En nat var hun hjemmefra i flere timer og blev først fundet, da en af dagpersonalet på vej til arbejde så hende gå på en befærdet vej.
Hun var våd og kold og hun havde været faldet og slået sig.
Hun var forvirret og urolig, men glad for at blive hjulpet. 1 gang var hun blevet samlet op af en bilist, der undrede sig over, at hun gik på landevejen iført morgenkåbe.
Han kørte hende til politiet og de kontaktede hjemmeplejen og kørte hende hjem.
Et par gange var hun blevet fulgt hjem midt om natten efter at have ringet på døren hos borgere i byen, eller fordi hun havde mødt nogle, der kendte hende.
En enkelt gang så nattevagten hende gå udenfor plejecentret, ca. 1 km. fra hendes bopæl og hjalp hende hjem.
Faren, for at hun ikke blev set og fulgt hjem om dagen, var ikke så stor da mange borgere i byen kendte hende og fulgte hende hjem.
Det var oplyst, at kvinden ikke fulgte en bestemt rute når hun gik ud om aftenen eller om natten.
Når hun blev spurgt om, hvor hun havde været henne fortalte hun, at hun skulle besøge sine forældre, at hun skulle ud at lede efter sin mand eller at hun skulle besøge sine brødre.
De var alle døde.
Kvinden havde givet udtryk for, at hun var bange og utryg ved at være i hjemmet.
Hun havde pakket et par gange, fordi hun ikke mente at hun boede der.
Dele af huset var hun meget utryg ved.
Hun var ikke i stand til at kalde hjælp ved kaldeanlæg.
Hun kunne ikke huske, hvorfor hun havde det og hvad det skal bruges til.
Kvinden kunne ikke genkende sine børn, bortset fra en datter, der boede i samme by og som hun så dagligt.
Hun troede dog indimellem at datteren var hendes søster.
Efter at kvinden første gang var gået fra hjemmet om natten fik hun tilsyn 3-6 gange i løbet af natten og 3-4 gange eller hver time hvis hun var meget urolig og forvirret om aftenen samt 3-4 gange om dagen.
Hun fik hjælp til pleje og praktisk bistand, guidning i forhold til ernæring og i forhold til fastholdelse af en god døgnrytme.
Hun havde madservice og ønskede ikke at komme i dagcenter.
 På trods af kommunens hyppige tilsyn var kvinden gået hjemmefra, men tidsrummet hvor hun havde kunnet være væk var så begrænset til 1-3 timer.
Kommunen fandt imidlertid henset til kvindens tilstand, at hun havde behov for at bo i et mere beskyttet miljø og ønskede derfor at få hende flyttet til en afdeling for demente i en kommunal plejebolig.
Kommunen havde imidlertid ikke på daværende tidspunkt en ledig plads og fik hende derfor midlertidigt anbragt på et amtskommunalt plejehjem.
Nævnet afviste efterfølgende at behandle sagen om det midlertidige ophold i det midlertidige amtskommunale botilbud.
Nævnet henviste til, at der ikke var tale om et botilbud omfattet af reglerne i servicelovens kapitel 21. Nævnet konstaterede samtidig, at det efter reglerne ikke er muligt at flytte en person til et midlertidigt botilbud uden samtykke.
Nævnet fandt imidlertid ikke, at nævnet havde hjemmel til at pålægge kommunen at flytte kvinden tilbage til sin hidtidige bolig og bemærkede at kommunen måtte fremsende en ny indstilling til nævnet såfremt hun ønskedes optaget i et botilbud med henblik på varigt ophold.
 Kommunen udarbejdede herefter en ny indstilling om optagelse på en demensafdeling i et kommunalt botilbud.
Nævnet fandt ikke at betingelserne for flytning uden samtykke var opfyldt.
Kvinden kunne derfor ikke, på det foreliggende grundlag, flyttes fra det midlertidige amtskommunale botilbud til det varige kommunale botilbud.
 Nævnet lagde vægt på, at der ikke var dokumenteret nogen risiko for at kvinden udsatte sig selv for alvorlig personskade ved at forblive i det amtskommunale botilbud eller at hun ikke kunne få den nødvendige hjælp, og at det derfor var uforsvarligt ikke at sørge for flytning.
 Nævnet bemærkede, at da kvindens tidligere bolig var afhændet, fandt nævnet ikke grundlag for at bedømme sagen i forhold til ophold i egen bolig.
 Nævnet konstaterede herefter, at kvinden i princippet opholdt sig ulovligt i det amtskommunale botilbud og at det påhvilede kommunen at bringe det ulovlige ophold til ophør.
Nævnet havde imidlertid samtidig vurderet, at det ville være uforsvarligt at udskrive kvinden til ophold i egen bolig.
Nævnet lagde herved vægt på, at kvinden havde behov for omfattende pleje og døgnovervågning, og at det måtte anses for godtgjort at hun var til fare for sig selv.
 Det var således nævnets opfattelse, at det ulovlige ophold alene kunne bringes til ophør ved at kommunen indstillede til nævnet, at kvinden blev optaget i en varig bolig i det amtskommunale botilbud med henblik på varigt ophold.
Kommunen påklagede nævnets afgørelse til Ankestyrelsen.
I klagen var det bl.a. anført, at det aldrig havde været meningen, at kvinden skulle anbringes varigt i det amtskommunale botilbud.
Den midlertidige flytning var alene iværksat, fordi der ikke på daværende tidspunkt var en ledig plads i kommunens eget botilbud til demente.
Det havde således hele tiden været intentionen, at kvinden skulle flyttes til et kommunalt botilbud, når der blev en plads ledig.
 Afgørelse:
 Ankestyrelsen fandt, at kvinden skulle optages i et bestemt botilbud uden samtykke efter servicelovens § 109e.
 Ankestyrelsen fandt imidlertid, at sagen var utilstrækkelig oplyst til, at der kunne tages stilling til, hvorvidt kvinden skulle flyttes til det kommunale botilbud - eller optages i en varig bolig i det amtskommunale botilbud, hvor kvinden aktuelt havde en midlertidig bolig.
 Sagen blev derfor hjemvist for så vidt angik valg af botilbud til fornyet vurdering og afgørelse i nævnet efter indhentelse af yderligere oplysninger om de to botilbuds indretning og muligheder for pleje, overvågning mv. sammenholdt med kvindens behov for hjælp mv.
 Ankestyrelsen fandt, at kvinden var omfattet af personkredsen i servicelovens § 109, stk. 2.
Ankestyrelsen lagde herved lagt vægt på, at kvinden led af demens ved Alzheimers i middelsvær til svær grad.
Hun var på grund af sin demens ude af stand til at tage fornuftsmæssigt stilling til spørgsmålet om en fremtidig bolig.
 Ankestyrelsen fandt det endvidere nødvendigvis godtgjort, at en flytning måtte anses for absolut påkrævet for, at hun kunne få den nødvendige hjælp og at hjælpen ikke ville kunne gennemføres i hendes hidtidige bolig i kommunen (som var afhændet), jf. § 109e, stk. 1.
 Ankestyrelsen fandt det desuden godtgjort, at kvinden ikke kunne overskue konsekvenserne af sine handlinger, og at der var dokumenteret tilstrækkelig risiko for, at hun ville udsætte sig selv for alvorlig personskade ved at forblive i eget hjem, jf. § 109e, stk. 2.
Ankestyrelsen havde ved vurderingen af betingelserne i servicelovens §§ 109 og 109e, stk. 1 og stk. 2 taget udgangspunkt i de foreliggende beskrivelser af kvindens situation før flytningen til det midlertidige amtskommunale botilbud.
Ankestyrelsen fandt således ikke, at der, ved vurderingen efter § 109e, skulle tages udgangspunkt i, hvorvidt kvindens behov for hjælp, overvågning mv. i tilstrækkeligt omfang blev tilgodeset under det midlertidige ophold i det midlertidige botilbud.
 Ankestyrelsen lagde herefter vægt på oplysningerne om kvindens færden på egen hånd i natte- og aftentimer, da hun boede i egen bolig, herunder det oplyste hvorefter hun i forbindelse med sin færden på egen hånd havde forsøgt at finde sine forældre, sine brødre og sin ægtefælle, som alle var døde samt, det oplyste om omfanget af den ydede hjemmepleje.
Ankestyrelsen lagde videre lagt vægt på oplysningen om at kvindens tidligere selvstændige bolig var solgt.
Kvinden havde således på afgørelsestidspunktet alene den midlertidige bolig i det amtskommunale botilbud.
 Det var endelig indgået i Ankestyrelsens vurdering, at såvel kvindens børn som advokat fandt, at det ville være uforsvarligt at flytte hende tilbage til en selvstændig bolig.
 I forhold til det af nævnet anførte om lovligheden af kvindens aktuelle midlertidige ophold i det amtskommunale botilbud, henviste Ankestyrelsen til, at servicelovens kapitel 21 om magtanvendelse og andre indgreb i selvbestemmelsesretten - i forhold til flytning uden samtykke - alene indeholder bestemmelser om varige ophold i varige botilbud.
Ankestyrelsen vurderede på denne baggrund, at det lå uden for Ankestyrelsens kompetence, at tage stilling til lovligheden af kommunens beslutning om at iværksætte et midlertidigt ophold for kvinden i et midlertidigt botilbud efter serviceloven.
Ankestyrelsen henviste til Ankestyrelsens afgørelser refereret i Social Meddelelse C-35-01 og Social Meddelelse C-48-01.
 Ankestyrelsen ændrede således det sociale nævns afgørelse.
