Kendelse fra Pressenævnet i sag nr.  

 12/1996 Dansk Ride Forbund (DRF) v/formanden,  A.  Jungersen, har  

 klaget til Pressenævnet over et indslag bragt i Danmarks Radio,  

 TV-Sporten den 29. oktober 1995, idet han finder, at god presseskik er  

 overtrådt.
 Indslaget var sålydende:
 Speak: Fra fodboldtalenters skæbner til en historie  

 om en idrætsgren, der mere og mere lever på fortidens meritter.  

 Krisen kradser i dansk ridning, der nærmest skriger efter ledelse og  

 topresultater.
"Gunnar "Nu" Hansen" (1952): udeladt Speak 2: Mellem disse to ridt, der blev belønnet  

 med olympiske sølvmedaljer, er der 32 år uden danske  

 topresultater i dressur.
Nu er det efterhånden 12 år siden  

  Anne-Grethe og Macho vandt deres OL-medalje, og 10 år siden de blev  

 verdensmestre.
Siden har der ikke været danske medaljer i international  

 ridning på seniorsiden.
Og det er på trods af, at Rideforbundet  

 er et af de dyreste under Danmarks Idrætsforbund med omkring 10  

 millioner kroner i Team Danmark støtte siden 1985 og derudover  

 små 3 millioner kroner til elitecentrene.
Dressuren har altid  

 været den stærkeste gren af dansk ridning, men for første  

 gang i over 20 år, har Danmark ikke kunnet kvalificere et hold til OL  

 96.
Susanne  Hedegaard: Vi forventer ikke, at vi har  

 verdensmestre sådan løbende, det er noget, der vil dukke op en  

 gang i mellem.
Men vi forventer til gengæld, at vi har et højt  

 internationalt niveau på en gruppe, altså at vi kan stille et  

 hold ved VM og et OL.
Speak: Det vil sige, I er ikke tilfredse med de  

 resultater, der er lige nu? SH: Nej, det er vi absolut ikke, og jeg tror heller ikke,  

 at det er nogen hemmelighed for nogen.
Anders  Jungersen: Det viste sig, at vores  

 "hestmateriale" var ikke godt nok.
Det duede ikke i tilstrækkelig grad,  

 det måtte vi erkende.
 Speak: Uanset om de umælende dyr, rytterne eller  

 Rideforbundet har skylden, er konsekvensen af de manglende resultater og  

 dårlige eliteplanlægning, at Team Danmark i år tog  

 støtten fra dressur- og springlandsholdene, og der skal en del til for  

 at få støtte igen.
 SH: Troen på, at de vil træne på et  

 niveau, at de vil ændre deres træningsplaner, så man kan  

 tro, at der vil komme internationale resultater ud af det.
Speak: Det har været et dårligt år for  

 for Rideforbundet, der i år mistede deres hovedsponsorer, på det  

 seneste regnskab manglede 3/4 million kroner, og siden starten af  

 halvfemserne havde nedgang i medlemstallet.
Det startede måske i  

 årene efter Machos død, hvor det virker, som om panikken breder  

 sig i dansk ridning.  Anne-Grethe er Danmarks ride- dronning og en god  

 ambassadør for ridesporten.
Forventninger og støtte kanaliseres  

 i høj grad i retning af  Anne-Grethe, og det sker måske på  

 bekostning af en mere langsigtet eliteplanlægning.
Hesten Supermax  

 Ravel købes gennem en fond, som også Rideforbundet har lagt  

 penge i, en hest man egentlig ikke tror på.
AJ: Alle var klar over, da man købte Supermax  

 Ravel, at den ville ikke blive en Macho.
Men det gjaldt om at holde  

  Anne-Grethe oppe i den europæiske verdenselite eller den  

 europæiske elite.
Og det formåede hun at ride Ravel ind i.
 Speak: Ja, det lykkedes faktisk  Anne-Grethe at få  

 pæne resultater med den hest, men det er svært at komme igen for  

 en verdensmester.
Anne-Grethe  Tørnblad: Det skal helst være  

 medalje, man taler om, ellers er det ikke godt nok.
Fordi man har været  

 vant til, jeg har redet medaljer ind.
Så hvis jeg får en, Ravel  

 fik jo en 5. plads ved EM og en 4. plads ved WorldCup-finalen, og det er jo  

 gode placeringer, men ikke gode nok, til at man synes at, det er bare  

 sagen.
Speak: I stedet indstiller Rideforbundet til Team Danmark,  

 at der investeres i hesten Sacha.
En hest til en million, en aftale hvor Team  

 Danmark afdrager hesten til  Anne-Grethe i perioden 90 til OL 96, men hvor  

 det nu ligner en million ud af vinduet.
AJ: Altså, jamen jeg vil altså ikke tale mere  

 om det, jeg ved ikke nok om det.
Om Team Danmarks indstilling og alt det det.  

 Jeg kender det ikke.
Speak 2: Men du ved, at de har givet en million for hesten  

 til  Anne-Grethe, ikke? AJ: Det er deres oplysning.
Speak: Formanden for Rideforbundet er ikke glad for at  

 snakke om Sacha, og uden for billedet sekunderes han af generalsekretær  

 i Rideforbundet,  Ib  Bjørke.
Han ønskede at være til  

 stede under interviewet. (uforståelig snak i baggrunden af  

 generalsekretæren).
 Men 5 år efter aftalen om Sacha blev indgået,  

 vil Team Danmark til gengæld godt kommentere, hvorvidt Sacha var en god  

 investering.
 SH: Nej, det var hun jo åbenbart ikke, og det, man  

 altid kan spørge sig selv om, var Sacha og  Anne-Grethe den rigtige  

 kombination? Det er ikke os, der skal vurdere det, det er der eksperter i  

 Rideforbundet, der skal være i stand til at gøre.
Speak: Men det er svært at vurdere en hest, og duer  

 den ikke til det ene, så måske til det andet, og nogle af landets  

 førende springryttere har allerede vist interesse for hesten, der  

 skulle have repræsenteret Danmark i dressur.
Men Danmark kommer  

 alligevel til OL i dressur, for rytterne kan kvalificere sig enkeltvis og  

 på nuværende tidspunkt, har  Lars  Petersen og Uffe  

 Krogshøjgaard (?) klaret OL- kravene.
Men  Lars og Uffe er heller ikke  

 produkt af Rideforbundets eliteplanlægning.
AJ: For  Lars  Petersens vedkommende er der andre, der har  

 puttet penge i det, og det er vi da glade for.
Og  Anne  van  Osted (?) er  

 som bekendt gift med en mand, som selv har heste.
Så, sådan er  

 det gået.
Speak:  Anne-Grethe  Tørnblad kan  

 selvfølgelig ikke være utilfreds med den økonomiske  

 opmærksomhed, hun har været genstand for.
Og har også  

 været dygtig til selv at skaffe gode private sponsorer, noget dygtigere  

 end Rideforbundet.
Derfor har hun gode bud på fremtidige medaljer i  

 stalden.
AGT: Jeg vil i hvert fald gøre min indsats og  

 prøve på at skaffe dem, det er da klart.
Men der skal nye  

 ryttere til.
Der skal både være for de seniorer, der er nu og der  

 skal.
Ungrytterne skal da forhåbentlig blive gode og skulle gerne  

 erstatte sådan en som mig.
Speak: Men indtil resultaterne kommer, kører den  

 onde cirkel - ingen Team Danmark støtte til OL, ingen sponsorer,  

 underskud.
Men når resultaterne kommer, gælder det om at  

 være klar til at bruge dem.
AGT: Fra 1983 og frem til 1986, da skulle man have  

 været klar til at bruge resultaterne.
Der var virkelig gode resultater,  

 og der kunne man godt have været, have fået nogle flere  

 sponsorer.
 Speak:  Susanne  Hedegaard, der ud over Rideforbundet er  

 konsulent for 5-6 andre forbund, ved godt, hvordan eliteresultater skabes, og  

 har denne kommentar til situationen.
 SH: Det, jeg kan sige, det er, at jeg ser deres muligheder  

 for at ændre på deres planer som alletiders, for nu er de  

 virkelig et sted, hvor de kan begynde forfra.
 Speak: Det bliver de nødt til.
 SH: Det bliver de simpelthen nødt til.
 "Gunnar "Nu" Hansen: Udeladt...
Speak:  Anne  van  Osted (?) og Kronos (?) havde mulighed  

 for at kvalificere sig til OL ved et stævne i Stuttgart her i  

 weekenden, men de formåede ikke at opfylde de olympiske krav denne  

 gang, men der er stadig chancer frem til april." Klageren har fremlagt følgende i kopi:
 Klageren har til støtte for påstanden om  

 overtrædelse af god presseskik anført, at DRF inden optagelsen  

 af interviewet både skriftligt og mundtligt entydigt meddelte Danmarks  

 Radio, at DRF ikke ønskede at medvirke i en udsendelse, der  

 koncentrerede sig om den konkrete støtte til enkeltpersoner, eller  

 besvare spørgsmål herom, men at DRF alene ville medvirke i en  

 udsendelse vedrørende DRF's samlede støtte fra Team Danmark.  

 Denne betingelse blev mundtligt accepteret af Danmarks Radio inden  

 interviewet.
 Under interviewet blev der alligevel stillet to  

 spørgsmål om enkeltpersoners privatøkonomiske forhold,  

 hvorefter klageren standsede interviewet og fik vidnefast tilsagn om, at  

 disse afsnit af TV-optagelsen ville blive fraklippet.
 Til trods for den mundtlige aftale benyttede Danmarks  

 Radio i indslaget disse to spørgsmål og svar ud af det 20  

 minutter lange interview.
 I indslaget blev der endvidere tendentiøst bragt en  

 del af interviewet, hvor generalsekretær  Ib  Bjørke brød  

 ind.
 Danmarks Radio har anført, at man på intet  

 tidspunkt over for klageren har fraveget ønsket om at producere et  

 indslag, der handlede om Team Danmarks øremærkede støtte  

 til klageren og eliterytterne samt forvaltning af støtten sammenholdt  

 med de manglende internationale resultater i eliteklassen.
Klageren var klar over dette og kunne afstå fra at  

 svare på spørgsmålene eller afvise at medvirke.
Det  

 forhold, at klageren ikke ønskede at besvare visse  

 spørgsmål, kan ikke begrænse journalistens adgang til selv  

 at afgøre, hvilke spørgsmål der søges belyst i en  

 udsendelse.
Selvom klageren havde tilkendegivet, at visse  

 spørgsmål ikke ville blive besvaret, havde journalisten ikke  

 accepteret, at spørgsmålene ikke måtte stilles.
Det  

 forhold, at spørgsmålene blev stillet gav klageren mulighed for  

 at forklare, hvorfor han ikke ville kommentere dem.
 Da journalisten ikke har afgivet løfte om, at  

 spørgsmålene og svarene ikke ville blive udsendt, hvilket  

 også ville være i strid med Danmark Radio's ufravigelige regel  

 om, at de medvirkende ikke får indflydelse på redigeringen,  

 foreligger der ikke nogen overtrædelse af god presseskik.
 Danmarks Radio har beklaget, at man ikke har givet  

 klageren den nødvendige klagevejledning.
 Følgende nævnsmedlemmer har deltaget i sagens  

 behandling: Per Sørensen, Hans Dam, Tage Clausen og Ole Askvig.
 Pressenævnet udtaler:
 Pressenævnet bemærker indledningsvis, at det  

 ikke er muligt for nævnet at foranstalte en egentlig  

 bevisførelse vedrørende de i sagen påberåbte  

 mundtlige tilsagn.
 Pressenævnet finder, at der i visse situationer  

 påhviler medierne en særlig pligt til at sikre sig, at de  

 medvirkende er bekendt med det sæt regler og de redaktionelle  

 holdninger, som mediet har opstillet for sin virksomhed.
Pressenævnet finder ikke, at de af Danmarks Radio  

 oplyste generelle redaktionelle holdninger giver anledning til  

 bemærkninger.
Dette gælder også Danmarks Radio's klare ret  

 til at bestemme, hvilke spørgsmål der ønskes belyst i en  

 udsendelse.
 Pressenævnet finder imidlertid, at det efter  

 modtagelsen af klagerens brev af 24. oktober 1995 måtte stå klart  

 for Danmarks Radio, at klageren havde visse principielle betingelser for at  

 medvirke i et TV-interview.
 Pressenævnet finder derfor, at Danmarks Radio i den  

 foreliggende situation burde have gjort klageren bekendt med, at man ikke  

 på forhånd ville afstå fra at stille klageren  

 spørgsmål om emner, som klageren på forhånd havde  

 afvist at ville udtale sig om, og eventuelt efterfølgende benytte  

 disse dele af interviewet.
Dette er ikke sket, og der benyttes i indslaget korte klip  

 med disse spørgsmål og svar fra det længerevarende  

 interview, der blev optaget med klageren.
Pressenævnet finder derfor,  

 at Danmarks Radio har overtrådt god presseskik, og udtaler sin  

 kritik.
 I medfør af medieansvarslovens § 49  

 pålægges det den ansvarshavende redaktør af Danmarks Radio  

 at offentliggøre følgende:
 "Kendelse fra Pressenævnet.
 Den 29. oktober 1995 bragte Danmarks Radio, TV-Sporten, et  

 indslag om Team Danmarks støtte til Dansk Ride Forbunds eliteryttere.
 I indslaget blev der bl.a. bragt klip fra et længere  

 interview med formanden for Dansk Ride Forbund,  A.  Jungersen.
Dansk Ride Forbund har klaget til Pressenævnet over,  

 at der i indslaget bl.a. blev bragt klip med spørgsmål og svar  

 om emner, som  A.  Jungersen på forhånd havde afvist at udtale  

 sig om.
Dansk Ride Forbund mener, at Danmarks Radio på forhånd  

 havde accepteret ikke at stille spørgsmål om disse emner.
 Pressenævnet udtaler i anledning af klagen, at  

 Danmarks Radio klart er berettiget til selv at bestemme hvilke  

 spørgsmål, de søges belyst i en TV-udsendelse.
Danmarks Radio burde imidlertid have gjort  A.  Jungersen  

 bekendt med, at man ikke ville respektere hans forhåndsbetingelser om,  

 hvilke spørgsmål der kunne stilles under TV-interviewet.
Da  

 Danmarks Radio ikke har gjort dette, er god presseskik overtrådt, og  

 Pressenævnet udtaler sin kritik.
København, den 21. marts 1996 Per Sørensen, Hans Dam, Tage Clausen og Ole  

 Askvig." Afsagt den 21. marts 1996.
