Skrivelse om, hvorvidt et medlem af en kommunalbestyrelse, der har vedtaget en bøde for overtrædelse af færdselslovens § 118, jf. § 42, stk. 1, nr. 1, er valgbar (Valgbarhedsnævnets skrivelse af 12. december 2013 til en kommunalbestyrelse) Ved e-mail af 18. november 2013 har kommunalbestyrelsen i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at kommunalbestyrelsesmedlem N.
N. har vedtaget et bødeforelæg for overtrædelse af færdselslovens § 118, jf. § 42, stk. 1, nr. 1.
 Det fremgår af sagen, at pågældende den  har ført en personbil med en hastighed på mindst 66 km/t, selv om hastigheden i tættere bebygget område ikke må overstige 50 km/t.
 Forseelsen er straffet med en bøde på 2.500 kroner samt et klip i medfør af færdselslovens § 125, stk. 2, nr. 5.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
