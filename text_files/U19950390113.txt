Selskabet G havde indtil 31/7-92 kontrakt med hotellet H om  

 rengøringsarbejde.
Efter at H havde ophævet denne kontrakt, opsagde G den  

 7/7-92 en række rengøringsmedarbejdere, der ikke modtog forfalden løn eller  

 feriepenge. 23/7-92 indgik H aftale med selskabet R om, at dette skulle  

 overtage rengøringsarbejdet, og fra umiddelbart efter 1/8-92 blev dette for  

 knap halvdelens vedkommende udført af personer, der tidligere havde udført  

 det med G som arbejdsgiver.
Disse personer var blevet henvist til R af  

 oldfruen på H.
R havde i 1987 indgået tiltrædelsesoverenskomst med  

 fagforbundet F.
F indklagede R for Arbejdsretten med påstand bl.
 a. om, at R i medfør af virksomhedsoverdragelsesloven skulle betale  

 den løn og de feriepenge til medarbejderne, som G ikke havde betalt.
R var tidligere blevet frifundet ved en dom afsagt af Københavns byret om  

 betaling af tilgodehavende løn og feriepenge optjent under ansættelsen hos G  

 i en sag, der var anlagt af en ansat individuelt.
Københavns byret havde dog  

 ikke bindende for Arbejdsretten afgjort den nu forelagte tvist om  

 virksomhedsoverdragelsesloven, allerede fordi byretssagen ikke omfattede  

 klagerne i arbejdsretssagen eller de medlemmer, der var repræsenteret under  

 denne.
Arbejdsretten lagde til grund, at rengøringsarbejdet på H kun var en lille  

 del af såvel H's som R's aktiviteter.
Endvidere havde R ikke haft nogen  

 forbindelse med G og ingen kontakt med G forud for overtagelsen af arbejdet  

 på H.
Det var kun H, som R havde ført forhandlinger med.
R havde ikke  

 overtaget navn, rengøringsmateriel eller andet fra G.
Efter en samlet  

 vurdering fandt Arbejdsretten ikke, at der var en sådan identitet mellem R's  

 og G's virksomheder eller væsentlige dele heraf, at  

 virksomhedsoverdragelsesloven kunne anvendes, og R frifandtes derfor for en  

 påstand herom.
R havde, inden sagen blev anlagt ved Arbejdsretten, vægret sig ved at  

 følge overenskomstens regler om mægling, uden at der efter Arbejdsrettens  

 opfattelse havde været rimelig grund hertil.
R blev i denne anledning idømt  

 en bod på 25.000 kr.
Under sagen behandles spørgsmålet, om et selskab, der i henhold til  

 kontrakt har påtaget sig rengøringen på et hotel i tidsmæssig forlængelse af  

 hotellets kontrakt med et andet selskab, og som til ca. halvdelen af arbejdet  

 antog medarbejdere fra det andet selskab, i kraft af  

 virksomhedsoverdragelsesloven hæfter for vederlaget for disse medarbejderes  

 tidligere udførte arbejde.
Endvidere drejer sagen sig om bod for nægtelse af  

 at deltage i fagretlig behandling.
 PARTERNES PÅSTANDE (SAMT PROCESTILVARSLING):
Klagerne, Landsorganisationen i Danmark for Restaurations- og  

 Bryggeriarbejder Forbundet, har nedlagt påstand om, at indklagede, Royal  

 Service ApS, tilpligtes at overholde tiltrædelsesoverenskomst af 7. september  

 1987, herunder gældende overenskomst mellem Restaurations- og  

 Bryggeriarbejder Forbundet og HOREFA, og for overenskomstbrud at betale en  

 efter rettens skøn fastsat bod til Restaurations- og Bryggeriarbejder  

 Forbundet.
Endvidere er der nedlagt påstand om, at indklagede, Royal Service  

 ApS, tilpligtes at efterbetale manglende løn og feriepenge for arbejde udført  

 af et antal af indklagedes ansatte på Hotel Scandinavia for Globe Service ApS  

 i perioden forud for den 1. august 1992, idet efterbetalingens størrelse  

 henskydes til sædvanlig fagretlig behandling.
 Indklagede, Royal Service ApS, har påstået frifindelse, men anerkender, at  

 der består overenskomst mellem parterne.
 Lønmodtagernes Garantifond er af klagerne opfordret til at varetage sine  

 interesser under arbejdsretssagen.
 SAGSFREMSTILLING:
 Den 7. september 1987 tiltrådte Royal Service ApS den til enhver tid  

 gældende overenskomst mellem Restaurations- og Bryggeriarbejder Forbundet og  

 HOREFA, der indeholder mæglingsregler svarende til Norm for regler for  

 behandling af faglig strid.
Globe Service ApS havde for tiden til og med den 31. juli 1992 kontrakt  

 med Hotel Scandinavia om rengøringsarbejde på hotellet.
Den 7. juli 1992  

 opsagde Globe Service ApS en række rengøringsmedarbejdere pr. 31. juli 1992  

 grundet mangel på arbejde.
Medarbejderne fik ikke deres tilgodehavende løn  

 for juli 1992 eller deres feriepenge, og selskabet er senere gået konkurs.
 Restaurations- og Bryggeriarbejder Forbundet varslede den 21. juli 1992 i  

 henhold til overenskomstens § 21, stk.9, virksomhedsbesøg hos Royal Service  

 ApS den 27. s.m. til kontrol at lønsedler, vagtplaner m.v.
Den 23. juli 1992 underskrev Royal Service ApS aftale med Hotel  

 Scandinavia om fra den 1. august 1992 at udføre rengøringsarbejde på  

 hotellet.
Arbejdet blev faktisk fra den 27., 28. eller 29. juli 1992 udført  

 af Royal Service ApS.
 Den 29. juli 1992 modtog Abdelhak Trabelsi, der tidligere havde arbejdet  

 for Globe Service ApS, identitetskort fra Royal Service ApS.
 Der er under sagen fremlagt håndskrevne lister fra fire medarbejdere om  

 vagter i juni og juli 1992, herunder for dagene 27.- 31. juli 1992.
 Efter telefonisk kontakt bekræftede Royal Service ApS den 30. juli 1992,  

 at man senest den 17. august 1992 ville have sendt ønsket materiale til  

 Restaurations- og Bryggeriarbejder Forbundet.
 En række personer, der tidligere havde arbejdet for Globe Service ApS på  

 Hotel Scandinavia, arbejdede ubestridt fra den 1. august 1992 på samme  

 arbejdsplads for Royal Service ApS.
Royal Services advokat meddelte den 14. august 1992 Restaurations- og  

 Bryggeriarbejder Forbundet, at materiale ikke ville blive udleveret  

 foreløbigt, og at møde i sagen måtte udsættes.
Advokaten var af den  

 opfattelse, at et møde ville kunne præjudicere forløbet af en verserende sag  

 ved Arbejdsretten.
 Restaurations- og Bryggeriarbejder Forbundet indkaldte den 17. august 1992  

 på ny Royal Service til mæglingsmøde den 21. august 1992 kl. 11.00, idet det  

 blev tilkendegivet, at mæglingen foruden spørgsmålene om kontrol eller  

 fremlæggelse af materiale ville omfatte lønkrav og feriepenge i henhold til  

 lov nr. 111 for det personale, som Royal Service havde overtaget fra Globe  

 Service på Hotel Scandinavia.
Royal Services advokat meddelte den 18. august 1992, at det var uheldigt,  

 at møder med Restaurations- og Bryggeriarbejder Forbundet ville kunne få  

 præjudicerende virkninger for den sag, der verserede i Arbejdsretten, og hvor  

 der ifølge advokaten var opstået berettiget tvivl, om den påberåbte  

 overenskomst overhovedet var gyldig.
Han fandt det overordentligt tvivlsomt,  

 om lov om lønmodtageres retsstilling ved virksomhedsoverdragelse kan bringes  

 i anvendelse, og anførte, at Royal Service ikke havde haft kontakt med Globe  

 Service, ikke havde overtaget virksomheden helt eller delvis og ikke havde  

 forhandlet med Globe Service om overtagelse af personale.
Royal Service havde  

 efter at have indgået en rengøringsentreprise med Hotel Scandinavia ansat en  

 række medarbejdere, der tidligere havde været ansat i Globe Service, men  

 mente ikke at være indtrådt i forpligtelser vedrørende løn og feriepenge.
 Den 14. december 1992 blev der holdt fællesmøde om de påståede  

 overtrædelser af overenskomsten og om efterbetaling i medfør af lov om  

 virksomhedsoverdragelse.
For 3. kvartal 1992 har Royal Service til FerieGiro lavet indberetning  

 vedrørende 14 eller 15 medarbejdere, der tidligere havde været ansat hos  

 Globe Service.
For en af disse indberettedes optjent 21/2 feriedag, for  

 resten 5 feriedage.
 En af de ansatte, Qamerul Nasa anlagde sag mod Royal Service ved  

 Københavns byret med påstand om betaling af løn m.v. for juni/juli 1992 for  

 rengøringsarbejde på hotellet under henvisning til lov om  

 virksomhedsoverdragelse, men Royal Service blev frifundet ved Københavns  

 byrets dom af 21. oktober 1993. Dommen er ikke anket.
Lønmodtagernes Garantifond skrev den 29. december 1993 til Restaurations-  

 og Bryggeriarbejder Forbundet, at man havde foretaget udbetaling til Qamerul  

 Nasa, men ikke på det foreliggende grundlag kunne foretage yderligere  

 udbetalinger i sagen.
Lønmodtagernes Garantifond mente bl.a., at forholdene  

 omkring en del af de ansattes fortsatte beskæftigelse hos Hotel Scandinavia  

 eller Royal Service var af en sådan karakter, at lov om lønmodtageres  

 retsstilling ved virksomhedsoverdragelse måtte kunne finde anvendelse.
 FORKLARINGER:
Karim Chiadmi har bl.a. forklaret, at han blev opsagt af Globe Service i  

 begyndelsen af juli 1992. Han vidste, at Royal Service skulle overtage  

 rengøringen, og oldfruen på hotellet bad ham og de andre ansatte tage kontakt  

 til Reda Camel hos Royal Service.
Omkring to uger før den 27. juli 1992 holdt  

 Reda Camel et møde med alle de ansatte rengøringsarbejdere på Hotel  

 Scandinavia.
Han tilbød dem arbejde hos Royal Service.
Da Globe Service  

 standsede arbejdet den 27. juli 1992, fortsatte han og andre med at arbejde  

 på hotellet.
De fik lønnen for de sidste dage i juli udbetalt fra Royal  

 Service sammen med lønnen fra august.
 Han arbejdede på samme hold som Mohamed Kemais Bouroui og ved, at han også  

 arbejdede på hotellet fra og med den 27. juli 1992, men han ved ikke om og  

 hvordan, Bouroui har fået løn for den tid.
 Han var tillidsrepræsentant, men han har ikke for sig selv eller andre  

 noteret de datoer, hvor de arbejdede.
 Han er ikke 100% sikker på, at han nu præcis kan huske datoer og  

 rækkefølge af begivenheder i 1992.
Mostata Chendid har bl.a. forklaret, at han også var blandt dem, der blev  

 opsagt af Globe Service i begyndelsen af juli 1992. Oldfruen på hotellet  

 sagde, at rengøringsarbejderne skulle have møde med Reda Camel, der på mødet  

 gav oplysninger om løn og arbejdstider.
Han arbejdede for Royal Service fra  

 den 29. juli 1992 og fik løn for de tre sidste dage af juli fra Royal  

 Service.
Efter at have arbejdet for Royal Service i 5 dage var han på ferie i  

 cirka en måned.
Omkring den 2. september 1992 begyndte han igen at arbejde på  

 Hotel Scandinavia.
Det er således ikke rigtigt, at han først er blevet ansat  

 den 28. september 1992.
Reda Camel har tildels under henvisning til den forklaring, han i 1993  

 afgav i Københavns byret under sagen mod Qamerul Nasa bl.a. forklaret, at han  

 er eneanpartshaver af Royal Service, som han har ejet siden 1982. Han har  

 rengøringsentrepriser med 14-15 hoteller og har ca. 100 ansatte til  

 udførelsen af dette arbejde.
I september 1991 kontaktede han første gang  

 Hotel Scandinavia for at forhøre sig om mulighederne for at udføre  

 rengøringsarbejde på hotellet.
I tiden herefter og frem til maj 1992  

 kontaktede han flere gange hotellet gennem en af selskabets inspektører, som  

 tidligere havde været ansat i hotellets regnskabsafdeling, og i maj 1992 blev  

 det oplyst, at Royal Service pr. 1. august 1992 havde mulighed for at få en  

 rengøringskontrakt med hotellet.
Han forhandlede servicekontrakt med  

 hotellets personalechef og oldfrue, og den 23. juli 1992 blev kontrakten  

 indgået.
Han vidste, at Globe havde haft arbejdet i forvejen, men der var  

 ikke tale om, at Royal Service skulle overtage Globes ansatte, og Royal  

 Service havde heller ikke behov herfor, idet Royal Service dagligt får  

 henvendelser fra 30-40 personer, som ønsker ansættelse.
Han ved ikke i alle  

 tilfælde bestemt, hvor en ny medarbejder tidligere har været ansat.
Han  

 lægger mest vægt på, om en ansøger kan dansk eller engelsk og har kendskab  

 til rengøring.
Oldfruen på Hotel Scandinavia henviste interesserede til Royal  

 Service, og den 25. eller 26. juli 1992 holdt han et møde på sit kontor i  

 Nørregade - men ikke på Hotel Scandinavia - med dem, der var kommet på denne  

 måde.
En af de sidste dage i juli 1992 blev han kontaktet af direktør Henrik  

 Bille fra Hotel Scandinavia, som bad om omgående rengøringsassistance, idet  

 Globe Service havde standset arbejdet.
Hans sendte straks 10-12 personer til  

 hotellet, og deres arbejde indtil den 1. august 1992 blev særskilt  

 faktureret.
Fra den 1. august 1992 sendte Royal Service dagligt 30-35  

 personer til Scandinavia.
I begyndelsen fik Royal Service henvendelse fra  

 mange, der oplyste, at de havde været ansat hos Globe Service, og 6-8 af dem  

 blev ansat.
Han vil ikke afvise, at Chendid kan have været ansat fra omkring den 2.  

 september, selvom det af Royal Service' oplysninger umiddelbart fremgik, at  

 det var fra den 28. september.
Chendid har i september arbejdet 82 eller 90  

 timer for Royal Service.
Han er derimod sikker på, at Chendid ikke arbejdede  

 for Royal Service fra den 28. juli 1992.
 PARTERNES ARGUMENTER:
 Klagerne har til støtte for påstandene gjort gældende, at Københavns  

 byrets dom af 21. oktober 1993 ikke har retskraft mellem parterne i  

 arbejdsretssagen, allerede fordi klagerne ikke var procestilvarslet i  

 byretssagen.
 Royal Service har faktisk udført rengøringsarbejdet på hotellet fra den  

 27. juli 1992. Globe Service standsede den dag uden varsel, og Royal Service  

 overtog arbejdet i henhold til aftalen herom med Hotel Scandinavia. 16  

 medarbejdere, der tidligere havde været ansat af Globe Service til at lave  

 arbejdet på dette hotel, fortsatte arbejdet for Royal Service.
I overensstemmelse med afgørelse af 14. april 1994 fra EF- domstolen må  

 rengøringsarbejde betragtes som en virksomhed i  

 virksomhedsoverdragelseslovens forstand, og det afgørende er, om der er tale  

 om et arbejdsgiverskifte.
Det er derimod ikke afgørende, om den nye  

 arbejdsgiver baserer sin virksomhed på en aftale med den tidligere  

 arbejdsgiver eller har aftalt overdragelsen med andre (her hotellet).
Medarbejderne er blevet afskediget af Globe Service på grund af  

 arbejdsmangel, formentlig navnlig på grund af Hotel Scandinavias ophævelse af  

 kontrakten med Globe Service.
Cirka halvdelen af dem fortsatte uden  

 afbrydelse eller i hvert fald fra den 1. august 1992, og det er ikke  

 afgørende, hvem der har taget initiativet til deres ansættelse hos Royal  

 Service.
 I medfør af virksomhedsoverdragelseslovens § 3 hæfter Royal Service derfor  

 for disse medarbejderes tilgodehavender for arbejde på Hotel Scandinavia.
 Der er ikke grundlag for at fritage arbejdsgiveren for at betale bod for  

 deres nægtelse af at opfylde medarbejdernes lønkrav m.v.
Indklagede bør derudover pålægges at betale bod for uden nogen rimelig  

 grund at have nægtet at følge reglerne om mægling.
Selskabets vægring er helt  

 uafhængig af reglerne om virksomhedsoverdragelse, og den faglige  

 voldgiftssag, man påberåbte sig, ville ikke være blevet præjudiceret ved, at  

 indklagede mødte til mægling og fremlagde materiale.
Indklagede har heroverfor anført, at sagens tvist endeligt er afgjort ved  

 Københavns byrets dom af 21. oktober 1993 i sagen mellem Qamerul Nasa og  

 indklagede.
Klageren havde kendskab til denne sag og kunne have interveneret,  

 hvis man ønskede at fremføre sine synspunkter inden domsafsigelsen.
De  

 forklaringer, der i Arbejdsretten er afgivet af to andre ansatte, gør ikke  

 denne sag forskellig fra byretssagen.
Der er ingen dokumentation for, at nogen virksomhed blev overdraget, da  

 Royal Service begyndte rengøringsarbejdet på Hotel Scandinavia.
Indklagede,  

 der ikke er indtrådt i Globe Services kontrakt, er heller ikke blevet ejer af  

 Globe Service, ligesom man hverken har købt anparter i selskabet eller har  

 overtaget nogen aktiver.
Royal Service har ikke på noget tidspunkt tilbudt  

 hverken Hotel Scandinavia eller medarbejderne at overtage personalet.
Det er et tilfælde, at de personer, Royal Service antog omkring den 1.  

 august 1992, for mere end halvdelens vedkommende tidligere havde været ansat  

 hos Globe Service og arbejdet på Hotel Scandinavia.
Der har desuden ikke  

 været tale om nogen uafbrudt ansættelse, idet Globe Service standsede sin  

 virksomhed på Hotel Scandinavia den 27. juli 1992 og Royal Service ikke i  

 perioden 27. - 31. juli 1992 har haft nogen af de pågældende i beskæftigelse  

 på hotellet.
 EU-dommen ville kun være parallel til denne sag, hvis medarbejderne  

 tidligere havde været ansat af Hotel Scandinavia.
Rengøringsarbejdet på Hotel Scandinavia er kun en lille del af såvel Hotel  

 Scandinavias som Royal Services aktiviteter.
Royal Service har ikke overtaget  

 Globe Services administration, kun leverancen til Hotel Scandinavia.
 Selvom virksomhedsoverdragelsesloven skulle være anvendelig på dette  

 forhold, bør der ikke pålægges bodsansvar, allerede fordi indklagede efter  

 Københavns byrets afgørelse med rimelighed har vægret sig ved at betale.
Overtrædelsen af mæglingsreglerne er bagatelagtig og undskyldelig, fordi  

 der samtidig af klagerne var rejst en voldgiftsklage mod Royal Service, der  

 med rimelighed har været bange for, at handlinger i arbejdsretssagen kunne få  

 præjudicerende virkning for voldgiftssagen.
Der må være råderum for en  

 konkret vurdering heraf, og bodsansvar bør derfor ikke pålægges, subsidiært  

 bortfalde.
 ARBEJDSRETTENS BEGRUNDELSE OG KONKLUSION:
Det indklagede selskab har ubestridt afslået at følge overenskomstens  

 regler om mægling, og der har efter Arbejdsrettens opfattelse ikke været  

 rimelig grund til denne vægring.
Indklagede skal derfor til klagerne betale  

 en bod på 25.000 kr.
Den sag, der blev afgjort ved Københavns byrets dom af 21. oktober 1993 i  

 en sag, der af en medarbejder var anlagt mod Royal Service, omfatter ikke  

 klagerne i denne arbejdsretssag eller de medlemmer, de repræsenterer under  

 sagen.
Københavns byrets dom har allerede af den grund ikke bindende for  

 arbejdsretssagens parter afgjort den nu forelagte tvist om  

 virksomhedsoverdragelsesloven.
Efter bevisførelsen lægges det til grund, at et antal personer, der  

 udførte rengøringsarbejde på Hotel Scandinavia for Globe Service, fik kontakt  

 til Royal Service på opfordring af oldfruen på hotellet, og derefter - med en  

 ikke i forvejen planlagt pause på nogle dage - for Royal Service udførte helt  

 tilsvarende rengøringsarbejde på hotellet.
Dette arbejde blev umiddelbart  

 efter den 1. august 1992 for knap halvdelens vedkommende udført af personer,  

 der tidligere havde været ansat af Globe Service.
Rengøringsarbejdet på Hotel Scandinavia er kun en lille del af såvel Hotel  

 Scandinavias som Royal Services aktiviteter.
Alle selskabets aktiviteter  

 bliver administreret samlet fra et kontor i Nørregade.
Det lægges endvidere til grund, at Royal Service ikke har nogen  

 forbindelse med Globe Service, og ikke forud for overtagelsen af arbejdet på  

 Hotel Scandinavia havde nogen kontakt med Globe Service.
Det var kun  

 hotellet, Royal Service førte forhandlinger med om rengøringsarbejdet.
Royal  

 Service har ikke overtaget navn, rengøringsmateriel eller andet fra Globe  

 Service.
 Efter en samlet vurdering finder Arbejdsretten, at der ikke er en sådan  

 identitet mellem Royal Services og Globe Services virksomheder eller  

 væsentlige dele heraf, at loven om lønmodtageres stilling ved  

 virksomhedsoverdragelse kan anvendes, og indklagede frifindes derfor for  

 klagernes påstand herom.
Thi kendes for ret Indklagede, Royal Service ApS, skal inden 14 dage efter den ne doms  

 afsigelse betale en bod på 25.000 kr. til Landsorganisationen i Danmark.
I  

 øvrigt frifindes indklagede for klagernes påstande.
 I sagsomkostninger skal de indklagede og klageren hver betale 1.000 kr.  

 til Arbejdsretten.
 (* 1) Henvisninger: AD 94.170, AD 92.056 (A 1994, s. 15), AD 93.505 (AD  

 1994, s.103).
