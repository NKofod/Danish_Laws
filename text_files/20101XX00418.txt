Skriftlig fremsættelse (12. januar 2011) Beskæftigelsesmininsteren (Inger Støjberg) :
 Herved tillader jeg mig for Folketinget at fremsætte:
Forslag til lov om ændring af ferieloven, lov om arbejdsløshedsforsikring m.v. og lov om retssikkerhed og administration på det sociale område (Kontrol af arbejdsgiverens indbetaling af uhævede feriepenge, videregivelse af oplysninger fra FerieKonto, afholdelse af ferie i en fritstillingsperiode, forældelsesregler, m.v.) (Lovforslag nr.
L 108).
Regeringen foreslår, at alle feriefonde får mulighed for at føre kontrol med arbejdsgiverens indbetalinger af uhævede feriepenge efter ferieårets udløb.
Det sker for at sikre, at Arbejdsmarkedets Feriefond og de private feriefonde får de uhævede feriepenge, som de har krav på.
Hermed opnås der også større sikkerhed for, at en arbejdsgiver ikke opnår en økonomisk gevinst ved, at lønmodtageren ikke holder sin ferie.
Regeringen har indgået forlig med Dansk Folkeparti og Kristendemokraterne om en skærpet indsats mod social bedrageri, hvor der bl.a. skal etableres en ny digital adgang til FerieKonto med henblik på at sikre, at kommuner og a-kasser kan gøre brug af feriedata i indsatsen mod dobbeltforsørgelse.
Regeringen foreslår derfor, at a-kasser og kommunale og statslige myndigheder kan få adgang til FerieKontos oplysninger til brug for kontrol med, at der ikke sker uberettiget udbetaling af arbejdsløshedsdagpenge, kontanthjælp mv.
Det foreslås desuden, at reglerne om afholdelse af ferie i en fritstillingsperiode ændres.
Forslaget skal sikre, at lønmodtageren ikke mister sin optjente ret til betalt ferie, når lønmodtageren får nyt arbejde i en fritstillingsperiode.
 Samtidig foreslår regeringen nogle forenklinger og tilpasninger af ferieloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
