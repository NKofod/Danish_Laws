Ligebehandlingsnævnets afgørelse om køn - adgangsbegrænsning - ej medhold J. nr. 2015-6811-40220 Et hestemarked afholdt et arrangement, der var forbeholdt kvinder.
Til arrangementet spillede et kendt dansk band, som klager ønskede at se.
Til arrangementet kunne mændene i stedet for koncerten, se en fodboldkamp på storskærm.
Der var efterfølgende mulighed for, at både mænd og kvinder kunne nyde en ekstra koncert med bandet.
Nævnet fandt, at ligebehandlingsprincippet ikke var blevet krænket.
¬ Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at klager og andre mænd ikke måtte deltage i en "tøseaften", som indeholdt en middag og en intimkoncert med et dansk kendt band.
Ligebehandlingsnævnets afgørelse Det var ikke strid med ligestillingsloven, at indklagede arrangerede en "tøseaften" med spisning og koncert, hvor kun kvinder måtte deltage.
¬Sagsfremstilling En styregruppe hos indklagede arrangerer hvert år et hestemarked i en jysk by.
En stor del af overskuddet fra markedet gives til den lokale gymnastikforening.
Indklagedes styregruppe arrangerede i forbindelse med afholdelsen af hestemarkedet i 2015 en event med titlen "tøseaften". Kvinder kunne mod betaling få en tapasanretning og efter middagen optrådte et kendt dansk band.
Koncerten for kvinderne blev afholdt indenfor et aflukket område.
Klager spurgte den 26. august 2015 indklagede, om han måtte deltage i indklagedes event "tøseaften" med sin kæreste, da han var stor fan af det annoncerede band.
Klager havde imidlertid ikke lyst til at deltage, hvis han var den eneste mandlige deltager blandt en masse kvinder.
¬Klager fik oplyst, at arrangementet kun var for kvinder, og at klager derfor ikke kunne deltage sammen med sin kæreste.
Indklagede orienterede klager om, at han til gengæld havde mulighed for at overvære en fodboldkamp på en storskærm i et område ved siden af kvinders arrangement.
Kl. 21.00 ville klager og de øvrige mænd kunne mødes med kvinderne som havde deltaget i "tøseaften", hvorefter bandet ville give en koncert. ¬ Klager oplyste indklagede om, at han ikke forstod formålet med at afholde en "tøseaften" kun for kvinder, når arrangementet også kunne blive en god aften for par, tøser og fyre.
Klager oplyste, at han ikke var interesseret i at overvære en fodboldkamp på en storskærm.
 Klager oplyste, at hverken han eller hans kæreste herefter ønskede at deltage i indklagedes events, og at indklagedes "tøseaften" var i strid med ligestillingsloven.
Indklagede oplyste herefter, at en tøseaften kun er for tøser, på samme måde som et kvindeløb kun er for kvinder. ¬ Parternes bemærkninger ¬Klager gør gældende, at han var udsat for forskelsbehandling på grund af køn i forbindelse med, at indklagede nægtede at give ham adgang til en "tøseaften". Klager ønsker at nævnet fastsætter en godtgørelse.
 Indklagede har ikke svaret på nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter loven om ligestilling af kvinder og mænd (ligestillingsloven).
Loven gælder for alle personer, der leverer varer og tjenesteydelser, der er tilgængelige for offentligheden.
Loven medfører, at ingen må udsætte en anden person for direkte eller indirekte forskelsbehandling på grund af køn. ¬ Ligebehandlingsnævnet har forstået, at mændene kunne se en fodboldkamp, mens kvinderne spiste og hørte en koncert med det kendte, danske band, og at mænd og kvinder herefter sammen kunne opleve en koncert med bandet.
¬Ligebehandlingsnævnet finder herefter ikke, at klager har påvist faktiske omstændigheder, der tyder på, at ligebehandlingsprincippet er blevet krænket. ¬ Klager får derfor ikke medhold i klagen.
