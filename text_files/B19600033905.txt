 I medfør af § 46, jfr. § 18 og § 30 i varemærkelov nr. 211 af 11. juni  

 1959 fastsættes herved følgende:
 § 1.  Når et varemærke første gang er blevet anvendt  

 for varer udstillet på en officiel eller officielt anerkendt international  

 udstilling i en af de stater, der har tiltrådt Pariserkonventionen af 20.  

 marts 1883 angående oprettelse af en union til beskyttelse af den  

 industrielle ejendomsret, og mærket anmeldes til registrering her i landet  

 senest 6 måneder efter dets indførelse på udstillingen, skal anmeldelsen i  

 forhold til senere indtrufne omstændigheder, såsom andre anmeldelser eller  

 andres benyttelse af mærket, anses som sket samtidig med dets indførelse på  

 udstillingen.
 Denne fortrinsret er betinget af, at begæring herom enten fremsættes i  

 anmeldelsen med oplysning om, på hvilken udtilling mærket første gang er  

 anvendt og om tidspunktet herfor, eller fremsættes skriftligt med de nævnte  

 oplysninger senest 1 måned efter anmeldelsens indgivelse.
 Direktoratet for patent- og varemærkevæsenet kan forlange, at anmelderen  

 indenfor en af direktoratet fastsat frist indleverer fornødent bevis for  

 rigtigheden af de af ham givne oplysninger.
 § 2.  Når et varemærke er anmeldt til registrering i  

 en eller flere af de stater, der har tiltrådt Pariserkonventionen af 20.  

 marts 1883 angående oprettelse af en union til beskyttelse af den  

 industrielle ejendomsret, eller i Island, og mærket anmeldes til registrering  

 her i landet senest 6 måneder efter den føste anmeldelses indlevering i  

 vedkommende fremmede stat, skal anmeldelsen her i landet i forhold til senere  

 indtrufne omstændigheder, såsom andre anmeldelser eller andres benyttelse af  

 mærket, anses som sket samtidig med den nævnte anmeldelse i den fremmede  

 stat.
Denne fortrinsret er betinget af, at begæring herom enten fremsættes i  

 anmeldelsen med oplysning om, i hvilken stat den første anmeldelse er  

 indleveret og om tidspunktet herfor eller fremsættes skriftligt med de nævnte  

 oplysninger senest 1 måned efter anmeldelsens indgivelse.
Forsåvidt mærket  

 forud for dettes første anmeldelse i en af de nævnte stater er blevet indført  

 på en officiel eller officielt anerkendt international udstilling i  

 vedkommende stat, skal dette også oplyses.
 Direktoratet for patent- og varemærkevæsenet kan forlange, at anmelderen  

 indenfor en af direktoratet fastsat frist indleverer fornødent bevis for  

 rigtigheden af de af ham givne oplysninger.
 § 3.  Såfremt der for en eller flere anmeldelser, der  

 er indleveret i en af de i § 2 nævnte fremmede stater, er påberåbt  

 fortrinsret fra den dag, på hvilken varemærket blev indført på en officiel  

 eller officielt anerkendt international udstilling, og denne dag ligger forud  

 for den første af disse anmeldelsers indleveringsdag, skal den omhandlede  

 frist af 6 måneder regnes fra den dag, på hvilken mærket første gang blev  

 indført på udstillingen.
 § 4.  Udløber den i denne bekendtgørelse omhandlede  

 frist af 6 måneder på en dag, på hvilken direktoratets kontor er lukket,  

 forlænges fristen til den først påfølgende dag, på hvilken kontoret er åbent.
 § 5.  Denne bekendtgørelse træder i kraft den 1.  

 oktober 1960.
 Handelsministeriet,den 21. september 1960.
Lars P.
Jensen.
 /Erik Tuxen.
