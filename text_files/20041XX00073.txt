Skriftlig fremsættelse (27. oktober 2004) Økonomi- og  

 Erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 ændring af lov om erhvervsfremme (regler om industrisamarbejde ved køb af  

 forsvarsmateriel og betaling for akkrediteringsydelser) (Lovforslag nr.
L 67).
Lovforslagets første del giver hjemmel til at fastsætte regler  

 for industrisamarbejdsaftaler.
Når forsvaret anskaffer forsvarsmateriel fra  

 udlandet, skal den udenlandske leverandør indgå en industrisamarbejdsaftale  

 med  

 Erhvervs- og Byggestyrelsen.
I aftalen forpligter leverandøren sig til at  

 etablere samarbejde med eller lægge ordrer hos danske forsvarsrelaterede  

 virksomheder for en værdi,  

 der svarer til  

 kontrakten med forsvaret.
Tilsvarende krav stilles i andre lande.
Den 1. juni 2004 trådte de reviderede administrative  

 retningslinier for industrisamarbejde i kraft.
De udenlandske leverandører  

 kan  

 nu pålægges økonomiske sanktioner, hvis de ikke overholder visse krav i  

 industrisamarbejdsaftalerne.
Det skal sætte skub i kontraktindgåelsen mellem  

 udenlandske leverandører og danske virksomheder.
På den baggrund er det nødvendigt at etablere lovhjemmel til at  

 afkræve danske virksomheder de oplysninger, der er nødvendige for at  

 kontrollere, om aftalerne overholdes.
Oplysningerne er hidtil tilvejebragt på  

 frivillig basis.
Samtidig vil lovfæstelsen styrke reglernes gennemslagskraft  

 over for de udenlandske leverandører.
Der forventes ingen økonomiske, erhvervsmæssige, miljømæssige  

 eller EU-retlige konsekvenser af denne del af lovforslaget.
De regler, som  

 vil  

 blive fastsat, vil have samme indhold som nugældende retningslinier, der er  

 forhandlet på plads med forsvarsindustrien.
 Formålet med lovforslagets anden del er at klargøre, at  

 betaling for akkrediteringsydelser ikke er gebyrer med et fiskalt sigte, men  

 betaling for serviceydelser på et kommercielt (markedsbestemt) grundlag, hvor  

 prisen modsvares af ydelsen.
 Baggrunden for ændringen er, at Rigsrevisionen har fundet, at  

 erhvervsfremmelovens hjemmel til at lade Den Danske Akkrediterings- og  

 Metrologifond tage betaling på et kommercielt grundlag for sine  

 akkrediteringsydelser ikke var tilstrækkeligt præcis, særligt fordi der ikke  

 sondredes mellem driftsopgaver, der er frivillige ydelser, der  

 sælges på markedsvilkår,  

 og myndighedsopgaver, der er fastlagt i en resultatkontrakt.  

 Lovforslaget  

 klargør denne sondring.
Ændringsforslaget indebærer ikke i sig selv erhvervsøkonomiske  

 konsekvenser.
Det må dog forventes, at fonden vil tilpasse sine priser til  

 markedsvilkår.  

 Der forventes ikke andre erhvervsmæssige endsige miljømæssige eller  

 EU-retlige  

 konsekvenser af denne del af lovforslaget.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
