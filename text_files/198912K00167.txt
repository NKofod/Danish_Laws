Nr LSF 167 Forslag til Lov om vandløb Fremsat af miljøministeren (Lone Dybkjær) den 18. januar 1990 Kapitel 1 Formål m.v.
 § 1. Loven skal medvirke til at værne landets natur og miljø, så  

 samfundsudviklingen kan ske på et bæredygtigt grundlag i respekt for  

 menneskets livsvilkår og for bevarelsen af dyre- og plantelivet.
 Stk. 2. Loven tilsigter særligt, at der beskyttes eller skabes sådanne  

 fysiske forhold i og ved vandløb, søer og kystvande, at  

 afstrømningsforholdene kan sikres, og at det naturlige dyre- og planteliv kan  

 bevares eller udvikles.
§ 2. Loven omfatter alle vandløb, herunder grøfter, dræn og rørledninger,  

 samt alle søer, herunder damme og andre indvande.
Loven omfatter dog ikke  

 vandløb og søer, der indgår i spildevandsanlæg, og heller ikke  

 vandforsyningsledninger.
 Stk. 2. Loven omfatter endvidere diger, sluser, broer og andre anlæg i og  

 ved vandløb og søer, når de har betydning for de i § 1, stk. 2, nævnte  

 forhold.
 Stk. 3. Miljøministeren kan bestemme, at regler, der gælder for vandløb og  

 søer, skal finde anvendelse på dele af søterritoriet, som er gået over til at  

 have karakter af ferskvand.
 § 3. Ved lovens anvendelse skal der foretages en samlet vurdering af de  

 hensyn, der er nævnt i § 1, samt de jordbrugsmæssige, fiskeri- og  

 vildtmæssige, kulturhistoriske, landskabelige, rekreative og andre  

 interesser, som er knyttet til vandene og deres omgivelser.
Stk. 2. Ved lovens anvendelse på vandløb og søer, der er naturlige eller  

 højt målsatte i regionplanen, skal de natur- og miljøbeskyttende hensyn  

 tillægges særlig vægt.
Såfremt disse vandløb og søer er uberørte eller kun  

 svagt kulturpåvirkede, skal de natur- og miljøbeskyttende hensyn tillægges  

 afgørende vægt.
 Stk. 3. Miljøministeren kan give nærmere forskrifter for lovens  

 anvendelse.
Kapitel 2 Arbejder der kræver tilladelse § 4. Der må ikke uden amtsrådets forudgående tilladelse eller beslutning:
1) anlægges vandløb og søer, 2) foretages ændring af vandløbs og søers aktuelle tilstand, 3) etableres faste anlæg i eller ved vandløb og søer samt foretages  

 ændring af sådanne anlægs udformning eller drift, og 4) foretages terrænændring og hegning inden for den bræmme, der er  

 fastlagt i § 12 eller i et regulativ i henhold til kapitel 4.
Stk. 2. Amtsrådet kan afvise at behandle en ansøgning efter stk. 1 til at  

 udføre et arbejde, der vil få virkninger på andres ejendom, såfremt der ikke  

 foreligger enighed mellem ansøgeren og de øvrige ejere om arbejdet, herunder  

 om deres indbyrdes økonomiske forhold.
Meddeler amtsrådet tilladelse, uden at  

 der foreligger denne enighed, fastsætter amtsrådet samtidig  

 udgiftsfordelingen mellem ejerne efter den nytte, som foranstaltningerne  

 skønnes at have for den enkelte ejendom.
Stk. 3. Betingelser, der knyttes til en tilladelse efter stk. 1, og  

 udgiftsfordelingen efter stk. 2, 2. pkt., er bindende for ejere og indehavere  

 af andre rettigheder over ejendommene uden hensyn til, hvornår retten er  

 stiftet.
Amtsrådet lader på ansøgerens bekostning betingelser af varig  

 interessse og en fastsat udgiftsfordeling tinglyse på de pågældende  

 ejendomme.
 Stk. 4. Miljøministeren fastsætter regler om, hvem amtsrådet skal  

 underrette om tilladelser og beslutninger efter stk. 1, og om måden, hvorpå  

 underretning skal gives.
Stk. 5. En tilladelse efter stk. 1 må ikke udnyttes, før klagefristen  

 efter § 37, stk. 1, er udløbet.
Angår tilladelsen et mindre arbejde, kan  

 amtsrådet dog bestemme, at arbejdet må udføres før fristens udløb.
 Stk. 6. Amtsrådet må ikke lade et efter stk. 1 besluttet arbejde udføre,  

 før klagefristen efter § 37, stk. 1, er udløbet. 1. pkt. gælder ikke for  

 beslutninger om at fjerne sand- og slamaflejringer og grøde.
 Stk. 7. En tilladelse efter stk. 1 bortfalder, hvis den ikke udnyttes  

 inden 3 år efter, at den er meddelt, eller ikke har været udnyttet i 3 på  

 hinanden følgende år.
 § 5. Tilladelse efter § 4, stk. 1, er dog ikke nødvendig til etablering og  

 ændring af dræn og udgrøftningsanlæg i dyrkningsøjemed, såfremt:
1) regulativbestemmelser om udløbet overholdes, 2) grundvandet i de efter § 7 fastlagte okkerområder ikke sænkes, 3) en ændring ikke udføres i et åbent udgrøftningsanlæg omfattet af § 3,  

 stk. 2, og 4) der er enighed mellem flere berørte ejere om arbejdet, herunder om  

 deres indbyrdes økonomiske forhold.
 Stk. 2. Miljøministeren kan fastsætte regler, der for gendræning og for  

 afdræning af jernholdigt grundvand fraviger stk. 1, nr. 2.
 § 6. Tilladelse efter § 4, stk. 1, er heller ikke nødvendig til:
1) anlæg af søer uden forbindelse med vandløb, 2) ændring af tilstanden af søer, der er mindre end 100 m2 og ikke har  

 forbindelse med et vandløb, medmindre andet er bestemt i et regulativ, 3) fjernelse af sand- og slamaflejringer og grøde i vandløb og søer, 4) udsætning af fisk og krebs efter en udsætningsplan, der er godkendt  

 efter lov om ferskvandsfiskeri, 5) foranstaltninger i det omfang, dette er bestemt i en fredning efter lov  

 om naturbeskyttelse, og 6) foranstaltninger, som udtrykkeligt er tilladt i en lokalplan, der er  

 tilvejebragt efter reglerne i lov om planlægning.
 § 7. Miljøministeren afgrænser områder, inden for hvilke der af hensyn til  

 faren for okkerudledning ikke må påbegyndes dræning eller udgrøftning i  

 dyrkningsøjemed, medmindre amtsrådet tillader det efter § 4, stk. 1.  

 Miljøministeren kan bemyndige amtsrådet til at afgrænse områderne nævnt i 1.  

 pkt.
 Stk. 2. En tilladelse til dræning eller udgrøftning som nævnt i stk. 1 kan  

 gøres afhængig af, at der etableres et okkerrensningsanlæg, og at anlægget  

 drives og vedligeholdes på nærmere angivet måde.
Stk. 3. Amtsrådet yder tilskud til okkerrensningsanlæg, der er krævet  

 efter stk. 2. Tilskudet skal udgøre mindst 50 pct. af de nødvendige udgifter  

 til projektering og etablering af anlægget og kan endvidere ydes til  

 anlæggets drift.
Tilskud må dog ikke ydes i det omfang, dræningen eller  

 udgrøftningen vedrører vedvarende græsarealer.
Stk. 4. Afslår amtsrådet at give en tilladelse efter stk. 1 vedrørende et  

 areal, der tidligere har været drænet eller udgrøftet, fastsætter amtsrådet  

 samtidig en erstatning til ejeren svarende til den nedgang i ejendommens  

 handelsværdi, som afslaget fremkalder.
Amtsrådet tilkender samtidig ejeren en  

 godtgørelse til dækning af nødvendige udgifter til krævede forundersøgelser.  

 Amtsrådets afgørelse om erstatning og godtgørelse kan inden 8 uger påklages  

 til taksationskommissionen efter lov om offentlige veje, jf. § 24.
 Stk. 5. Ændres afslaget senere til en tilladelse, kan tilladelsen betinges  

 af, at en udbetalt erstatning efter stk. 4 tilbagebetales.
Kapitel 3 Generelle regler § 8. I vandløb og søer omfattet af § 3, stk. 2, må kun amtsrådet fjerne  

 sand- og slamaflejringer og grøde.
I andre vandløb og søer har amtsrådet ret  

 til at udføre disse arbejder.
 Stk. 2. Amtsrådet kan påbyde bredejere at bevare beplantning langs åbne  

 vandløb og søer og kan selv foretage sådan beplantning.
§ 9. Når amtsrådet fjerner sand- og slamaflejringer og grøde, kan  

 amtsrådet forlange, 1) at ejere af ejendomme under pumpe- og landvindingslag helt eller delvis  

 afholder udgifterne vedrørende vandløb under laget, og 2) at ejerne af ejendomme, der udleder dræn- eller spildevand til vandløb  

 eller søer, afholder en del af udgifterne.
Stk. 2. Udgifter, som efter beslutning i medfør af stk. 1 eller § 4, stk.  

 2, 2. pkt., påhviler ejeren af en fast ejendom, har samme pante- og  

 fortrinsret som kommunale skatter, der hviler på fast ejendom, og tillægges  

 udpantningsret.
Udgifterne kan opkræves sammen med og efter samme regler som  

 de kommunale ejendomsskatter.
 § 10. Slam og grøde m.v. må ikke videreføres, såfremt der herved kan ske  

 en forringelse af kvaliteten eller vil opstå ulemper for benyttelsen af  

 vandløbet eller det vandområde, som vandløbet udmunder i.
§ 11. Ejere og brugere af arealer ved vandløb og søer skal tillade  

 udførelse af de i § 8 nævnte arbejder og nødvendig færdsel i forbindelse  

 hermed, og de har pligt til at bortskaffe oplagt fyld og grøde.
Der kan ikke  

 kræves erstatning for skader som følge af almindelig kørsel og færdsel til  

 fods langs vandløbet eller søen.
 § 12. Der skal i landzone opretholdes en dyrkningsfri bræmme på 2 meter  

 langs alle de vandløb og søer, der er omfattet af § 3, stk. 2, bortset fra  

 søer under 100 m2.
 § 13. Rørlagte vandløb skal sikres frit løb, og der må ikke plantes så nær  

 et rørlagt vandløb, at det som følge heraf kan beskadiges eller tilstoppes.
 § 14. Opstemningsanlæg eller andre anlæg, der hindrer vandets frie løb,  

 skal indrettes og drives således, at de ikke er til skade for  

 vandløbskvaliteten.
 § 15. Den naturlige overfladeafstrømning må ikke hindres eller ændres til  

 skade for det vandløb eller vandområde, hvortil afstrømningen naturligt sker,  

 eller til skade for andres ejendom.
 § 16. Den, der i eller ved vandløb eller søer foretager arbejder, som  

 påfører andres ejendom skade, er erstatningsansvarlig herfor efter dansk rets  

 almindelige regler, jf. dog § 11, 2. pkt.
 Stk. 2. Den, der i vandløb eller søer foretager arbejder, som kan være til  

 ulempe for et dambrug, der ligger indtil 6 km nedstrøms, skal med mindst en  

 uges varsel give dambrugeren underretning om, hvornår arbejdet påbegyndes.  

 Underretning kan dog undlades om arbejder, der udføres inden for de tidsrum,  

 som er fastsat i et regulativ.
 § 17. Vandløb og søer, der har flere bredejere og ikke er undergivet  

 særskilt ejendomsret eller anlagt til særligt formål, er åbne for almenheden  

 for sejlads med ikke-motordrevne småfartøjer.
 Stk. 2. Amtsrådet kan i et regulativ begrænse eller udvide almenhedens  

 sejladsret efter stk. 1. Amtsrådet kan herudover i et regulativ begrænse  

 eller forbyde enhver sejlads med motordrevne fartøjer, som ikke har betydning  

 for fiskerierhvervet.
Kapitel 4 Regulativer § 18. Regulativer for vandløb og søer kan tilvejebringes af amtsrådet  

 efter reglerne i dette kapitel.
 Stk. 2. Regulativer skal inden den 1. januar 1993 være tilvejebragt for  

 alle vandløb, der har væsentlig afstrømningsmæssig betydning, og for alle de  

 i § 3, stk. 2, nævnte vandløb og søer over 100 m2.
 Stk. 3. Et regulativ kan omfatte flere vandløb og søer eller begrænses til  

 en strækning af et vandløb.
 § 19. Et regulativ skal:
1) fastslå, om vandløbet eller søen er omfattet af § 3, stk. 2, 2) fastlægge den kvalitet af vandløbet eller søen, der skal opnås eller  

 fastholdes, og oplyse, hvilke restaureringsforanstaltninger det herefter er  

 påkrævet at gennemføre, og 3) bestemme, om der må fjernes sand- og slamaflejringer og grøde.
 Stk. 2. Et regulativ kan endvidere:
1) bestemme beliggenheden af udløbet for de vandløb, der er nævnt i § 5, 2) forbyde ændring af tilstanden af de søer, der er nævnt i § 6, nr. 2, 3) fastsætte bestemmelser om udsætning af fisk og krebs i søer, 4) fastsætte omfanget og udførelsen af de arbejder, der er nævnt i §  

 8,stk. 1, 5) fastlægge bredden af det areal, det er nødvendigt at råde over ved  

 udførelsen af arbejder omfattet af § 8, stk. 1, jf. § 11, 6) påbyde opretholdelse af skyggegivende beplantning, jf. § 8, stk. 2, 7) fastsætte bestemmelser om sejlads, jf. § 17, stk. 2, og 8) bestemme, at der skal hegnes og anlægges vandingssted, såfremt et  

 bredareal benyttes til græsning for løsgående husdyr.
§ 20. Amtsrådet kan først vedtage et regulativ, når et forslag dertil har  

 været offentliggjort i overensstemmelse med regler, der fastsættes af  

 miljøministeren.
Reglerne skal give berørte privatpersoner og virksomheder  

 samt interesseorganisationer og andre myndigheder mulighed for inden for en  

 rimelig frist at fremsætte indvendinger mod forslaget.
 Stk. 2. Omfatter regulativet en del af et vandsystem, der ligger i flere  

 amtskommuner, kan det først vedtages af amtsrådet, når alle berørte amtsråd  

 har tiltrådt forslaget, eller med miljøministerens godkendelse.
 Stk. 3. Forslaget skal være ledsaget af en redegørelse for dets  

 konsekvenser og for, hvorledes det forholder sig til regionplanlægningen og  

 til anden planlægning af betydning for de pågældende vande og deres  

 omgivelser.
§ 21. Et regulativ træder i kraft, når dets vedtagelse er bekendtgjort  

 efter regler, der fastsættes af miljøministeren.
Det kan i reglerne  

 bestemmes, hvem amtsrådet skal sende regulativet til.
 § 22. §§ 20 og 21 finder tilsvarende anvendelse på ændring af et  

 regulativ.
Kapitel 5 Ekspropriation § 23. Amtsrådet kan ekspropriere fast ejendom, der ikke tilhører staten,  

 og rettigheder over sådan ejendom, når ekspropriationen vil være af væsentlig  

 betydning for opnåelsen af de formål, der er nævnt i § 1, stk. 2.
 Stk. 2. Ved ekspropriation til erhvervelse af ejendomsret bortfalder alle  

 rettigheder over det eksproprierede, medmindre andet bestemmes i det enkelte  

 tilfælde.
 Stk. 3. Ved ekspropriationens gennemførelse finder bestemmelserne i lov om  

 offentlige veje § 45 og §§ 47-49 tilsvarende anvendelse.
 § 24. Taksationsmyndighederne efter lov om offentlige veje fastsætter  

 erstatning for ekspropriation efter § 23 og for de afslag, der er nævnt i §  

 7, stk. 4.
 Stk. 2. Om sagens behandling for taksationsmyndighederne og om  

 erstatningens fastsættelse og udbetaling finder bestemmelserne i lov om  

 offentlige veje §§ 51-56 og 59-67 tilsvarende anvendelse.
Kapitel 6 Tilsyn § 25. Amtsrådet fører tilsyn med tilstanden af vandløb, søer og deres  

 omgivelser.
 Stk. 2. Amtsrådet påser, at loven og fastsatte regler i medfør af loven  

 overholdes, at forbud og påbud efterkommes, og at vilkår for tilladelser  

 overholdes.
 Stk. 3. Amtsrådet skal foranledige et ulovligt forhold lovliggjort,  

 medmindre forholdet har underordnet betydning.
Stk. 4. Amtsrådets og Miljøministeriets personale og personer med  

 bemyndigelse fra amtsrådet eller miljøministeren har uden retskendelse adgang  

 til enhver ejendom i tilsynsøjemed, jf. stk. 1-3, og efter forudgående  

 underretning til ejendommens ejer eller bruger for at foretage tekniske  

 forarbejder til forberedelse af beslutninger efter loven.
Legitimation skal  

 forevises efter anmodning.
 § 26. Såfremt tilstanden af et vandløb eller en sø, usædvanlige  

 nedbørsforhold eller andre udefra kommende begivenheder fremkalder fare for  

 betydelig skade, kan amtsrådet umiddelbart foretage det nødvendige til  

 afhjælpning af forholdene.
 Stk. 2. Såfremt et ulovligt forhold fremkalder fare for betydelig skade,  

 eller såfremt et forbud eller påbud ikke efterkommes rettidigt, kan amtsrådet  

 umiddelbart foretage det nødvendige på den forpligtedes regning.
 Stk. 3. Der er udpantningsret for udgifter til selvhjælpshandlinger efter  

 stk. 1 og 2, som amtsrådet har krav på at få dækket.
 § 27. Politiet yder nødvendig bistand til amtsrådets udførelse af arbejder  

 som nævnt i § 8, selvhjælpshandlinger efter § 26 og udnyttelse af  

 adgangsretten efter § 25, stk. 4.
Kapitel 7 Administrative bestemmelser § 28. Miljøministeren kan pålægge amtsrådet at tilvejebringe oplysninger  

 til brug for ministerens vurdering af, om lovens formål opfyldes.  

 Oplysningerne kan forlanges afgivet i en bestemt form.
 § 29. Miljøministeren kan beslutte at overtage amtsrådets beføjelser efter  

 loven i sager, der berører andre myndigheders lovbestemte opgaver eller har  

 større betydning.
 § 30. Regeringen kan indgå overenskomster med fremmede stater om fælles  

 foranstaltninger til opfyldelse af lovens formål.
 Stk. 2. Miljøministeren fastsætter regler til opfyldelse af internationale  

 overenskomster, der indgås i henhold til stk. 1.
§ 31. Miljøministeren kan fastsætte regler om gebyrer til dækning af  

 myndighedernes omkostninger ved administration og tilsyn efter loven.
Der er  

 udpantningsret for gebyrer.
 § 32. Miljøministeren kan bemyndige en under ministeriet oprettet styrelse  

 eller tilsvarende institution til at udøve de beføjelser, der i denne lov er  

 tillagt ministeren.
 Stk. 2. Ministeren kan fastsætte regler om adgangen til at påklage  

 afgørelser, der er truffet i henhold til bemyndigelse efter stk. 1, herunder  

 at afgørelserne ikke skal kunne indbringes for ministeren.
 § 33. Miljøministeren kan nedsætte sagkyndige råd til at rådgive  

 myndighederne i spørgsmål om vandløb og søer.
Kapitel 8 Klage og søgsmål § 34. Amtsrådets afgørelser og beslutninger efter loven eller de regler,  

 der fastsættes i medfør af loven, kan påklages efter bestemmelserne i dette  

 kapitel.
Afgørelser og beslutninger efter § 4, stk. 2, § 9, stk. 1, § 25 og §  

 26 kan dog ikke påklages.
 Stk. 2. Miljøministerens afgørelser og beslutninger efter loven eller de  

 regler, der fastsættes i medfør af loven, kan ikke påklages til anden  

 administrativ myndighed.
§ 35. Det naturklagenævn, der er oprettet i henhold til særlig lov herom,  

 afgør klager, der indgives af miljøministeren eller indeholder spørgsmål, som  

 efter nævnets vurdering har meget væsentlig interesse i forhold til lovens  

 formål.
Miljøministeren afgør andre klager.
 § 36. Klageberettiget er:
1) enhver, der har væsentlig, individuel interesse i sagens udfald, 2) en offentlig myndighed, 3) De danske Landboforeninger, 4) Danske Husmandsforeninger, 5) Centralforeningen af Tolvmandsforeninger, 6) Dansk Skovforening, 7) Danmarks Naturfredningsforening, 8) Danmarks Sportsfiskerforbund, 9) Ferskvandsfiskeriforeningen for Danmark og 10) Dansk Dambrugerforening.
 Stk. 2. Angår sagen spørgsmål om sejlads, er tillige Friluftsrådet  

 klageberettiget.
§ 37. Klagefristen er 4 uger fra den dag, amtsrådets afgørelse eller  

 beslutning er meddelt.
Er afgørelsen eller beslutningen offentligt  

 bekendtgjort, regnes klagefristen dog altid fra bekendtgørelsen.
Hvis  

 klagefristen udløber på en lørdag eller helligdag, forlænges fristen til den  

 følgende hverdag.
 Stk. 2. Klage indgives skriftligt til amtsrådet, der videresender den til  

 naturklagenævnet ledsaget af den påklagede afgørelse eller beslutning og det  

 materiale, der er indgået i sagens bedømmelse.
Stk. 3. Rettidig klage har opsættende virkning for den påklagede afgørelse  

 eller beslutning, medmindre klagemyndigheden bestemmer andet.
Angår klagen en  

 beslutning i medfør af § 19, har klagen dog kun opsættende virkning, såfremt  

 klagemyndigheden bestemmer det.
§ 38. Søgsmål til prøvelse af afgørelser efter loven eller de regler, der  

 fastsættes i medfør af loven, skal være anlagt inden 6 måneder efter, at  

 afgørelsen eller beslutningen er meddelt.
Er afgørelsen eller beslutningen  

 offentligt bekendtgjort, regnes søgsmålsfristen dog altid fra  

 bekendtgørelsen.
Kapitel 9 Straf § 39. Medmindre højere straf er forskyldt efter den øvrige lovgivning,  

 straffes med bøde den, der 1) overtræder § 4, stk. 1, § 8, stk. 1, 1. pkt., § 10,  

 bortskaffelsespligten efter § 11, § 12, eller bestemmelser i et regulativ i  

 henhold til kapitel 4, 2) tilsidesætter vilkår for en tilladelse efter § 4, stk. 1, 3) undlader rettidigt at efterkomme forbud eller påbud efter § 8, stk. 2,  

 eller § 25, stk. 3, 4) hindrer adgangsretten efter § 25, stk. 4, eller udførelsen af  

 selvhjælpshandlinger efter § 26, eller 5) forsætligt fjerner, ændrer eller beskadiger afmærkninger, der er  

 foretaget i forbindelse med arbejder som nævnt i § 25, stk. 4.
Stk. 2. Straffen kan stige til hæfte eller fængsel i indtil 1 år, såfremt  

 overtrædelsen er begået forsætligt eller ved grov uagtsomhed, og såfremt der  

 ved overtrædelsen er 1) voldt skade på miljøet eller fremkaldt fare herfor eller 2) opnået eller tilsigtet en økonomisk fordel for den pågældende selv  

 eller andre, herunder ved besparelser.
Stk. 3. I regler, der udstedes i medfør af § 5, stk. 2 og § 30, stk. 2 kan  

 der fastsættes straf af bøde.
Der kan endvidere fastsættes, at straffen kan  

 stige til hæfte eller fængsel i indtil 1 år under tilsvarende omstændigheder  

 som anført i stk. 2.
Stk. 4. For overtrædelse, der begås af aktieselskaber, andelsselskaber  

 eller lignende, kan der pålægges selskabet som sådant bødeansvar.
Er  

 overtrædelsen begået af staten, en amtskommune, en kommune eller et kommunalt  

 fællesskab, jf. § 60 i lov om kommunernes styrelse, kan der pålægges den  

 pågældende myndighed eller det kommunale fællesskab bødeansvar.
 Stk. 5. Sker der ikke konfiskation af udbytte, som er opnået ved  

 overtrædelsen, skal der ved udmåling af bøde, herunder tillægsbøde, tages  

 særligt hensyn til størrelsen af en opnået eller tilsigtet økonomisk fordel,  

 jf. stk. 2, nr. 2.
§ 40. Sagerne behandles som politisager.
Retsmidlerne i retsplejelovens  

 kapitel 73 kan dog anvendes i samme omfang som i statsadvokatsager.
Kapitel 10 Ikrafttrædelse og overgangsbestemmelser m.v.
 § 41. Loven træder i kraft den 1. januar 1991.
 Stk. 2. § 14 skal dog først være opfyldt den 1. januar 1993 for anlæg, der  

 ikke ved driftsmæssige ændringer kan bringes til at opfylde bestemmelsen.
 § 42. Følgende love ophæves:
1) lov af 30. januar 1861 ang.
Farten på Gudenaa mellem Silkeborg og  

 Randers, 2) lov af 7. maj 1937 om inddragelse af dele af søterritoriet under de for  

 de ferske vande gældende retsregler, 3) lov af 9. juni 1982 om vandløb, og 4) lov af 8. maj 1985 om okker.
 Stk. 2. lndtil ikrafttrædelsen af et regulativ i henhold til kapitel 4  

 gælder § 8, stk. 1, 1. pkt., og § 12 ikke for vandløb, der efter den  

 tidligere lovgivning var private, medmindre vandløbet var omfattet af  

 bekendtgørelse nr. 521 af 2. november 1983 om godkendelse m.v. efter  

 naturfredningslovens §§ 43 og 45.
 § 43. Bekendtgørelser fastsat i medfør af naturfredningslovens § 60 a og  

 lovene nævnt i § 42, stk. 1, bevarer gyldigheden, indtil de ophæves af  

 miljøministeren.
 Stk. 2. Vandløbsregulativer i medfør af de tidligere love om vandløb og  

 bestemmelser for private vandløb i medfør af naturfredningslovens § 43, stk.  

 2, 2. pkt., bevarer deres gyldighed, indtil de afløses af regulativer efter  

 kapitel 4, dog kun indtil den 1. januar 1993. Bestemmelser, som strider mod §  

 4, jf. §§ 5 og 6, eller mod § 12, bortfalder dog ved lovens ikrafttræden.
Stk. 3. Bestemmelser for private vandløb i medfør af § 36 og § 69, 2.  

 pkt., i vandløbsloven af 9. juni 1982 bevarer deres gyldighed, indtil de  

 ophæves af vedkommende amtsråd.
Bestemmelser, som strider mod § 8, stk. 1,  

 eller § 12, bortfalder dog ved lovens ikrafttræden.
 Stk. 4. Afgørelser om vandløb og anlæg ved vandløb efter den tidligere  

 lovgivning, herunder kendelser afsagt af en landsvæsensret eller  

 afvandingskommission o.lign. og forlig med retsvirkning som kendelser,  

 bevarer deres gyldighed i den udstrækning, hvori de ikke strider mod  

 bestemmelserne i kapitel 3. Amtsrådet kan efter reglerne i kapitel 2 eller  

 kapitel 4 ændre en sådan afgørelse, såfremt forholdene har ændret sig eller  

 afgørelsen anses for utilstrækkelig.
 Stk. 5. Kommunalbestyrelsens beføjelser og forpligtelser efter de  

 bestemmelser og afgørelser, der er nævnt i stk. 1-4, overføres til amtsrådet  

 fra lovens ikrafttræden.
 Stk. 6. Miljøministeren kan fastsætte øvrige overgangsbestemmelser.
 Stk. 7. Overtrædelse af de efter stk. 1-4 fortsat gældende bestemmelser  

 m.v. straffes efter de hidtil gældende regler. § 39, stk. 2-5, finder dog  

 anvendelse på overtrædelser, der begås efter lovens ikrafttræden.
 § 44. I Københavns og Frederiksberg kommuner udøver kommunalbestyrelsen  

 den vandløbsmyndighed, som i de foranstående bestemmelser er henlagt til  

 amtsrådet.
 § 45. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Sigtet med lovforslaget.
 Det foreliggende lovforslag skal - sammen med de samtidigt fremsatte  

 forslag til lov om miljøbeskyttelse m.v., lov om planlægning og lov om  

 naturbeskyttelse samt lov om oprettelse af et naturklagenævn - ses som  

 miljøministerens forslag om at gennemføre en modernisering og styrkelse af de  

 centrale dele af Miljøministeriets lovgivning.
 Arbejdet med de grundlæggende ændringer af lovgivningen blev indledt med  

 miljøministerens beslutning i efteråret 1988 om ved en »lovpause«  

 at udsætte en del af de på daværende tidspunkt påtænkte lovinitiativer med  

 henblik på at få en bredere debat om lovgivningen.
 Debatten blev indledt i efteråret 1988 med udsendelse til en bred kreds af  

 Miljøministeriets debatoplæg »Enkelt og Effektivt« og  

 »Planlægningsloven - forenkling og modernisering«, som blev fulgt  

 op af regeringens »Landsplanredegørelse 1988«, som også havde  

 karakter af et debatoplæg.
Den efterfølgende debat dannede grundlaget for udarbejdelse af lovudkast,  

 der den 14. juli 1989 blev sendt til høring hos en meget bred kreds af  

 interesseorganisationer, ministerier m.v.
Høringsfristen udløb den 1.  

 november 1989.
 I grundlaget indgår ligeledes regeringens  

 »afbureaukratiseringsplan« fra december 1988 og  

 Indenrigsministeriets betænkning nr. 1168 af maj 1989 fra udvalget om de  

 kommunale opgavers fordeling og finansiering (»Lotz-III-udvalget«).
 Lovforslagene er udarbejdet med et overordnet udgangspunkt i  

 »Brundtlandsrapporten« og i regeringens »Handlingsplan for  

 miljø- og udvikling« (december 1988) til opfølgning af denne rapport.
 De allerede indvundne erfaringer fra igangværende frikommuneforsøg indgår  

 ligeledes i lovforslaget.
I forbindelse med lovudkastenes udarbejdelse var der drøftelser om  

 lovreformens hovedprincipper med nogle af de centrale »brugere« i  

 en særligt nedsat Kontaktgruppe.
I gruppen var oprindeligt følgende  

 organisationer m.v. repræsenteret: Kommunernes Landsforening,  

 Amtsrådsforeningen, Industrirådet, Danmarks Naturfredningsforening,  

 Friluftsrådet, De danske Landboforeninger, Danske Husmandsforeninger,  

 Landsorganisationen i Danmark, Dansk Arbejdsgiverforening samt  

 Arbejderbevægelsens Erhvervsråd.
I høringsperioden intensiveredes drøftelserne i Kontaktgruppen, der blev  

 udvidet med repræsentanter fra henholdsvis Håndværksrådet, Københavns  

 kommune, Frederiksberg kommune samt Det Grønne Kontaktudvalg.
Der har  

 ligeledes været ført en række drøftelser med Dansk Skovforening.
 Drøftelserne i Kontaktgruppen samt de modtagne høringssvar har givet  

 anledning til, at de nu fremsatte lovforslag på flere punkter er ændret i  

 forhold til de til høring udsendte udkast.
Ved dette og de øvrige fremsatte lovforslag samles 21 love i 4 hovedlove,  

 nemlig - en lov om miljøbeskyttelse - en lov om naturbeskyttelse - en lov om planlægning og - en lov om vandløb.
 Hertil kommer en særlig lov om naturklagenævnet.
 Ud over disse lovforslag fremsættes forslag til lov om råstoffer.
De tværgående formål med lovforslagene er at styrke miljø- og naturhensynenes varetagelse, at forstærke arbejdet med at forebygge miljø- og naturproblemernes opståen  

 og at videreføre decentraliseringen, at bidrage til regeringens samlede afbureaukratiseringsplan, og at frigøre ressourcer og skabe grundlag for omprioriteringer.
 Der henvises i denne forbindelse til den samtidig fremsatte redegørelse om  

 miljøreformen.
 Lovforslagene baserer sig i øvrigt på følgende mere tværgående principper:
 - Natur- og miljøproblemers opståen skal foregribes ud fra et helhedssyn  

 bl.a. ved en samlet interesseafvejning i den sammenfattende fysiske  

 planlægning.
 - Lovgivningen skal bygge på en ensartet myndighedsstruktur med en klarere  

 arbejdsdeling mellem stat - amt - kommune.
- Klagesystemet forenkles således, at der som udgangspunkt kun kan klages  

 een gang og visse mindre sager gøres endelige.
Hovedreglen er, at  

 klagesagerne afgøres af miljøministeren/pågældende styrelse, mens visse  

 større sager afgøres af et uvildigt klagenævn.
 2. Den hidtidige lovgivning om vandløb.
Gennem mere end 700 år har lovgivningen i Danmark beskæftiget sig med  

 vandløb.
De ældste bestemmelser findes i landskabslovene fra 1200-tallet og  

 havde naboretlig karakter.
Kodifikationen i Chr.
V's Danske Lov fra 1683  

 indeholdt på linje hermed regler, der skulle løse konflikter mellem flere  

 møller, der benyttede samme vandløb, og mellem mølleejere og naboer, hvis  

 jorder og veje blev udsat for oversvømmelse ved opstemning.
Der var forbud  

 mod egenmægtig opstemning og mod »fældning« af vand (ændring af  

 vandets naturlige afløb til skade for andre).
Jordfællesskabets ophævelse i 1700-tallet øgede konfliktmulighederne.  

 Ejerne af selvstændige, særskilt bebyggede ejendomme med højere liggende  

 jorder havde en væsentlig økonomisk interesse i, at ejere af lavere liggende  

 jorder vedligeholdt deres vandløbsstrækninger, så vandafledningen ikke blev  

 hæmmet.
Disse konfliktmuligheder øgedes betydeligt, da interessen for dræning  

 voksede i midten af forrige århundrede, eftersom afvandingen af de  

 vandlidende jorder øgede vedligeholdelsesbyrden for bredejere længere nede ad  

 vandløbet.
Yderligere konfliktmuligheder opstod, da der blev interesse for  

 vandindvinding til fiskedamme og markvanding.
Eftersom vandløbene var de vigtigste modtagere af spildevand fra industri  

 og husholdninger, blev efterhånden forureningen af vandløbene et stort  

 problem.
Den første samlede vandløbslov fra 1880 indeholdt derfor ikke blot  

 naboretlige regler som i de tidligere lovbestemmelser om vandløb, men også  

 bestemmelser om kloakering.
1880-loven blev moderniseret ved vandløbsloven af 1949, men dens formål  

 var det samme.
Hovedsigtet var fortsat, at vandløbenes afledningsevne skulle  

 sikres.
Det var derfor naturligt, at lovens saglige område var begrænset til  

 de vandløb og søer, hvor flere end en enkelt havde interesse af deres  

 tilstedeværelse og vedligeholdelse.
Vandløbsreguleringer og vedligeholdelse  

 af vandløb blev behandlet udførligt i loven.
Lovens bestemmelser blev  

 suppleret af et regulativ for hvert enkelt vandløb af større betydning  

 (»offentlige vandløb«) med bestemmelser om vandløbets skikkelse,  

 beliggenhed, længde, dybde, bundbredde, skråningsanlæg og fald, om anlæg ved  

 vandløbet og om vandløbets vedligeholdelse.
1949-loven blev ændret flere gange.
I 1963 overtog det offentlige  

 bredejernes vedligeholdelsespligt for så vidt angår offentlige vandløb.
I  

 1969 udbyggedes lovens bestemmelser om spildevand, men allerede i 1973 blev  

 disse bestemmelser ophævet og afløst af bestemmelser i den nye  

 miljøbeskyttelseslov.
I 1978 blev lovens regler om indvinding af  

 overfladevand overført til vandforsyningsloven.
Vandløbslovens vigtigste  

 funktion var herefter - ligesom de ældste bestemmelser om vandløb - at løse  

 konflikter af naboretlig karakter med vandløbenes afledningsevne som  

 hovedmålsætning.
Forinden var imidlertid visse vandløb og søer blevet undergivet  

 bestemmelser med sigte på naturbeskyttelse.
Ved en ændring af  

 naturfredningsloven i 1972 blev det nemlig bestemt i lovens § 43, at  

 ændringer af offentlige vandløbs åbne forløb og af naturlige søers tilstand  

 kun måtte foretages efter tilladelse fra de daværende fredningsplanudvalg,  

 medmindre ændringen var i overensstemmelse med et vandløbsregulativ.
I 1975  

 overgik administrationen til amtsrådene.
Kravet om tilladelse til  

 tilstandsændring blev samtidig udvidet til også at gælde det åbne forløb af  

 private vandløb med en bundbredde på mindst 1,5 m, men i 1978 blev kravet om  

 tilladelse for så vidt angår søer indskrænket til som hovedregel kun at  

 omfatte søer over 1.000 m2, fra 1984 dog søer over 500 m2. I modsætning til  

 vandløbsloven omfattede naturfredningslovens § 43 ikke blot vandløb/søer,  

 hvis tilstedeværelse og vedligeholdelse flere havde interesse i, men også  

 »enkeltmandsvandløb/søer«.
Siden 1975 har miljøministeren i medfør  

 af naturfredningslovens § 60 a kunnet regulere sejlads på vandløb og søer.
Miljøbeskyttelsesloven af 1973 forlangte, at der skulle udføres en  

 planlægning for forureningsforebyggelse og -bekæmpelse, som bl.a. skulle  

 fastlægge målsætningen for kvaliteten af det enkelte vandløb eller  

 vandløbssystem (recipientkvalitetsplanlægningen). Det var ønskeligt, at  

 vandløbenes benyttelse kunne ske pa grundlag af denne planlægning.
En ny  

 vandløbslov gennemførtes derfor i 1982 (lov nr. 302 af 9. juni 1982).
Efter 1982-lovens § 1 skulle det således ved loven vel sikres, at vandløb  

 kan benyttes til afledning af vand, men under hensyntagen til de miljømæssige  

 krav til vandløbskvaliteten.
Det miljømæssige islæt gav sig også udtryk i et  

 særligt regelsæt om vandløbsrestaurering med mulighed for statstilskud.
Loven  

 opretholdt i øvrigt den systematiske opbygning af 1949-loven, men overlod i  

 videre omfang løsningen af detailspørgsmål til bekendtgørelser udfærdiget af  

 ministeren.
Loven opretholdt endvidere den administrative inddeling af  

 vandløbene i offentlige og private og de offentlige vandløbs inddeling i  

 amtsvandløb og kommunevandløb, som den tidligere lovgivning havde fastlagt.  

 Men kompetencen til at træffe afgørelse i sager om vandløbsvedligeholdelse og  

 -regulering og om anlæg af nye vandløb blev - bortset fra økonomiske  

 spørgsmål - overført fra landvæsensretterne til de kommunale råd med mulighed  

 for klage til Miljøministeriet.
I 1984 blev enkelte bestemmelser i loven  

 ændret til styrkelse af reglerne om tilsyn og retshåndhævelse.
Problemerne omkring tilførsel af okker til vandløb, søer og havet i  

 forbindelse med jordbrugets afvandings- og dræningsprojekter var blevet  

 påtrængende.
Ved en særlig lov fra 1981 blev gennemført en 3-årig  

 forsøgsordning til afklaring af disse problemer, og ved okkerloven af 8. maj  

 1985 indførtes den nugældende ordning.
Efter denne ordning afgrænser  

 miljøministeren de områder, hvori loven skal finde anvendelse.
Det er for  

 tiden indenfor afgrænsede områder i de jyske amtskommuner.
I disse områder  

 kræver udgrøftning og dræning en tilladelse fra amtsrådet, som kan betinge  

 tilladelsen af, at der etableres et okkerrensningsanlæg.
I særlige tilfælde  

 kan udgrøftning og dræning forbydes mod erstatning.
Staten yder støtte til  

 okkerrensningsanlæg og afholder udgifterne til erstatning.
Også andre love har betydning for vandløbene.
Det gælder navnlig  

 ferskvandsfiskeriloven (lov nr. 66 af 23. marts 1965), der regulerer retten  

 til fiskeri i vandløbene.
Loven indeholder bl.a. regler om udsætning af fisk  

 (herunder fiskeæg og fiskeyngel) og krebs, om sikring af vildfiskens passage  

 ved opstemninger og om, at der ved dambrug og vandindvindingsanlæg kan kræves  

 anbragt gitre eller lignende for at forhindre opgang af fisk og fiskeyngel i  

 anlægget.
Endvidere må nævnes lov nr. 146 af 7. maj 1937, hvorefter nu  

 miljøministeren ved bekendtgørelse kan inddrage de dele af søterritoriet, som  

 på grund af naturkræfternes indvirken har gennemgået en forandring, under de  

 regler, der gælder for ferske vande.
En sådan bekendtgørelse forudsætter, at  

 en landvæsensret har fastslået, at betingelserne for inddragelse er opfyldt.
 3. Hovedtræk i lovforslaget.
 3.1. Regelsamling.
Det foreliggende lovforslag er som nævnt et led i den foreslåede samlede  

 reform af miljøministeriets lovgivning og vil samle og forenkle de  

 væsentligste lovbestemmelser om vandløb og søer i een lov.
Den foreslåede nye  

 lov vil således afløse:
1) vandløbsloven af 9. juni 1982, 2) okkerloven af 8. maj 1985, 3) loven af 7. maj 1937 om inddragelse af dele af søterritoriet under de  

 for de ferske vande gældende retsregler, 4) dele af naturfredningsloven, lovbekendtgørelse af 10. oktober 1984 (§  

 43 om beskyttelse af vandløb og søer og § 60 a om sejlads på vandløb og søer)  

 samt 5) lov af 30. januar 1861 om farten på Gudenaa mellem Silkeborg og  

 Randers.
Spildevandsudledning og indvinding af vand fra vandløb/søer vil fortsat  

 være reguleret i henholdsvis miljøbeskyttelsesloven og den særlige lov om  

 vandforsyning.
Heller ikke ferskvandsfiskeriloven berøres umiddelbart af  

 lovforslaget.
 3.2. Lovens formål.
Efter lovforslaget samles bl. a. de hidtidige regler om beskyttelsen af  

 vandløb og søer i naturfredningsloven og vandløbsloven i samme lov.
Samtidig  

 henlægges administrationen af vandløbene til amtsrådet.
Hermed sikres en  

 enstrenget, koordineret varetagelse af såvel afstrømningshensynet som af  

 natur- og miljøhensynet.
Vandløbenes afstrømningsevne har stor betydning både for  

 jordbrugets dyrkningssikkerhed og for viderebesørgelsen af renset spildevand  

 fra byer og virksomheder.
En vandløbslov må fortsat tilgodese disse  

 samfundsmæssige hensyn, men på bæredygtigt grundlag i respekt for menneskets  

 livsvilkår og for bevarelsen af dyre- og plantelivet.
De natur- og  

 miljøbeskyttende hensyn foreslås derfor i vandløbsloven sidestillet med  

 afstrømningshensynet (§ 1, stk. 2), for naturlige eller højt målsatte vandløb  

 tillagt særlig vægt og for uberørte eller kun svagt kulturpåvirkede vandløb  

 tillagt afgørende vægt (§ 3, stk. 2). Denne fremhævelse i vandløbsloven af  

 særligt beskyttelsesværdige vandløb må ses på baggrund af den høje grad af  

 beskyttelse, som 70 pct. af vore åbne vandløb nyder ifølge  

 naturfredningslovens § 43, og som tilsigtes opretholdt, selv om forslaget til  

 lov om naturbeskyttelse ikke medtager vandløb og søer blandt de  

 landskabselementer, som denne lov beskytter.
Det er bl.a. et udslag heraf, at  

 vedligeholdelsesarbejder i de naturlige eller højt målsatte vandløb foreslås  

 kun at måtte udføres af vandløbsmyndigheden (§ 8, stk. 1) eller på dennes  

 ansvar.
 Som det fremgår af afsnit 2 om den historiske udvikling har lovgivningen  

 om vandløb lige fra de første lovbestemmelsers fremkomst haft til formål at  

 afbøde eller løse konflikter mellem forskellige brugere af vandløbene.  

 Visse bestemmelser med dette sigte foreslås videreført i lovforslagets §§ 10,  

 11, 13, 15 og 16.
Et særligt aspekt af den naboretlige regulering har været institueringen  

 af et økonomisk fællesskab ved bl.a. vandløbsreguleringer og etablering af  

 udpumpningsanlæg til afvanding.
Det har været en ledetråd, at en offentlig  

 myndighed ikke blot har skullet godkende foranstaltningens udførelse og  

 herunder har kunnet foretage ekspropriationer, men tillige har skullet  

 fordele anlægs- og driftsudgifterne mellem de implicerede grundejere efter  

 den nytte, som foranstaltningerne skønnedes at have for den enkelte ejendom.  

 Som led i en tilstræbt afbureaukratisering foreslås der nu anlagt det  

 hovedsynspunkt, at der bør være enighed mellem de grundejere, der berøres af  

 en ansøgt vandløbsforanstaltning, om både arbejdets udførelse og deres  

 indbyrdes økonomiske forhold, før vandløbsmyndigheden har pligt til at  

 realitetsbehandle ansøgningen (§ 4, stk. 2, 1.pkt.). Vandløbsmyndigheden bør  

 dog kunne meddele den ansøgte tilladelse, uden at denne enighed foreligger,  

 og må da have beføjelse til at fastsætte udgiftsfordelingen mellem de berørte  

 ejere (§ 4, stk. 2, 2. pkt.). Den foreslåede bestemmelse om gebyrer (§ 31)  

 påregnes anvendt til som hidtil at afkræve en ansøger betaling for den  

 sagsbehandling, som manglende enighed påfører vandløbsmyndighederne.
 3.3. Forenklet myndighedsstruktur.
Den gældende vandløbslov inddeler vandløbene i offentlige og private efter  

 vandløbsmyndighedens konkrete bestemmelse.
Hovedbetydningen af sondringen er,  

 at der skal være et regulativ for hvert offentligt vandløb, men ikke for  

 private, og at vedligeholdelsen af offentlige vandløb påhviler det  

 offentlige, medens bredejerne har vedligeholdelsesbyrden ved private vandløb.
De offentlige vandløb inddeles efter den gældende lov i amtsvandløb og  

 kommunevandløb med henholdsvis amtsrådet og kommunalbestyrelsen som  

 vandløbsmyndighed.
Amtsrådet bestemmer, om et offentligt vandløb skal være et  

 amtsvandløb.
Kommunalbestyrelsen har i øvrigt en række beføjelser vedrørende  

 private vandløb.
Vandløbene i et vandsystem gennemstrømmer i langt de fleste tilfælde flere  

 kommuner, og det er nødvendigt at tilvejebringe en koordineret administration  

 inden for hvert vandløbssystem og det dertil knyttede nedbørsopland.
Den  

 gældende vandløbslov har af denne grund måttet skabe et ret kompliceret  

 administrativt regelsæt.
Der foreslås den forenkling, at alene  

 amtsrådene skal være vandløbsmyndighed.
Ud fra de samme  

 helhedsbetragtninger administrerer amtsrådene såvel okkerloven som de  

 gældende bestemmelser i naturfredningslovens § 43, også selv om vandløbet i  

 relation til den nugældende vandløbslov er et kommunevandløb eller et privat  

 vandløb, og efter miljøbeskyttelsesloven og vandforsyningsloven er amtsrådene  

 den recipientansvarlige myndighed og har derfor som altovervejende hovedregel  

 kompetencen til at tillade spildevandsudledning og vandindvinding.
Den foreslåede enhedsadministration vil sikre, at amtsrådene for alle  

 vandløb får direkte indflydelse også på den fysiske del af  

 vandløbskvaliteten.
Der sikres samtidig en mere effektiv udnyttelse af de  

 samlede ressourcer, der hidtil er anvendt med henblik på at opnå  

 regionplanernes kvalitetsmålsætninger for anvendelsen af de ferske vande.
I forslaget til lov om naturbeskyttelse er optaget en bestemmelse,  

 hvorefter der oprettes regionale rådgivende råd med repræsentanter for  

 bl.a. landbrugsorganisationerne og natur- og miljøforeningerne.
Det  

 forudsættes, at disse råd også medvirker ved principielle spørgsmål eller  

 større sager vedrørende vandløbsloven.
Den hidtidige adgang til at påklage vandløbsmyndighedens afgørelse  

 foreslås noget begrænset.
Klagemyndigheden foreslås som hidtil at skulle være  

 Miljøministeriet, dog at sager af meget væsentlig interesse i forhold til  

 lovens formål afgøres af det klagenævn, der foreslås oprettet ved særlig lov.
Efter den gældende vandløbslov er det henlagt til  

landvæsenskommissionerne at afgøre uenighed om økonomiske spørgsmål  

 (ekspropriationserstatning, skadeserstatning, bidragsfordeling m.m.).  

 Justitsministeren har i 1986 nedsat et udvalg til at overveje spørgsmålet om  

 eventuel nedlæggelse af landvæsensretterne.
Udvalget skal endvidere overveje,  

 hvilke instanser der i givet fald bør behandle de sager, som i dag henhører  

 under landvæsensretterne.
Udvalget forventes at afgive betænkning i  

 begyndelsen af 1990. I overensstemmelse med Miljøministeriets indstilling til  

 udvalget foreslås det, at en ny vandløbslov henlægger  

 erstatningsfastsættelser efter ekspropriation til taksationsmyndighederne  

 efter lov om offentlige veje, medens bidrags- og anden udgiftsfordeling  

 mellem berørte grundejere henlægges til vandløbsmyndigheden (amtsrådene) uden  

 klageadgang.
Erstatningskrav, der støttes på dansk rets almindelige regler om  

 skadeserstatning, må derimod gøres gældende for de almindelige domstole.
 3.4. Brugerbetaling.
Efter de siden 1963 gældende regler har amtsrådet henholdsvis  

 kommunalbestyrelsen pligt til at vedligeholde de offentlige vandløb, så  

 fastsatte regulativbestemmelser om vandløbets fysiske skikkelse m.v. eller  

 dets afstrømningsevne til stadighed er opfyldt.
Der har i et vist omfang  

 været adgang til brugerbetaling.
Med lovforslaget vil brugerbetalingen få et  

 større omfang.
 Efter lovforslaget (§ 19, jf. § 3, stk. 3) skal vandløbsregulativerne ikke  

 i alle tilfælde indeholde regler om vandløbets skikkelse eller  

 afstrømningsevne, men det skal bestemmes i regulativerne, om der må fjernes  

 sand- og slamaflejringer og grøde fra det pågældende vandløb.
For naturlige eller højt målsatte vandløb (§ 3, stk. 2) vil sådan  

 vedligeholdelse skulle udføres med særlig hensyntagen til natur- og  

 miljøinteresser, ligesom vedligeholdelse i uberørte eller kun svagt  

 kulturpåvirkede vandløb kan være uønsket.
Det foreslås derfor (§ 8, stk. 1),  

 at kun amtsrådet må lade sådanne arbejder udføre i disse vandløb, selv om de  

 er »enkeltmandsvandløb« eller - efter den gældende vandløbslov -  

 private vandløb.
Udgiften til ønskelig vedligeholdelse af disse miljømæssigt  

 værdifulde vandløb kan efter lovforslaget delvis brugerfinansieres.
De vandløb, som ikke er naturlige eller højt målsatte, kan have væsentlig  

 samfundsmæssig interesse i kraft af deres funktion som vandafledere.
Er dette  

 tilfældet, skal efter lovforslaget (§ 18, stk. 2), vandløbet  

 regulativbelægges, og regulativet kan som hidtil fastsætte omfanget og  

 udførelsen af vedligeholdelsen (§ 19, stk. 2, nr. 4). Det foreslås imidlertid  

 (§ 8, stk. 1) overladt til det enkelte amtsråds beslutning, om  

 vedligeholdelsen skal udføres af amtet.
Træffer amtsrådet beslutning herom,  

 vil udgiften til vedligeholdelse kunne brugerfinansieres på samme måde som  

 ovenfor nævnt. Ønsker amtsrådet derimod ikke at påtage sig vedligeholdelsen  

 af et regulativbelagt vandløb, som ikke er miljømæssigt værdifuldt, må  

 udgiften afholdes fuldt ud af de private, der har interesse i vandløbets  

 tilstand.
Det samme vil efter lovforslaget gælde for de vandløb, for hvilke  

 der ikke tilvejebringes regulativ.
 3.5. Andre væsentlige ændringer.
 Det foreslås (§ 19), at vandløbsregulativerne forenkles, og (§ 18, stk.  

 3), at der kan tilvejebringes fællesregulativer for flere vandløb/søer.
 Et særligt regelsæt om vandløbsregulering som i den gældende vandløbslov  

 foreslås udeladt som overflødigt ved siden af de foreslåede almindelige  

 regler om udførelsen af arbejder, der kræver amtsrådets forudgående  

 tilladelse (især § 4, jf. §§ 5 og 6).
Også det særlige regelsæt om vandløbsrestaurering, der findes i den  

 gældende lov, foreslås udeladt og afløst af lovforslagets almindelige regler  

 om arbejder, der udføres efter amtsrådets beslutning herom (§ 4, stk. 1), og  

 af kravet i § 19, stk. 1, om, at nødvendige restaureringsarbejder skal fremgå  

 af vandløbsregulativet.
Hjemmelen for statstilskud til restaureringer  

 foreslås ligeledes udeladt.
Den nugældende okkerlov foreslås afløst af betydeligt forenklede  

 bestemmelser (§ 7) med opgivelse af den gældende hjemmel for statstilskud til  

 nedbringelse af okkergener.
Afgrænsningen af okkerområderne vil blive  

 revurderet.
Efter den gældende vandløbslov har en bredejer ret til - uden for  

 okkerområderne - fra egen grund at aflede vandet fra almindelige drænings- og  

 udgrøftningsanlæg til vandløbet, uden at en særlig tilladelse dertil kræves.  

 Det foreslås (§ 5), at denne fri drænings- og udgrøftningsret udvides til at  

 omfatte ikke blot bredejere.
Der foreslås endvidere en hjemmel for  

 miljøministeren (§ 5, stk. 2) til for bl.a. gendræning i okkerområderne at  

 fastsætte lempeligere regler end efter den nugældende okkerlov.
 Den efter naturfredningsloven gældende størrelsesbegrænsning for  

 beskyttede søer foreslås nedsat fra 500 m2 til 100 m2 (§ 6, nr. 2), og der  

 foreslås indført en generel lovbestemmelse om dyrkningsfri bræmmer i 2 meters  

 bredde langs de miljømæssigt værdifulde vandløb/søer (§ 12).
 De foreslåede bestemmelser er i øvrigt i videst mulig udstrækning  

 harmoniseret med de tilsvarende bestemmelser i de andre samtidigt fremsatte  

 lovforslag.
 3.6. Oversigt over lovforslagets indhold.
 Lovforslaget er disponeret således:
 Kapitel 1 §§ 1-3 Formål m.v.
Kapitel 2 §§ 4-7 Arbejder der kræver tilladelse Kapitel 3 §§ 8-17 Generelle regler Kapitel 4 §§ 18-22 Regulativer Kapitel 5 §§ 23-24 Ekspropriation Kapitel 6 §§ 25-27 Tilsyn Kapitel 7 §§ 28-33 Administrative bestemmelser Kapitel 8 §§ 34-38 Klage og søgsmål Kapitel 9 §§ 39-40 Straf Kapitel 10 §§ 41-45 Ikrafttrædelse og overgangsbestemmelser m.v.
 4. Lovforslagets administrative og økonomiske konsekvenser.
Hovedvirkningen af lovforslaget er for så vidt angår de administrative og  

 økonomiske konsekvenser, at opgaver og dertil hørende ressourcer overføres  

 fra kommunerne til amtskommunerne.
Niveauet for de samlede offentlige  

 udgifter ved lovens anvendelse forudsættes uændret, idet de amtskommunale  

 opgaver for hidtil private vandløb forudsættes opvejet af øget generel  

 brugerfinansiering.
Miljøministeriet vil løbende følge tilrettelæggelsen af  

 brugerfinansieringen med henblik på at sikre, at denne holdes inden for de  

 forudsatte rammer.
 4.1. Kommunerne og amtskommunerne.
Efter lovforslaget er kommunerne ikke længere vandløbsmyndighed, hvilket  

 medfører kommunale besparelser som følge af, at kommunerne ikke har udgifter  

 til - udarbejdelse af nye regulativer, - konkret sagsbehandling, - vedligeholdelse og restaurering af kommunevandløb.
Lovforslaget medfører øgede amtskommunale udgifter som følge af - ændringen af myndighedsstrukturen, hvorefter amtskommunerne overtager  

 behandlingen af en række konkrete sager fra primærkommunerne og udarbejder  

 vandløbsregulativer for de hidtidige kommunevandløb, samt i begrænset omfang  

 overtager konkrete sager fra staten, - amtskommunernes overtagelse af vedligeholdelsen primært for så vidt  

 angår de miljømæssige højt prioriterede kommune- og private vandløb, - ændringen af den hidtidige statslige finansiering af tilskud til  

 vandløbsrestaureringer og af tilskud til nedbringelse af okkergener, som  

 efter forslaget overgår til amtskommunal finansiering.
 De ressourcemæssige konsekvenser af den foreslåede opgaveoverførsel fra  

 kommunerne til amtskommunerne vil blive fastlagt efter drøftelse mellem  

 Miljøministeriet, Amtsrådsforeningen i Danmark og Kommunernes Landsforening  

 og formaliseret i forbindelse med bloktilskudsforhandlingerne.
 Til belysning af den økonomiske størrelsesorden kan oplyses, at de  

 primærkommunale udgifter til vandløbsvæsen i 1988 udgjorde ca. 110 mio. kr.  

 og for 1989 er budgetteret til ca. 115 mio. kr.
 4.2. Staten.
 Den statslige finansiering af tilskud til vandløbsrestaureringer og  

 okkerrensningsanlæg samt af erstatninger efter okkerloven bortfalder efter  

 forslaget.
På forslag til finanslov for 1990 er afsat 3 mio. kr. til tilskud til  

 vandløbsrestaureringer samt 4,3 mio. kr. til tilskud til nedbringelse af  

 okkergener i vandløb.
Disse midler forudsættes overført til amtskommunerne,  

 idet indsatser på de pågældende områder forudsættes videreført i samme omfang  

 som hidtil.
Lovforslaget medfører en begrænset reduktion i det statslige  

 personaleforbrug som følge af, at administrationen af tilskudsordningerne  

 overføres til amtskommunerne.
Dette opvejes af et merforbrug på grund af et  

 forventet øget antal klagesager som følge af regulativbelæggelse af en række  

 i dag private vandløb.
 Samlet vil forslaget således være ressourceneutralt i relation til det  

 statslige personaleforbrug.
Bemærkninger til de enkelte bestemmelser Til kapitel 1 om formål m.v.
I kapitlet angives lovens formål og saglige område, herunder hvilke  

 vandløb og søer loven omfatter.
Endvidere er anført, hvilke hensyn der kan  

 varetages ved lovens administration.
Til § 1 Forslaget angiver lovens formål.
Bestemmelsen i forslagets stk. 1  

 er fælles for hovedlovene.
 Det foreslåede stk. 2 sidestiller hensynet til vandløbenes  

 afstrømningsevne, som har stor betydning navnlig for jordbruget, med de  

 natur- og miljøbeskyttende hensyn, som gør sig gældende ved søerne og de  

 fleste åbne vandløb.
Fremhævelsen af de natur- og miljøbeskyttende hensyn som et ligeværdigt  

 hensyn er et udslag af grundtanken udtrykt i stk. 1. Der bør således bevares  

 endnu uberørte og varierede vandløb med skiftende bredde, høller og stryg,  

 udhulede brinker og varieret bundmateriale.
Sådanne fysiske biotopforhold med  

 dertil knyttet vand af høj kvalitet, iltrigt og køligt med lavt indhold af  

 iltforbrugende opslemmede stoffer, bør ved lovens administration tillige  

 søges tilvejebragt indenfor de regulerede vandløbs profiler.
I forslaget ligger også, at vandløbslejets omgivende jorder, dvs.  

 vandløbsbredderne og bræmmerne langs vandløbet, bør sikres en tilstand, der  

 bidrager til at skabe og opretholde en høj fysisk vandløbskvalitet.
De nævnte  

 vandløbsnære arealer bør være vegetationsdækkede året rundt, således at de  

 kan tilbageholde sand, slam og jord, som ellers ville være blæst eller  

 skyllet ned i vandløbet til skade for vandløbet.
Ganske det samme gælder for  

 sønære arealer.
Breddernes vegetation skal give skygge for vandløbets grøde  

 og være levested for de luftlevende stadier af vandløbenes smådyr og leve- og  

 tilholdssteder for det øvrige plante- og dyreliv, der er tilknyttet  

 grænseområdet mellem vand og land.
 Det er ikke hensigten, at hensynet til vandløbenes afstrømningsevne skal  

 tillægges mindre betydning end efter de gældende regler.
Til § 2 Bestemmelsen fastlægger i stk. 1 lovens saglige område således, at alle  

 vandløb og søer er omfattet af forslaget.
Alle vandløb er således omfattet af forslaget uanset vandløbets bredde,  

 længde, bredejerforhold m.v., d.v.s. åer, bække, kildeområder, kanaler,  

 grøfter, drænledninger og andre rørlagte vandløb.
I forhold til gældende  

 vandløbslov udvides lovens område dermed til også at omfatte såkaldte  

 »enkeltmandsvandløb«, d.v.s. vandløb (vandløbssystemer), der i den  

 fulde udstrækning er beliggende på kun een ejendom.
Sådanne vandløb er  

 imidlertid omfattet af både okkerloven og naturfredningslovens § 43, der ikke  

 som vandløbsloven begrænser lovens umiddelbare anvendelsesområde til  

 »vandløb, hvis tilstedeværelse og vedligeholdelse flere end en enkelt  

 har interesse i« (lovens § 2, stk. 2).
Derimod er strækninger af vandløb og søer, der efter kommunens  

 spildevandsplaner er inddraget som en del af et spildevandsanlæg, efter den  

 gældende lovgivning reguleret efter reglerne om spildevandsanlæg og ikke  

 efter vandløbslovens bestemmelser.
Endvidere er vandforsyningsledninger efter  

 den gældende lovgivning reguleret efter reglerne i vandforsyningsloven.  

 Lovforslaget opretholder denne ordning.
Også for søer gælder, at alle søer, herunder temporære, er omfattet af  

 loven uanset søens størrelse, bredejerforhold m.v.
Efter forslaget til § 6,  

 nr. 2, skal der dog som hovedregel uden tilladelse kunne ændres på meget små  

 og helt isolerede søer.
Loven skelner således ikke mellem, om vandløb eller søer er naturlige, det  

 vil sige skabt fra naturens hånd, eller menneskeskabte eller ændret som følge  

 af naturlige årsager eller menneskets indgreb.
Svømmebassiner og lignende  

 anlæg med fast bund og sider omfattes dog ikke af forslagets søbegreb.
Forslagets stk. 2 indebærer, at etablering eller ændring af anlæg,  

 der influerer på vandløbskvaliteten, herunder dyrelivets frie bevægelighed  

 inden for vandsystemet, eller på vandløbsvandets frie strømning og  

 vandløbslejets form, er omfattet af loven.
Dette svarer til gældende  

 bestemmelser.
Som eksempel på indretninger, der ikke har betydning for  

 forholdene nævnt i § 1, stk. 2, og som derfor kan anbringes uden tilladelse  

 efter § 4, kan nævnes en redekasse i en sø og en spang over et vandløb, for  

 så vidt dens anbringelse ikke griber ind i afstrømningsforholdene eller  

 brinkstabiliteten.
Bestemmelserne i stk. 3 tilsigter at give miljøministeren  

 bemyndigelse til i samme udstrækning som efter lov nr. 146 af 7. maj 1937 at  

 inddrage dele af søterritoriet under vandløbslovgivningen.
De områder der kan  

 tænkes inddraget er områder, der som følge af naturkræfternes indvirken,  

 kunstige anlæg eller på anden måde er gået over til at have karakter af et  

 ferskvandsområde.
En sådan ændring kan ske, hvor tangedannelse, inddigning,  

 landhævning eller dannelse af strømløb og deraf følgende mindsket vandskifte  

 mellem saltvand og tilstrømmende ferskvand resulterer i, at et områdes  

 plante- og dyreliv bliver domineret af karakteristiske ferskvandsarter.  

 1937-loven er hidtil kun anvendt i få tilfælde, og der tilsigtes med  

 bestemmelsen i stk. 3 ingen ændring i hyppigheden af bestemmelsens  

 anvendelse.
Inddrages et område, vil dette som hidtil medføre, at området  

 foruden at blive omfattet af vandløbsloven tillige henføres under  

 bestemmelserne om ferskvandsfiskeri og jagt på de ferske vande.
Til § 3 Stk 1 forlanger i overensstemmelse med sigtet med den gældende  

 vandløbslov, at der ved lovens anvendelse skal foretages en samlet vurdering  

 af en lang række samfundsmæssige hensyn.
Med ordet  

 »jordbrugsmæssige« interesser sigtes til både landbrugets og  

 skovbrugets interesser.
Der gør sig særlige forhold gældende for vandløb i  

 skove, og ved afvejningen efter stk. 1 må amtsrådene være opmærksom på  

 skovlovens bestemmelser om god skovdrift.
 Udnyttelsen af vandkraften til energiproduktion er et af andre hensyn end  

 de i stk. 1 udtrykkeligt anførte, som vil kunne indgå i den samlede vurdering  

 ved lovens anvendelse.
Stk. 2 indeholder i tilslutning hertil nogle prioriteringsregler.
Det  

 foreslås således, at der ved afgørelser vedrørende miljømæssigt værdifulde  

 vandløb og søer skal lægges særlig vægt på de miljøbeskyttende hensyn og i  

 visse tilfælde gives absolut prioritet til disse hensyn.
Forslaget herom har  

 baggrund i den nuværende særlige beskyttelse af åbne vandløb og søer, som er  

 omfattet af naturfredningslovens § 43, idet denne beskyttelse tilsigtes  

 videreført.
Der er således ikke med forslaget tilsigtet en ændring af den  

 praksis, der har været gældende for administrationen af naturfredningslovens  

 § 43.
Stk. 2 anvender udtrykket »højt målsatte i regionplanen«.
Der  

 sigtes herved til vandløb og søer, der på grundlag af  

 recipientkvalitetsplanerne er målsat som naturvidenskabelige referenceområder  

 eller med fiskevandsmålsætning.
Sådanne vandløb vil i almindelighed nu være  

 beskyttet efter § 43 i naturfredningsloven, men uanset om dette er tilfældet,  

 vil de være omfattet af bestemmelsen i stk. 2.
Med udtrykket »uberørte« vandløb sigtes til vandløbsstrækninger,  

 hvis forløb og lejedybde ikke er ændret ved reguleringsarbejder eller hyppig  

 og vidtgående vedligeholdelse.
Med udtrykket »svagt  

 kulturpåvirkede« vandløb sigtes til vandløbsstrækninger, der efter  

 sådanne menneskeskabte indgreb har udviklet et vandløbsleje og en strømrende  

 med varierende bredde- og dybdeforhold.
I disse vandløb kan udviklingen være  

 resultatet af en længere årrækkes manglende eller begrænset vedligeholdelse,  

 eller den kan være resultatet af restaureringsarbejder og/eller miljøvenlig  

 vedligeholdelse.
 Det er i øvrigt en selvfølge, at myndighederne ved lovens anvendelse må  

 respektere de internationale forpligtelser, som Danmark har påtaget sig, især  

 Ramsarkonventionen om beskyttelse af vådområder, Bernkonventionen om  

 beskyttelse af vilde planter og dyr og deres levesteder,  

 EF-fuglebeskyttelsesdirektivet og EF-fiskevandsdirektivet.
Som anført i de almindelige bemærkninger foreslås lovens administration  

 henlagt til amtsrådene.
Da lovbestemmelserne ifølge lovforslaget ikke har den  

 samme detaljeringsgrad som i den gældende vandløbslov, er det nødvendigt, at  

 der som foreslået i stk. 3 gives miljøministeren beføjelse til at  

 udfærdige bindende forskrifter for lovens anvendelse.
Denne beføjelse tænkes  

 anvendt til fastsættelse af bl.a.:
- kriterier for udvælgelsen af vandløb, for hvilke der skal udarbejdes  

 regulativer, - kriterier for vandløb med væsentlig afstrømningsmæssig betydning og  

 retningslinier for regulativbestemmelser med henblik på sikring af  

 vandføringsevnen i disse vandløb, - kriterier for særligt beskyttelsesværdige vandløb og forskrifter for  

 disses eventuelle vedligeholdelse, - grænseværdier for jernudvaskning fra okkerholdige arealer, - bestemmelser særligt for lovens administration i okkerpotentielle  

 områder, herunder retningslinier for amtsrådenes eventuelle udpegning af  

 disse områder, - bestemmelser om udsætning af fisk (»tilladelige arter« og  

 »tilladelige tætheder«) i tilfælde, hvor der ikke findes en af  

 fiskeriministeren godkendt udsætningsplan, og - procedureregler for sagsbehandling.
 Forskrifter i medfør af stk. 3 vil blive drøftet med berørte ministerier  

 og interesserede organisationer, inden de udfærdiges.
Til kapitel 2 om arbejder der kræver tilladelse I dette kapitel bestemmes det i §§ 4-6, hvilke arbejder i eller ved  

 vandløb og søer der kræver en forudgående tilladelse, medens § 7 indeholder  

 de bestemmelser, der vil afløse okkerloven.
Til § 4 Efter den gældende vandløbslov må nærmere angivne arbejder i og ved  

 vandløb og søer kun foretages efter tilladelse fra  

 vandløbsmyndigheden, og vandløbsmyndigheden kan beslutte selv at  

 udføre foranstaltninger, bl.a. restaureringsarbejder efter lovens § 37. Som  

 nærmere begrundet i afsnit 3.3 i de almindelige bemærkninger foreslås den  

 gældende vandløbslovs sondring mellem amts- og kommunevandløb opgivet og  

 administrationen af en ny vandløbslov henlagt alene til amtsrådene.
Med denne  

 ændring vil de i stk. 1, jf. §§ 5 og 6, foreslåede bestemmelser i det  

 væsentlige give tilstanden i vandløb og søer den samme beskyttelse, som den  

 gældende vandløbslov og naturfredningslovens § 43 medfører.
I nr. 1 foreslås det, at ordningen efter hovedreglen i den gældende  

 vandløbslovs § 21 opretholdes.
Nr. 1 skal imidlertid sammenholdes med  

 lovforslagets § 5, der i videre udstrækning end den gældende lovs § 3, stk.  

 2, undtager etablering af dræn og grøfter fra kravet om tilladelse, og med  

 lovforslagets § 6, nr. 1, om anlæg af isolerede søer.
Efter nr. 2 vil enhver ændring af vandløbs form, forløb og fald  

 samt søers form kræve forudgående tilladelse fra amtsrådet.
Det gælder  

 således bl.a. vandløbsregulering og restaurering af vandløb og søer.  

 Fjernelse af sand- og slamaflejringer og grøde indebærer også en ændring af  

 vandløbets eller søens aktuelle tilstand, men kan efter lovforslagets § 6,  

 nr. 3, foretages uden tilladelse, jf. dog § 8, stk. 1, 1. pkt.
Ændring af flora og fauna, herunder udsætning af andefugle og fisk, er  

 ligeledes omfattet af bestemmelsen.
Bestemmelsen giver således amtsrådet som  

 recipientansvarlig myndighed mulighed for en regulering af udsætningen af  

 fiskearter, både oprindeligt danske og andre arter, som kan forrykke den  

 økologiske balance i især søer og ændre disses forureningsmæssige tilstand og  

 det tilstedeværende plante- og dyrelivs sammensætning og tæthed.
 Nr. 2 skal sammenholdes med lovforslagets § 5, der i videre udstrækning  

 end den gældende lovs § 3, stk. 2, undtager ændring af dræn og  

 udgrøftningsanlæg fra kravet om tilladelse, og med lovforslagets § 6, nr. 2,  

 om ændring af tilstanden af små og isolerede søer.
 Nr. 3 kræver tilladelse til etablering eller ændring af et hvilket som  

 helst bygværk i og ved vandløb (stemmeværker, udpumpningsanlæg, styrt, stryg,  

 fisketrapper, vandturbiner, fordelingsbygværker og lignende), såfremt  

 bygværket har betydning for vandløbskvaliteten og afstrømningsforholdene.  

 Bestemmelsen indebærer, at udpumpningsanlæg i forbindelse med dræning eller  

 udgrøftning, jf. § 5, ligesom efter den gældende vandløbslov er omfattet af  

 kravet om godkendelse.
 Også terrænmæssige ændringer og hegning, f.eks. i forbindelse med  

 etablering af kreaturvandingssteder, vil efter nr. 4 kræve tilladelse,  

 medmindre et vandløbsregulativ giver nærmere retningslinjer herfor.
Det foreslåede stk. 2 afspejler den afbureaukratisering, der også  

 tilsigtes med lovforslaget.
Efter de gældende bestemmelser i vandløbsloven,  

 jf. nærmere kapitel 6 i bekendtgørelse nr. 424 af 7. september 1983, har  

 vandløbsmyndigheden pligt til at realitetsbehandle en ansøgning fra blot en  

 enkelt ejer om f.eks. vandløbsregulering og nydræning af arealer, selv om  

 projektet berører flere ejendomme.
Vandløbsmyndigheden kan godkende  

 projektet, uden at der behøver at foreligge enighed herom blandt de berørte  

 ejere, og kan vandløbsmyndigheden ikke tilvejebringe forlig om økonomiske  

 spørgsmål, skal de afgøres af landvæsensretten, jf. lovens § 74. Det har  

 været overvejet som led i en afbureaukratisering at kræve enighed blandt alle  

 berørte ejere, for at amtsrådet skulle kunne meddele en tilladelse efter stk.  

 1, men da en enkelt ejer ikke bør kunne blokere for en samfundsmæssig  

 ønskelig ordning, foreslås det blot bestemt i stk. 2, 1. pkt., at amtsrådet  

 kan afvise at behandle en ansøgning om tilladelse til at udføre et arbejde,  

 der vil få virkninger på andre ejendomme end ansøgerens, så længe der ikke er  

 enighed mellem de pågældende ejere om projektet, dets finansiering og  

 udgifterne ved dets drift eller vedligeholdelse.
Efter forslaget skal  

 vandløbsmyndigheden (nu alene amtsrådet) således som hidtil kunne meddele den  

 ansøgte tilladelse, selv om der ikke er enighed mellem de berørte ejere, og  

 skal da efter 2. pkt. fastsætte udgiftsfordelingen efter et nyttekriterium,  

 jf. den gældende vandløbslovs § 24, stk. 1, og f.eks. § 5, stk. 2, i lov nr.  

 108 af 5. marts 1988 om kystbeskyttelse.
Der påregnes fastsat gebyr efter  

 lovforslagets § 31 for amtsrådets behandling af en ansøgning om tilladelse,  

 når flere berørte ejere ikke er enige, og efter lovforslagets § 34, stk. 1,  

 skal hverken amtsrådets afvisning af at behandle ansøgningen eller en fastsat  

 udgiftsfordeling kunne påklages.
 Stk. 3 svarer til bestemmelser i den øvrige miljølovgivning.
Ad stk. 4: Efter den gældende vandløbslovs § 26, § 30, § 37, stk.  

 5, § 46 og § 52 fastsætter miljøministeren nærmere regler for  

 vandløbsmyndighedens sagsbehandling, herunder om offentlighedens medvirken.  

 Sådanne regler er fastsat i bekendtgørelse nr. 424 af 7. september 1983.  

 Naturfredningslovens § 45, stk. 2, kræver for afgørelser efter lovens § 43  

 både skriftlig underretning af de klageberettigede og offentliggørelse af  

 afgørelsen, og miljøministeren kan fastsætte nærmere regler for  

 offentliggørelsen, herunder fritage for kravet.
Sådanne regler er fastsat i  

 bekendtgørelse nr. 521 af 2. november 1983.
Lovforslagets § 4, stk. 1, omfatter arbejder, der kan have betydelige  

 konsekvenser og påkalder sig stor almen interesse, men bestemmelsen omfatter  

 også foranstaltninger, som i det væsentlige kun har interesse for ansøgeren.  

 For at undgå en vidtstrakt detaljering i loven foreslås det i stk. 4 overladt  

 til miljøministeren at give nærmere forskrifter for, hvordan og til hvem  

 amtsrådet skal give underretning om tilladelser og beslutninger efter stk. 1.  

 Allerede lovforslagets § 3, stk. 3, afgiver hjemmel for administrativt  

 fastsatte bestemmelser herom og - som den gældende vandløbslov - om  

 amtsrådets sagsbehandling i øvrigt.
På grund af sammenhængen med adgangen for  

 andre end vedkommende ansøger til at påklage en afgørelse efter stk. 1, jf.  

 lovforslagets § 36, findes det imidlertid rigtigst at optage en specifik  

 hjemmel i § 4, stk. 4.
Ad stk. 5: Efter den gældende vandløbslovs § 82, stk 3, og efter  

 naturfredningslovens § 45, stk. 3, jf. § 58, stk. 5, må en meddelt tilladelse  

 ikke udnyttes, før klagefristen er udløbet.
Efter den gældende vandløbslovs §  

 82, stk. 5, kan miljøministeren fastsætte regler, hvorved vandløbslovens  

 ordning fraviges for mindre anlægsarbejder, og sådanne regler er fastsat i  

 bekendtgørelse nr. 424 af 7. september 1983.
Som ovenfor fremhævet omfatter lovforslagets § 4, stk. 1, forhold af meget  

 forskellig interesse, og det findes rimeligt at give amtsrådet mulighed for  

 at tillade mindre arbejder iværksat inden klagefristens udløb.
Om fornødent  

 vil miljøministeren i medfør af lovforslagets § 3, stk. 3, kunne give nærmere  

 forskrifter for amtsrådets afgørelser i så henseende.
 Hvis der imidlertid inden udløbet af klagefristen indgives klage over en  

 sådan tilladelse, følger det af lovforslagets § 37, stk. 3, at der da  

 indtræder opsættende virkning for tilladelsen, medmindre det tilladte arbejde  

 allerede er fuldført, eller klagemyndigheden bestemmer andet.
 Med det foreslåede stk. 6 indføres en i hovedsagen tilsvarende  

 regel for så vidt angår arbejder, som amtsrådet beslutter selv at udføre,  

 bortset fra de i § 8, stk. 1, nævnte vedligeholdelsesarbejder.
 Forældelsesfristen i stk. 7 er ny i forhold til den gældende  

 vandløbslov, men naturfredningslovens § 64 a indeholder en 5-årig  

 forældelsesfrist for bl.a. tilladelser efter lovens § 43. Bestemmelser  

 svarende til stk. 6 er foreslået optaget også i forslagene til lov om  

 naturbeskyttelse, lov om planlægning og lov om råstoffer.
Til § 5 Med stk. 1 ikke blot opretholdes jordbrugserhvervenes fri  

 dræningsret, som den er fastlagt i vandløbslovens § 3, stk. 1 og 2, med de  

 begrænsninger, der følger af okkerloven.
Denne fri dræningsret foreslås  

 udvidet til at gælde også for dræninger, der omfatter flere ejendomme.
Det  

 bemærkes, at denne dræningsret naturligvis som hidtil ikke giver ret til uden  

 amtsrådets tilladelse at ændre tilstanden af områder (moser, strandenge  

 m.v.), der er beskyttede i henhold til naturfredningsloven, jf. forslaget til  

 lov om naturbeskyttelse.
 Forslaget giver også mulighed for uden godkendelse at ændre bestående dræn  

 og udgrøftningsanlæg. Åbne udgrøftningsanlæg, der er omfattet af § 3, stk. 2,  

 kan dog ikke ændres uden godkendelse, jf. nr. 3. Som eksempel herpå kan  

 nævnes kanalerne i Tøndermarsken.
 Stk. 2 åbner mulighed for, at der i okkerområder, uden at en forudgående  

 tilladelse er nødvendig, i dyrkningsøjemed kan foretages ændring af dræn og  

 udgrøftningsanlæg og afdræning af jernholdigt grundvand i lavbundsområder.  

 Gendræning i den foreslåede bestemmelses forstand vil ikke forudsætte, at de  

 nye drænrør lægges præcis, hvor de tidligere rør lå.
Stk. 2 vil eksempelvis muliggøre, at der indføres en ordning, så allerede  

 drænede arealer i okkerområderne kan gendrænes uden tilladelse efter § 4,  

 stk. 1, hvis amtsrådet ikke reagerer inden en vis frist efter at have  

 modtaget anmeldelse om projektet.
I regler herom kan fastsættes kriterier for  

 amtsrådets vurdering af, om en anmeldelse af et gendræningsprojekt blot kan  

 henlægges, jf. også lovforslagets § 3, stk. 3. Fører vurderingen til, at en  

 tilladelse efter § 4, stk. 1, må kræves, bliver bestemmelserne i § 7, stk.  

 2-4, aktuelle.
Bestemmelser i medfør af det foreslåede stk. 2 vil forinden udfærdigelsen  

 blive forhandlet med Landbrugsministeriet og berørte organisationer.
Der  

 henvises i øvrigt til bemærkningerne til § 3, stk. 3, og § 7.
 Retten efter bestemmelsen vil som hidtil ikke give adgang til uden  

 forudgående tilladelse at foretage reguleringsarbejder i det vandløb, hvortil  

 dræningen eller udgrøftningen sker.
Regulativbestemmelser kan som hidtil foreskrive beliggenheden - både  

 dybdemæssigt (kotemæssigt) og strækningsmæssigt (ned ad vandløbet) - af udløb  

 af dræn og grøfter.
Bestemmelser herom kan være påkrævede ud fra både  

 hydrauliske (afstrømningsmæssige) og miljømæssige hensyn.
Til § 6 Nr. 1 opretholder den gældende retstilstand efter vandløbsloven.
Efter de gældende regler i naturfredningslovens § 43, jf. bekendtgørelse  

 nr. 521 af 2. november 1983, kræves amtsrådets tilladelse til en ændring af  

 tilstanden af en mere end 500 m2 stor sø. Forslaget under nr. 2 vil  

 set på denne baggrund fremkalde en øget beskyttelse af landets værdifulde  

 vådområder.
Vandløbslovgivningen har imidlertid til stadighed omfattet søer  

 uanset deres størrelse, når søen har mere end een bredejer, og derfor  

 nødvendiggjort vandløbsmyndighedens tilladelse til tørlægning af og andre  

 indgreb i en sådan sø. Forslaget under nr. 2 vil set på denne baggrund betyde  

 en afregulering af søer, der er under 100 m2 og har flere bredejere.
Antallet af isolerede søer under 500 m2 bliver til stadighed reduceret som  

 følge af opfyldning og afvanding.
Disse mindre søer rummer ofte et særpræget  

 dyre- og planteliv, bl.a. som følge af manglen på fisk.
Set på baggrund af  

 søbeskyttelsen efter den gældende naturfredningslovgivning kan det skønnes,  

 at lovforslagets størrelsesgrænse på 100 m2 vil betyde, at 80-90 pct. af de  

 endnu eksisterende søer under 500 m2 vil blive inddraget under beskyttelsen.  

 For de resterende 10-20 pct., der er mindre end 100 m2, vil lovforslaget som  

 nævnt umiddelbart betyde en afregulering set på baggrund af den gældende  

 vandløbslov, for så vidt søen har flere bredejere.
Efter lovforslagets § 18,  

 jf. § 19, stk. 2, nr. 2, kan amtsrådet imidlertid ved et regulativ for en  

 eller flere af disse helt små søer tilvejebringe den samme beskyttelse som  

 for større søer, hvis dette efter en konkret vurdering skønnes ønskeligt.
Nr. 3 svarer til gældende bestemmelser i vandløbsloven (§ 27, stk. 1, og §  

 35, stk. 1, sammenholdt med § 16) om adgangen til at udføre  

 vedligeholdelsesarbejder, hvorved der ikke sker indgreb i vandløbets faste  

 profil.
Nr. 3 omfatter således fjernelse af sand- og slamaflejringer ikke  

 blot fra strømrenden, men også for at frilægge drænudløb.
Det fremgår  

 imidlertid af lovforslagets § 8, stk. 1, 1. pkt., at nr. 3 ikke har virkning  

 for de miljømæssigt værdifulde vandløb og søer, som er omfattet af § 3, stk.  

 2, idet kun amtsrådet må foretage disse arbejder i sådanne vandløb og søer.
Det følger af lovforslagets § 10, at den, der fjerner slam og grøde,  

 normalt har pligt til at optage materialet fra vandløbet.
Af lovforslagets §  

 11 følger, at bredejeren har pligt til at bortskaffe oplagt fyld og grøde.  

 Dette svarer til retstilstanden efter den gældende vandløbslov.
Bestemmelsen i nr. 4 fritager for godkendelse efter stk. 1, når  

 udsætning af fisk sker på grundlag af en udsætningsplan godkendt af  

 fiskeriministeren.
I en udsætningsplan kan optages bestemmelser om, hvilke  

 fisk der må udsættes i det område, planen omfatter, og med hvilken tæthed.  

 Den recipientansvarlige myndighed vil blive hørt i forbindelse med revision  

 af gældende planer og eventuel udarbejdelse af nye planer.
 For søer uden afløb vil der i et regulativ, jf. lovforslagets § 19, stk.  

 2, nr. 3, kunne optages tilsvarende bestemmelser om tilladelige fiske- og  

 krebseudsætninger, som herefter vil være godkendt efter vandløbsloven og, for  

 så vidt angår faunafremmede fisk, også efter lov om naturbeskyttelse.
 Fiskeudsætninger, som ikke er godkendt ved en udsætningsplan eller et  

 vandløbsregulativ, må først foretages efter godkendelse i henhold til de  

 gældende love.
Bestemmelserne i nr. 5 og 6 tillægger det  

 »bonusvirkning«, at en lokalplan eller fredning tillader eller  

 foreskriver bestemt angivne indgreb.
Efter nr. 5 vil dette gælde fredninger  

 efter den foreslåede lov om naturbeskyttelse og - i det omfang der fastsættes  

 særlige overgangsregler herom efter dette lovforslags § 95, stk. 5 - tillige  

 fredninger på grundlag af en fredningssag, der verserer ved lovens  

 ikrafttræden.
Bonusvirkningen efter nr. 6 gælder kun lokalplaner, der  

 tilvejebringes efter reglerne i den foreslåede lov om planlægning.
Til § 7 Med de foreslåede bestemmelser tilsigtes en videreførelse af de særlige  

 regler i den nugældende okkerlovgivning om jordbrugets dræning og udgrøftning  

 med den mulige ændring, der følger af lovforslagets § 5, stk. 2. Der foreslås  

 yderligere den ændring, at den statslige finansiering af okkerrensningsanlæg  

 eller eventuelle erstatninger for afslag afløses af en amtskommunal  

 finansiering.
Dette vil medføre en væsentlig forenkling af den nuværende  

 administration af okkerloven.
Efter 1. pkt. i det foreslåede stk. 1 afgrænser ministeren de  

 okkerpotentielle områder.
Dette svarer til de gældende bestemmelser i  

 okkerloven.
På baggrund af de indvundne erfaringer vil okkerområderne  

 formentlig kunne indsnævres, og der vil nu blive påbegyndt en revurdering af  

 afgrænsningen.
Dette vil ske i samarbejde med bl.a.
Landbrugsministeriet og  

 landbrugsorganisationerne.
Efter stk. 1, 2. pkt., skal miljøministeren kunne overlade afgrænsningen  

 af okkerområderne til amtsrådene.
Forskrifter herom kan udfærdiges efter § 3,  

 stk. 3, og en udnyttelse af den foreslåede bemyndigelse i 2. pkt. vil  

 forudsætte, at grundlaget for sådanne forskrifter er til stede.
 Forslagets stk. 4 vil medføre, at vejlovens taksationsmyndigheder  

 afløser landvæsenskommissionerne som erstatningsfastsættende myndighed, når  

 der ikke er enighed mellem ejeren og amtsrådet om erstatningens størrelse.  

 Der henvises herved til afsnit 3.3. i de almindelige bemærkninger.
Den henvisning, der i lovforslagets § 24, stk. 2, er gjort til  

 bestemmelser i vejloven, indebærer, at der ud over erstatningen kan tillægges  

 ejeren en passende godtgørelse for nødvendige udgifter til sagkyndig bistand,  

 jf. vejlovens § 61. Det foreslåede stk. 4 tydeliggør, at disse  

 »sagsomkostninger« omfatter ejerens nødvendige udgifter til krævede  

 forundersøgelser.
Det er en naturlig forudsætning for tilkendelse af den  

 nævnte godtgørelse, at det pågældende drænings- eller udgrøftningsprojekt  

 vedrører et areal, som ejeren reelt ønskede opdyrket.
 Forslaget i stk. 5, hvorefter en udbetalt erstatning kan kræves  

 tilbagebetalt, hvis et afslag senere ændres til en tilladelse, forudsætter  

 som den gældende tilsvarende bestemmelse, at en ændring af den tidligere  

 afgørelse sker på grundlag af en ny ansøgning.
Til kapitel 3 om generelle regler I dette kapitel er der samlet en række generelle regler.
Der er regler om  

 amtsrådets adgang til at udføre arbejder i vandløb og søer af stor  

 miljømæssig betydning og om bredejernes forpligteIser i forbindelse hermed.  

 Kapitlet indeholder funktionskrav til rørlagte vandløb og opstemningsanlæg.  

 Bestemmelserne om bræmmer ved vandløb og søer samt reglerne om sejlads er  

 ligeledes indeholdt i dette kapitel.
Til § 8 Stk. 1 omhandler den fjernelse af sand- og slamaflejringer og grøde, som i  

 den gældende vandløbslov benævnes vedligeholdelse.
Den gældende lov sondrer i  

 så henseende mellem offentlige og private vandløb (herunder søer), i hvis  

 vedligeholdelse flere end en enkelt har interesse, jf. lovens § 2, stk. 1 og  

 2.
Efter den gældende lovs § 31, stk. 1, har amtsrådet henholdsvis  

 kommunalbestyrelsen pligt til at vedligeholde de offentlige vandløb.
Udgiften  

 dertil afholdes af vedkommende myndighed, som dog i visse tilfælde kan  

 opkræve særlige bidrag.
Hjemmel for en sådan hel eller delvis brugerbetaling  

 findes i lovens § 31, stk. 2 (om vandløb under et pumpe- eller  

 landvindingslag), § 68, stk. 1 (om forøget afløbsmængde som følge af  

 bebyggelse, vejanlæg, udpumpning og boringer), § 68, stk. 2 (om  

 spildevandstilførsel) og § 68, stk. 3 (om vandindvinding).
 Pligten til at vedligeholde private vandløb påhviler de private, der har  

 interesse i vandløbet, som udgangspunkt bredejerne, jf. lovens § 35, og  

 udgifterne dertil er det offentlige uvedkommende.
Lovforslaget opgiver den hidtidige sondring mellem offentlige og private  

 vandløb og søer.
I henseende til fjernelse af sand- og slamaflejringer og  

 grøde anlægges i stedet en sondring mellem de miljømæssigt værdifulde vandløb  

 og søer (§ 3, stk. 2) og andre vandløb og søer.
Det foreslås i stk. 1, 1. pkt., at kun amtsrådet må fjerne sand- og  

 slamaflejringer og grøde i de miljømæssigt værdifulde vandløb og søer.
For  

 disse vandløb og søer (dog kun for søer over 100 m2) skal der efter  

 lovforslagets § 18, stk. 2, tilvejebringes regulativ, og det skal efter § 19,  

 stk. 1, nr. 3, deri bestemmes, om der må fjernes aflejringer og grøde.
Hvis  

 regulativet giver adgang dertil, må amtsrådet afholde udgifterne til  

 vedligeholdelsen, men den ovenfor nævnte gældende hjemmel for brugerbetaling  

 foreslås i § 9, stk. 1, videreført og udvidet.
Den foreslåede ordning  

 vedrørende finansieringen af vedligeholdelsen af de miljømæssigt værdifulde  

 vandløb svarer således til den gældende ordning for offentlige vandløb med  

 den udvidelse, der følger af forslagets § 9, stk. 1, nr. 2.
For andre vandløb og søer end de miljømæssigt værdifulde følger det  

 forudsætningsvis af 2. pkt. i stk. 1, at det som udgangspunkt er helt  

 overladt til ejeren af vandløbet eller søen at foretage den grødeskæring og  

 fjernelse af aflejringer, som ejeren måtte ønske eller være retligt  

 forpligtet til at udføre.
Eventuelle nærmere regler i et regulativ, jf.  

 forslagets § 19, stk. 2, nr. 4, skal dog overholdes.
Det følger af forslagets  

 § 6, nr. 3, at fjernelse af sand- og slamaflejringer og grøde (hvorved  

 vandløbets aktuelle tilstand ændres) kan foretages uden amtsrådets tilladelse  

 efter § 4, stk. 1, nr. 2.
Efter stk. 1, 2. pkt., skal amtsrådet imidlertid kunne påtage sig  

 vedligeholdelsen af et vandløb eller en sø, der ikke kan betegnes som  

 miljømæssigt værdifuld.
Sådanne vandløb og søer kan være omfattet af et  

 regulativ, og i så fald skal regulativets nærmere bestemmelser om bl.a.  

 tidspunkt for vedligeholdelsesarbejdernes udførelse overholdes.
Det bemærkes  

 herved, at der efter lovforslaget § 18, stk. 2, er pligt for amtsrådet til at  

 tilvejebringe regulativer også for alle vandløb, der har væsentlig  

 afstrømningsmæssig betydning.
Amtsrådene kan som hidtil vælge mellem at udføre  

 vedligeholdelsesarbejderne ved amtskommunernes eget personale og materiel  

 eller at udbyde dem i entreprise.
Det er også muligt for amtsrådene at aftale  

 med de pågældende bredejere, at disse fysisk udfører vedligeholdelsen inden  

 for de rammer, amtsrådet opstiller.
Hvis amtsrådet vælger at udbyde  

 arbejderne i entreprise, forventes amtsrådet at følge de almindelige regler  

 for licitationer.
Amtsrådets udgifter til vedligeholdelsen, såfremt amtsrådet efter stk. 1,  

 2. pkt., beslutter at påtage sig arbejdet, kan efter § 9, stk. 1, helt eller  

 delvis brugerfinansieres.
Hvis amtsrådet ikke vil udnytte retten efter stk.  

 1, 2. pkt., bliver finansieringen af vedligeholdelsen amtskommunen  

 uvedkommende.
 Den ovenfor nævnte sondring mellem miljømæssigt værdifulde og andre  

 vandløb/søer bliver først præcis, når der er tilvejebragt regulativer, jf.  

 lovforslagets § 19, stk. 1, nr. 1. Der foreslås derfor i § 42, stk. 2, og §  

 43 en hensigtsmæssig overgangsordning.
Stk. 2 vil afløse den gældende vandløbslovs § 34 om skyggegivende  

 beplantning.
Efter forslaget kan ikke blot - som efter de gældende  

 bestemmelser - hensynet til at begrænse grødevæksten, men også den  

 brinkstabiliserende betydning af beplantning begrunde bestemmelsens  

 anvendelse.
En skyggegivende beplantning langs vandløbene kan foretages i bræmmen  

 efter lovforslagets § 12 og vil medføre, at behovet for grødeoptagning  

 formindskes til fordel for bredejerne.
Lovforslaget knytter ikke erstatning  

 til påbud efter stk. 2, men amtsrådets foretagelse af beplantning er omfattet  

 af lovforslagets § 16, stk. 1.
Til § 9 Stk. 1 viderefører den hjemmel for hel eller delvis brugerbetaling, som  

 findes i den gældende vandløbslovs § 31, stk. 2, og § 68, stk. 1-3, og  

 udvider hjemmelen for så vidt angår ejere af ejendomme, der udleder dræn-  

 eller spildevand til vandløb.
Det forudsættes således, at den udvidede  

 hjemmel til at opkræve brugerbetaling anvendes i tilfælde, hvor der er  

 gennemført større drænprojekter.
Herudover bør brugerbetaling også benyttes  

 ved større separate spildevandsudledninger.
Det vil være naturligt som  

 kriterium at anvende de udledte vandmængder opgjort på grundlag af de  

 tilladte spildevandsudledninger og de ved drænprojektet beregnede  

 afstrømninger.
Ved den nævnte brugerbetaling tilstræbes en administrativ  

 enkel tilrettelæggelse af brugerbetalingen, der hidtil har haft et yderst  

 begrænset omfang.
Den foreslåede brugerbetaling, der typisk fastsættes af  

 amtskommunen i forbindelse med den årlige budgetbehandling, kan ud fra  

 administrative hensyn beregnes som en procentdel af de samlede udgifter til  

 vandløbsvedligeholdelse.
 Stk. 2 opretholder retstilstanden efter den gældende vandløbslovs § 65 for  

 så vidt angår de udgifter, der er nævnt i den foreslåede bestemmelse.
Til § 10 Den foreslåede bestemmelse viderefører med redaktionelle ændringer de  

 gældende bestemmelser i vandløbslovens § 27, stk. 3 og 4.
 Bestemmelsen skal i øvrigt ses i sammenhæng med lovforslagets § 6, nr. 3,  

 hvorefter videretransport af sand- og slamaflejringer samt grøde ikke er  

 tilladt.
Til § 11 De foreslåede bestemmelser svarer med redaktionelle ændringer til den  

 gældende vandløbslov § 28.
Til § 12 Efter vandløbslovens § 69 må der ikke dyrkes eller plantes m.v. så nær et  

 vandløb, at dets vedligeholdelse, fyldens oplægning eller tilsynets færdsel  

 hindres.
Disse regler gælder for ethvert vandløb.
Vandløbsmyndigheden kan -  

 for offentlige vandløb i regulativer - fastsætte nærmere bestemmelser herom,  

 herunder fastsætte den præcise afstand fra vandløbet (vandløbsstrækningen),  

 som skal overholdes.
Afstanden kan ikke være større, end det er nødvendigt af  

 hensyn til vedligeholdelsen af vandløbet.
 Den fastlagte dyrkningsfri bræmme kan i regulativerne variere fra 1-2 m.  

 Herudover har de fleste regulativer bestemmelser om, at der ved maskinel  

 oprensning af vandløb skal benyttes et areal varierende fra 8-12 m langs  

 vandløb.
 Denne ordning foreslås afløst af bestemmelserne i § 12 og § 19, stk. 2,  

 nr. 5.
I § 12 foreslås generelt fastlagt en 2 meter bred dyrkningsfri bræmme  

 langs alle miljømæssigt værdifulde vandløb og søer over 100 m2 i landzone.  

 Den foreslåede bestemmelse markerer, at den dyrkningsfri bræmme er en  

 »åkant« som en del af vandløbet. Åkanten skal bevares og sikres i  

 en stabil tilstand, så risikoen for udskridninger mindskes bl.a. i  

 forbindelse med jordbrugets anvendelse af tunge maskiner.
Dette vil resultere  

 i et mindsket behov for omkostningskrævende og miljømæssigt belastende  

 oprensning.
Den fysiske vandløbskvalitet vil udvikle sig i overensstemmelse  

 med de hydrauliske kræfter i vandløbet og dermed sikre en vandløbskvalitet,  

 der er tilfredsstillende i både afstrømnings- og miljømæssig henseende.
 Hensynet til at lette eller overhovedet muliggøre vedligeholdelse af  

 vandløbet vil ofte være tilgodeset ved kravet i § 12, men i § 19, stk. 2, nr.  

 5, er det - som en opretholdelse af de gældende regler - foreslået, at et  

 regulativ kan fastlægge et særligt arbejdsområde, hvis dette er påkrævet af  

 hensyn til vedligeholdelsen.
Lovforslaget indeholder ingen bestemmelser om erstatning til de  

 grundejere, hvis ejendom berøres af kravet i § 12 om opretholdelse af en  

 dyrkningsfri bræmme.
Også på baggrund af de hidtil gældende regler må den  

 foreslåede generelle lovbestemmelse, selv om den er indispensabel, i de alt  

 overvejende tilfælde anses som en almindelig regulering af ejendomsrettens  

 grænser.
Det kan imidlertid ikke udelukkes, at bestemmelsen i enkelte  

 atypiske tilfælde kan påføre en ejer sådanne tab, at et erstatningskrav kan  

 støttes umiddelbart på grundlovens § 73. Erstatningskravet må da gøres  

 gældende for de almindelige domstole.
Til § 13 Den foreslåede bestemmelse om, at rørlagte vandløb skal sikres frit løb,  

 er ny.
Som udgangspunkt må ejeren af det rørlagte vandløb, f.eks. et dræn,  

 drage omsorg for, at dets vandføringsevne opretholdes, så opsamlinger ikke  

 foranlediger oversvømmelser.
Det vil imidlertid ofte være aftalt eller følge  

 af en kendelse afsagt af en landvæsensret eller en afgørelse truffet af  

 vandløbsmyndigheden, at forpligtelsen påhviler ejerne af de arealer, der er  

 blevet jordforbedret ved vandløbets etablering.
Overtrædelse af bestemmelsen  

 foreslås ikke at skulle medføre strafansvar, men kan danne grundlag for et  

 erstatningsansvar.
 Den øvrige bestanddel af forslaget svarer med redaktionelle ændringer til  

 den gældende vandløbslovs § 6, stk. 3.
Til § 14 Den gældende vandløbslovs § 50 giver vandløbsmyndigheden mulighed for at  

 gribe ind overfor opstemningsanlæg, der er til væsentlig skade for  

 vandløbskvaliteten, med krav om ændring eller nedlæggelse af anlægget.
 Den foreslåede bestemmelse stiller som et umiddelbart krav, at alle  

 opstemningsanlæg skal indrettes og drives således, at de ikke er til skade  

 for vandløbskvaliteten.
 Baggrunden for forslaget er et ønske om at få løst de væsentlige  

 miljømæssige problemer, som mange opstemningsanlæg giver anledning til, idet  

 de er impassable og dermed er en hidring for opfyldelsen af målsætningen for  

 vandløbet.
 Efter forslaget overlades det til den enkelte stemmeværksejer at vælge,  

 hvilke foranstaltninger der skal gennemføres ved det enkelte anlæg for at  

 tilgodese kravet i bestemmelsen.
 I visse tilfælde kræver ændring af et opstemningsanlæg, at der etableres  

 en fisketrappe, selvom det ikke tidligere har været nødvendigt i medfør af  

 ferskvandsfiskeriloven.
Til § 15 Den foreslåede bestemmelse vil afløse vandløbslovens § 6, stk. 1.  

 Bestemmelsen regulerer som hidtil ikke afstrømninger i forbindelse med  

 byudvikling og anlæg af veje og andre befæstede arealer.
Denne afstrømning er  

 reguleret i miljøbeskyttelsesloven efter denne lovs regler om spildevand.
Til § 16 Den gældende vandløbslov indeholder flere bestemmelser, hvorefter tab som  

 følge af arbejder i vandløb kan kræves erstattet (§ 23 om vandløbsregulering,  

 § 28, sidste pkt., om vedligeholdelsesarbejder, § 37, stk. 4, om  

 vandløbsrestaurering, § 43 om udpumpningsanlæg, § 51 om broer og  

 opstemningsanlæg og § 57, stk. 1, sidste pkt., om færdsel i forbindelse med  

 vedligeholdelsesarbejder, jf. også § 63 om medbenyttelse af et eksisterende  

 anlæg). Det foreslås, at der i stedet i stk. 1 udtrykkes den - i  

 øvrigt selvfølgelige - generelle regel, at udførelse af et arbejde i eller  

 ved vandløb eller søer medfører erstatningsansvar for eventuelle tab, som  

 derved påføres andre.
Et erstatningsansvar må i givet fald gøres gældende for  

 de almindelige domstole.
 Stk. 2 svarer reelt til den gældende vandløbslov § 3, stk. 3.
Til § 17 De foreslåede bestemmelser vil afløse reglerne i vandløbslovens § 4 og  

 naturfredningslovens § 60 a om sejlads på vandløb og søer.
 En lovbestemt ret for almenheden til at anvende vandløb og søer, der har  

 flere bredejere, til sejlads med ikke- motordrevne småfartøjer, findes i den  

 gældende vandløbslovs § 4, stk. 1. Det foreslåede stk. 1 viderefører  

 denne retstilstand, men medtager ikke den ret selvfølgelige tilføjelse i den  

 gældende bestemmelse, at sejladsretten ikke må udøves til skade eller ulempe  

 for vandløbet eller for jagt, fiskeri og rørskæring.
Efter den gældende lovgivning kan denne lovbestemte sejladsret for  

 almenheden både begrænses og udvides.
Ifølge vandløbslovens § 4, stk. 3, jf.  

 § 10 i bekendtgørelse nr. 49 af 15. februar 1985, kan vandløbsmyndigheden  

 træffe beslutning herom, og beslutningen skal fremgå af vandløbsregulativet.  

 Ifølge naturfredningslovens § 60 a, stk. 2, kan også miljøministeren regulere  

 sejladsretten ved bestemmelser herom i en bekendtgørelse, men ministerens  

 beføjelse forudsætter, at vedkommende amtssråd har anmodet om en regulering.
Ved det foreslåede stk. 2, 1. pkt., videreføres ordningen efter den  

 gældende vandløbslovs § 4, stk. 3, hvorimod beføjelsen til miljøministeren  

 efter naturfredningslovens § 60 a, stk. 2, bortfalder.
Denne sidstnævnte  

 bestemmelse har haft visse større vandløb, der gennemstrømmer flere amter,  

 for øje.
Lovforslaget § 20, stk. 2, og § 29 vil imidlertid sikre, at  

 overordnede hensyn kan varetages.
Det forudsættes i øvrigt, at de regionale rådgivende råd, som foreslås  

 oprettet i hvert amt, jf. forslaget til lov om naturbeskyttelse, kommer til  

 at behandle også spørgsmål om sejlads.
Endvidere vil Miljøministeriet virke  

 for, at der for så vidt angår større vandløb gennem flere amter bliver nedsat  

 særlige arbejdsgrupper med repræsentanter for Skov- og Naturstyrelsen, de  

 berørte amter og de interesser, der er knyttet til vandløbene.
Sådanne  

 arbejdsgrupper bør efter forløbet af f.eks. 3 år afgive en rapport om de  

 indvundne erfaringer.
Stk. 2, 2. pkt., vil som naturfredningslovens § 60 a, stk. 1, muliggøre,  

 at sejlads med motordrevne fartøjer på vandløb og søer kan begrænses eller  

 forbydes, såfremt sejladsen ikke har betydning for fiskerierhvervet.
Det  

 foreslås, at også denne beføjelse overlades til amtsrådet.
 Af lovforslagets § 43, stk. 1, følger, at de gældende bekendtgørelser i  

 medfør af naturfredningslovens § 60 a opretholdes, indtil de afløses af et  

 regulativ efter kapitel 4.
Til kapitel 4 om regulativer Den gældende vandløbslov indeholder i §§ 12-14, jf. bekendtgørelse nr. 49  

 af 15. februar 1985, et krav om tilvejebringelse af regulativer for alle  

 offentlige vandløb og bestemmelser om, hvad et regulativ skal indeholde.  

 Efter lovens §§ 8-11, jf. den nævnte bekendtgørelse, bestemmer den stedlige  

 vandløbsmyndighed (amtsrådet eller kommunalbestyrelsen), om et vandløb skal  

 være offentligt.
Den væsentligste betydning af, at et vandløb er offentligt,  

 følger af lovens § 31, stk. 1, sammenholdt med § 35, stk. 1, og består i, at  

 vandløbsmyndigheden har pligt til at vedligeholde vandløbet og ansvar for, at  

 det vedligeholdes således, at dets fysiske skikkelse eller vandføringsevne  

 ikke ændres i forhold til det, der er bestemt i regulativet, jf. lovens § 27,  

 stk. 1, sammenholdt med § 12, stk. 1, nr. 1.
Denne ordning foreslås ændret.
For det første forslås den forenkling, at  

 der alene sondres mellem vandløb/søer med og uden regulativ.
Dernæst foreslås  

 det som en parallel til reglerne om lokalplaner i kommuneplanloven, der  

 videreføres i forslaget til lov om planlægning, at loven skal fastlægge en  

 pligt for vandløbsmyndigheden (alene amtsrådet) til at tilvejebringe  

 regulativer for de vandløb/søer, hvortil der generelt er knyttet en stor  

 samfundsmæssig interesse.
Denne gruppe af vandløb og søer foreslås afgrænset  

 i § 18, stk. 2. Endvidere foreslås i § 19 regulativernes indhold begrænset  

 til egentlige retsforskrifter.
Det følger af lovforslagets § 8, at amtsrådets  

 vedligeholdelsespligt umiddelbart ifølge loven er begrænset til de  

 miljømæssigt værdifulde vandløb, hvor det af miljøhensyn er ønskeligt, at  

 alene det offentlige udfører sådanne arbejder i det omfang, hvori dette må  

 ske.
Udførelsen af vedligeholdelsesarbejder i andre vandløb vil efter  

 lovforslaget kun være et offentligt anliggende i den udstrækning, hvori  

 amtsrådet træffer bestemmelse herom efter § 8, stk. 1, 2. pkt.
Hvis amtsrådet  

 ikke træffer en sådan bestemmelse, må vedligeholdelsen udføres af ejerne af  

 de ejendomme, hvorunder vandløbet eller søen hører.
Til § 18 Det foreslås i stk. 1, at der ligesom efter den gældende  

 vandløbslov skal kunne tilvejebringes regulativ for ethvert vandløb og enhver  

 sø.
 Ved stk. 2 foreslås indført den nyordning, at der inden en vis  

 frist skal være tilvejebragt regulativer for dels alle vandløb med væsentlig  

 afstrømningsmæssig betydning, dels alle miljømæssigt værdifulde vandløb og  

 søer bortset fra ganske små søer.
Den førstnævnte gruppe omfatter navnlig større vandløb, hvortil der  

 afledes spildevand fra større (især offentlige) spildevandsanlæg, og/eller  

 vandløb med mange bredejere, hvortil der ledes betydelige vandmængder i  

 forbindelse med grundvandssænkning på dyrkede jorder.
De fleste af disse  

 vandløb er allerede omfattet af regulativer, idet de som følge af deres  

 størrelse og recipientmæssige målsætning i dag er klassificeret som  

 offentlige vandløb.
Der er i øvrigt et betydeligt sammenfald mellem gruppen  

 af miljømæssigt værdifulde vandløb og gruppen af vandløb med væsentlig  

 afstrømningsmæssig betydning.
 For så vidt angår isolerede søer vil udgangspunktet for regulativpligten  

 være, om søen fremgår af Kort- og Matrikelstyrelsens kortværk Danmark  

 (1:25.000), suppleret med luftfotos.
Fristen i stk. 2 foreslås fastsat til 1. januar 1993, som i følge § 17,  

 stk. 2, i bekendtgørelse nr. 49 af 15. februar 1985 er den seneste dato for  

 gennemførelsen af regulativer i overensstemmelse med bestemmelserne i  

 vandløbsloven fra 1982 og i bekendtgørelsen.
Da lovforslaget begrænser  

 indholdet af regulativer i forhold til de gældende regler, jf. bemærkningerne  

 til § 19, må det være ubetænkeligt at fastholde fristen 1. januar 1993.
Stk. 3 tilsigter at lette amtsrådenes administrative byrde navnlig ved at  

 muliggøre »fællesregulativer« f.eks. for et helt vandløbssystem  

 eller for et større antal isolerede søer.
Det er en selvfølge, at et  

 regulativ på utvetydig måde må identificere det eller de vandløb og søer, for  

 hvilke regulativet skal gælde.
Til § 19 Ligeledes som en parallel til kommuneplanlovens regler om lokalplaner  

 foreslås der i § 19 en opdeling i bestemmelser, der skal henholdsvis kan  

 optages i et regulativ.
Forslaget bygger på den opfattelse, at regulativernes  

 indhold helt overvejende bør begrænses til retsforskrifter, der præciserer  

 eller supplerer lovens bestemmelser.
Regulativerne bør ikke som efter de  

 gældende regler om vandløbsregulativer indeholde en løbende ajourført  

 oversigt over faktiske forhold eller gentage vilkår for meddelte tilladelser  

 m.v.
Sådanne oplysninger er ganske vist nødvendige under amtsrådenes  

 administration af loven, men de vil fremgå af amtskommunernes arkiver eller  

 EDB-lagring af oplysningerne.
I det omfang, der lægges vægt på  

 afstrømningsevnen for et vandløb, kan oplysningerne også have stor betydning  

 for interesserede i vandløbet, ikke mindst for landbruget.
Den foreslåede  

 ordning er ikke til hinder for, at amtsrådet kan offentliggøre de  

 væsentligste oplysninger, hvis dette måtte ønskes, eventuelt i et bilag til  

 regulativet (regulativforslaget). Ordningen er heller ikke til hinder for, at  

 amtsrådet i selve regulativet kan fastsætte vedligeholdelsens omfang, jf.  

 stk. 2, nr. 4.
 I stk. 1 afgrænses det pligtmæssige indhold af et regulativ:
 Som følge af det noget upræcise udtryk for miljømæssigt værdifulde vandløb  

 og søer, der er anvendt i lovforslagets § 3, stk. 2, og de retsvirkninger,  

 som foreslås knyttet til disse vande, er det nødvendigt, at regulativet  

 udtrykkeligt angiver, om vandløbet (vandløbsstrækningen) eller søen er  

 omfattet af § 3, stk. 2. Den præcise afgrænsning af § 3, stk. 2, foreslås  

 således ved nr. 1 overladt til amtsrådene.
 Nr. 2 opretholder og tydeliggør den gældende ordning, hvorefter et  

 vandløbsregulativ skal oplyse målsætningen for vandløbet (§ 10, 1. pkt., i  

 bekendtgørelse nr. 49 af 15. februar 1985). Med ordet »kvalitet«  

 sigtes såvel til vandløbets evne til at aflede vand som til dets natur- og  

 miljømæssige kvalitet.
Som anført i bemærkningerne til § 1 er det ikke hensigten, at hensynet til  

 vandløbenes afstrømningsevne skal tillægges mindre betydning end efter de  

 gældende regler.
For så vidt angår vandløb, der har afstrømningsmæssig  

 betydning, bør regulativerne udformes således, at evnen til at aflede vand  

 opretholdes.
Dette gælder ikke mindst for vandløb med ringe fald, der vil  

 blive påvirket af selv mindre ændringer af vandløbenes fysiske forhold.
Nr. 2 indeholder endvidere den modifikation af regulativindholdets  

 karakter af retsforskrifter, at regulativet skal oplyse (forhåndsvarsle)  

 eventuelle restaureringsforanstaltninger.
Hvert enkelt restaureringsarbejde  

 kræver amtsrådets beslutning efter lovforslagets § 4, stk. 1, og beslutningen  

 kan påklages efter bestemmelserne i lovforslagets kapitel 8 . Det må  

 påregnes, at amtsrådet vil forelægge planer om større restaureringsarbejder  

 for det regionale rådgivende råd, som foreslås oprettet ved loven om  

 naturbeskyttelse.
De særlige regler om vandløbsrestaurering i vandløbslovens  

 § 37 og bekendtgørelse nr. 424 af 7. september 1983 er herefter unødvendige.  

 Det følger af bortfaldet af disse regler, at der ikke længere vil være  

 hjemmel for statstilskud til vandløbsrestaureringer.
Ved lovforslagets § 16,  

 stk. 1, opretholdes imidlertid ordningen efter den gældende lovs § 37, stk.  

 4, hvorefter den, der lider tab ved en vandløbsrestaurering, har ret til  

 erstatning.
I nr. 3 foreslås det, at et regulativ altid skal tage stilling til,  

 om der overhovedet må fjernes aflejringer og grøde.
Et forbud herimod kan  

 have stor betydning for opretholdelsen af kvaliteten i miljømæssigt  

 værdifulde vandløb og søer.
 I stk. 2 afgrænses det yderligere indhold, som amtsrådet kan give  

 et regulativ.
Inden for de rammer, som stk. 2 opstiller, er det som udgangspunkt  

 overladt til amtsrådet at bestemme regulativets præcise indhold, se dog  

 kapitel 8 om klage.
Miljøministeren kan imidlertid efter § 3, stk. 3, give  

 nærmere forskrifter også for indholdet af et regulativ, og sådanne  

 forskrifter vil begrænse amtsrådets bestemmelsesret.
Som eksempel kan nævnes,  

 at det efter § 3, stk. 3, kan foreskrives, at regulativer for visse typer  

 vandløb skal indeholde særlige bestemmelser efter stk. 2, nr. 4, af hensyn  

 til vandløbets vandføringsevne.
Til §§ 20, 21 og 22 De foreslåede bestemmelser vil gøre det muligt i samme udstrækning som  

 efter de gældende bestemmelser at sikre interessevaretagelse, før der kan  

 vedtages et regulativ eller en regulativændring.
Forslagets § 20, stk. 2,  

 indebærer, at eventuel uenighed mellem to eller flere amtsråd om indholdet af  

 et regulativ må indbringes for miljøministeren til afgørelse.
Til kapitel 5 om ekspropriation I kapitlet er samlet reglerne om adgangen til ekspropriation og om  

 afgørelse af erstatningsspørgsmål.
Til §§ 23 og 24 De foreslåede bestemmelser vil afløse den gældende vandløbslovs §§ 71-73  

 og er affattet som de tilsvarende bestemmelser om ekspropriation i de øvrige  

 love under Miljøministeriet.
Den væsentligste ændring i forhold til den  

 gældende vandløbslovs regler er, at erstatningsfastsættelsen overgår fra  

 landvæsenskommissionen til vejlovgivningens taksationskommission, jf. afsnit  

 3.3. i de almindelige bemærkninger.
Det vil fortsat være muligt for (nu alene) amtsrådet ved ekspropriation at  

 gennemføre arealerhvervelser eller pålægge rådighedsindskrænkninger til  

 fordel for f.eks. pumpe- eller landvindingslag, når dette vil være af  

 væsentlig betydning for at sikre afstrømningsforholdene, jf. lovforslagets §  

 1, stk. 2. Efter de nugældende regler i vandløbslovens § 24, jf. § 41,  

 henregnes udgifterne herved, herunder navnlig de tilkendte  

 ekspropriationserstatninger, til de anlægsudgifter, der skal afholdes af de  

 grundejere, som skønnes at have nytte af foranstaltningerne.
En tilsvarende  

 ordning er indlagt i lovforslagets § 4, stk. 2-3.
Til kapitel 6 om tilsyn Kapitlet indeholder bestemmelser om tilsyn med vandløb og søer og om  

 myndighedernes beføjelser i forbindelse hermed, herunder om adgangsretten til  

 fremmed ejendom.
Til § 25 Stk. 1 udtrykker direkte den tilsynspligt for vandløbsmyndigheden, som  

 blot forudsætningsvis fremgår af den gældende vandløbslov, især §§ 53, 55 og  

 60.
 Stk. 2 og 3 omhandler tilsynet med lovens overholdelse og vil afløse den  

 gældende lovs § 54, stk. 2, og den ved lov nr. 250 af 23. maj 1984 indsatte §  

 54 a.
Bagatelgrænsen for amtsrådenes pligt til at meddele lovliggørelsesforbud  

 og -påbud hæves derved noget.
Under den foreslåede bagatelgrænse vil normalt  

 falde bl.a. forhold i strid med regler, der især regulerer grundejernes  

 indbyrdes retsforhold, idet reaktioner mod sådanne ulovligheder bør henvises  

 til civile søgsmål.
Amtsrådet bør således kunne henlægge en anmeldelse om et  

 ulovligt forhold, når anmeldelsen skønnes at være udslag af nabostridigheder.
 Stk. 4 vil afløse vandløbslovens §§ 57 og 61. Det følger af lovforslagets  

 § 16, stk. 1, at adgangsretten udøves under erstatningsansvar for derved  

 opståede skader.
Til § 26 De foreslåede bestemmelser vil afløse vandløbslovens § 54, stk. 3, og §  

 55. Amtsrådet kan efter dansk rets almindelige regler kræve afholdte udgifter  

 efter stk. 1 dækket af den, der nyder fordel af afhjælpningen eller måtte  

 være ansvarlig for, at en farefremkaldende begivenhed er indtruffet.
Til § 27 Den foreslåede bestemmelse svarer reelt til den gældende vandløbslovs §  

 57, stk. 2, jf. § 61, stk. 3, idet der dog også er foreslået eventuelt  

 påkrævet politibistand, for at amtsrådet kan udføre nødvendige  

 selvhjælpshandlinger.
Til kapitel 7 om administrative bestemmelser Til § 28 Miljøministeren må kunne skaffe sig kendskab til den faktiske tilstand af  

 landets vandløb og søer og til lovens anvendelse i praksis for at have et  

 forsvarligt grundlag for udøvelsen af sine beføjelser efter loven og for  

 eventuelle lovgivningsinitiativer.
En bestemmelse som den foreslåede er  

 optaget også i de andre lovforslag, der fremsættes samtidig hermed.
Til § 29 Også i vandløbsloven foreslås der optaget bestemmelser, hvorefter  

 miljøministeren - som et modstykke til decentraliseringen - kan overtage  

 amtsrådets beføjelser.
Den foreslåede bestemmelse kan i modsætning til den  

 gældende vandløbslovs § 79 kun bringes i anvendelse, inden amtsrådet har  

 truffet beslutning eller afgørelse i en verserende sag.
Efter dette tidspunkt  

 kan miljøministeren påklage beslutningen eller afgørelsen til  

 naturklagenævnet, jf. forslagets §§ 35-37.
Til § 30 De foreslåede bestemmelser om internationale overenskomster, herunder  

 EF-retsakter, er i det væsentlige enslydende med bestemmelser i de andre  

 lovforslag, der fremsættes samtidig hermed.
Til § 31 Den gældende vandløbslov indeholder i § 70, stk. 2, en hjemmel for  

 miljøministeren til at fastsætte gebyrer for myndighedernes behandling af  

 visse sager efter loven.
Denne hjemmel er udnyttet i §§ 25-27 i  

 bekendtgørelse nr. 424 af 7. september 1983, hvorefter der for behandlingen  

 af visse sager kan opkræves gebyrer både af 1. instansen og - hvis afgørelsen  

 påklages - af miljøministeren som klagemyndighed.
Efter loven om  

 landvæsensretter §§ 34 og 46-48 er hovedreglen, at sagens parter betaler  

 omkostningerne ved behandlingen af en sag for landvæsensretten.
Den gældende  

 vandløbslovs § 4, stk. 4, indeholder i øvrigt en særlig hjemmel for, at  

 vandløbsmyndigheden kan fastsætte gebyr for tilladelse til videregående  

 sejlads på offentlige vandløb, end der følger af almenhedens sejladsret efter  

 lovens § 4, stk. 1.
Disse hjemmeler for gebyrer o.lign. foreslås afløst af en generel hjemmel  

 svarende til dem, der er optaget i de andre lovforslag, der fremsættes  

 samtidig hermed.
Spørgsmålet om fastsættelse af gebyrer i videre omfang end  

 efter de nugældende regler påregnes drøftet med berørte organisationer m.v.,  

 før der gives bestemmelser herom.
Til § 32 Den foreslåede bestemmelse svarer til den gældende vandløbslovs § 78.
Til § 33 Ligesom i de andre lovforslag, der fremsættes samtidig hermed, foreslås  

 der en hjemmel for miljøministeren til at nedsætte et eller flere sagkyndige  

 råd som bistand for myndighederne.
Der er ikke aktuelle planer om nedsættelse  

 af sådanne råd på vandløbslovens område.
Til kapitel 8 om klage og søgsmål Kapitlet indeholder reglerne i §§ 34-37 reglerne om administrativ klage  

 over afgørelser og beslutninger i medfør af loven og i § 38 reglerne om  

 domstolsprøvelse heraf.
Til § 34 Paragraffen afgrænser de afgørelser og beslutninger efter loven, som  

 foreslås at skulle kunne efterprøves af anden administrativ myndighed.
I stk. 1 foreslås i 1. pkt. den hovedregel, at amtsrådets  

 afgørelser og beslutninger efter loven skal kunne påklages.
Ordet  

 »afgørelser« kan forstås som kun omfattende afgørelser, der træffes  

 efter indgivet ansøgning, f.eks. de tilladelser eller afslag, som amtsrådet  

 meddeler efter § 4, stk.1. Et amtsråds beslutning om selv at ville udføre en  

 foranstaltning omfattet af § 4, stk. 1, bør kunne påklages i samme  

 udstrækning som en afgørelse efter ansøgning, og også amtsrådets beslutninger  

 om indholdet af regulativer bør kunne påklages.
For at undgå  

 fortolkningstvivl er klagegenstanden derfor tillige beskrevet ved ordet  

 »beslutninger«.
Ved 2. pkt. i stk. 1 gøres visse af amtsrådenes afgørelser og beslutninger  

 dog endelige.
Det gælder afslag på en ansøgt tilladelse, fordi der ikke  

 foreligger enighed mellem ansøgeren og andre berørte ejere, og afgørelser om  

 udgiftsfordeling m.v. (§ 4, stk. 2, og § 9, stk. 1). Det gælder endvidere  

 amtsrådenes anvendelse af beføjelserne i §§ 26 og 27 til at sikre loven  

 overholdt.
I stk. 2 foreslås det, at en afgørelse eller beslutning i medfør af  

 loven, som træffes af miljøministeren, ikke skal kunne påklages.
Bestemmelsen  

 omfatter ikke blot - hvad der er selvfølgeligt - miljøministerens anvendelse  

 af hjemmelen til at fastsætte generelle forskrifter (især § 2, stk. 3, § 31  

 og § 43, stk. 6). Bestemmelsen omfatter tillige konkrete afgørelser og  

 beslutninger, som træffes af ministeren som 1. eller 2. instans.
Forslaget  

 har sammenhæng med den opspaltning af klagemyndigheden, som fremgår af § 35.  

 Når ministeren under ansvar for Folketinget (eller efter ministerens  

 bemyndigelse, jf. § 32, en styrelse under ministeriet) har truffet en  

 afgørelse, bør afgørelsen ikke kunne efterprøves af det foreslåede  

 naturklagenævn.
Betragtningen gælder både ministerens /styrelsens afgørelser  

 som klagemyndighed (§ 35, stk. 2) og efter indkaldelse af en for amtsrådet  

 verserende sag (§ 29).
 Den i stk. 1, 2. pkt., og i stk. 2 foreslåede afskæring af administrativ  

 rekurs udelukker ikke domstolsprøvelse af de pågældende afgørelser eller  

 beslutninger efter de almindeligt gældende regler herfor og under  

 overholdelse af den i § 38 foreslåede søgsmålsfrist.
Til § 35 Paragraffen fordeler klagemyndigheden mellem det naturklagenævn, der  

 foreslås oprettet ved særlig lov, og miljøministeren.
Det er ikke muligt i  

 vandløbsloven at anvende lovhjemmelen for en afgørelse som kriterium for, om  

 en klage bør afgøres af nævnet eller ministeren.
Den enkelte lovbestemmelse  

 kan fremkalde afgørelser af vidtrækkende betydning så vel som afgørelser, der  

 kun har ubetydelige konsekvenser i forhold til lovens formål.
Fordelingen af  

 klagemyndigheden foreslås derfor fastlagt alene efter det kriterium, om  

 klagen angår spørgsmål af meget væsentlig interesse i forhold til lovens  

 formål - dog at nævnet altid træffer afgørelse i tilfælde, hvor  

 miljøministeren har påklaget amtsrådets afgørelse eller beslutning.
Der vil  

 således med den nævnte modifikation blive tale om en konkret afgørelse for  

 hver enkelt klage, og det foreslås overladt til nævnet at tage stilling til,  

 om interessekriteriet bør føre til, at nævnet skal afgøre den pågældende  

 klage.
 Den foreslåede ordning vil medføre, at de fleste klager bliver afgjort af  

 ministeren (Miljøstyrelsen efter bemyndigelse, jf. § 32), ligesom det er  

 tilfældet efter den gældende vandløbslov, okkerloven og naturfredningslovens  

 § 45. Der henvises tillige til bemærkningerne til forslaget til lov om  

 naturklagenævnet.
Til § 36 Paragraffen afgrænser kredsen af klageberettigede.
 Det er selvfølgeligt, at adressaten for en afgørelse, som amtsrådet har  

 truffet, skal kunne påklage afgørelsen (medmindre den omfattes af § 34, stk.  

 1, 2. pkt.). Afgørelser efter vandløbsloven kan imidlertid have en ganske  

 væsentlig betydning for andre end adressaten og bør - som efter den gældende  

 lovs § 84, stk. 1 - kunne påklages af enhver, der har retlig interessse i  

 sagens udfald, jf. forslagets stk. 1, nr. 1.
Vandløbenes samfundsmæssige betydning gør det ønskeligt, at andre  

 offentlige myndigheder skal kunne foranledige efterprøvelse af en afgørelse  

 eller beslutning, som et amtsråd har truffet i medfør af loven.
Det gælder  

 ikke blot de kommunale myndigheder, der efter den gældende vandløbslovs § 84,  

 stk. 3, har klageret, men også statslige myndigheder, hvis ressortmæssige  

 interesser berøres af afgørelsen eller beslutningen.
Eksempelvis varetager  

 Landbrugsministeriet og Fiskeriministeriet sagsområder, hvorpå  

 vandløbsforhold kan have stor betydning.
Også miljøministeren (Miljøstyrelsen  

 efter bemyndigelse, jf. § 32) bør kunne påklage en afgørelse eller  

 beslutning, som er truffet af amtsrådet, og sagen skal da efter § 35, stk. 1,  

 altid afgøres af naturklagenævnet.
Hensynet til at muliggøre generel interessevaretagelse har ført til, at  

 der i stk. 1, nr. 3-10, og stk. 2 foreslås tillagt visse  

 interesseorganisationer klageret.
Forslaget er en udbygning af de gældende  

 bestemmelser herom i vandløbslovens § 84, stk. 2, og naturfredningslovens §  

 45, stk. 1. Ligesom efter de nugældende bestemmelser vil klageretten tilkomme  

 landsdækkende foreninger, dvs. vedkommende forenings hovedkontor.
Lokale  

 afdelinger eller foreninger under de i bestemmelsen nævnte hovedforeninger  

 vil imidlertid kunne påklage en afgørelse eller beslutning, når klagen  

 indgives på vegne af et medlem af foreningen.
Til § 37 De foreslåede bestemmelser svarer i det væsentlige til § 81 og § 82, stk.  

 4, i den gældende vandløbslov og til §§ 45, stk. 3, jf. § 58, stk. 3 og stk.  

 5, 2. pkt., i naturfredningsloven.
Til § 38 Det foreslås, at også denne lov fastsætter en søgsmålsfrist.
Til kapitel 9 om straf Til §§ 39 og 40 De foreslåede bestemmelser svarer til miljøbeskyttelseslovens § 83, stk.  

 1-5, og § 84.
Til kapitel 10 om ikrafttrædelse og overgangsbestemmelser m.v.
Til § 41 Loven foreslås at skulle træde i kraft på samme dato som de andre love,  

 hvortil forslag fremsættes samtidig hermed.
Stk. 2 udskyder ikrafttrædelsen af § 14 om indretning og drift af  

 opstemningsanlæg i de tilfælde, hvor en opfyldelse af bestemmelsen kun kan  

 ske efter en ændring af anlægget.
Det findes rigtigst, at der i denne  

 situation gives en rimelig frist for udførelsen af sådanne arbejder, der ofte  

 ikke kan gennemføres uden myndighedsgodkendelse.
Til § 42 Loven vil afløse de i stk. 1 nævnte love og vil endvidere - som nævnt i de  

 almindelige bemærkninger - overtage beskyttelsen af vandløb og søer efter  

 naturfredningslovens § 43 og sejladsreguleringen efter samme lovs § 60 a.
 Lovforslagets §§ 8 og 12 knytter umiddelbare retsvirkninger til de  

 miljømæssigt værdifulde vandløb og søer, som er nævnt i lovforslagets § 3,  

 stk. 2. Afgrænsningen af disse vandløb og søer vil imidlertid - som § 3, stk.  

 2, er affattet - være upræcis, indtil der er tilvejebragt regulativer på  

 grundlag af loven, jf. lovforslagets § 19, stk. 1, nr. 1. Det foreslås derfor  

 i stk. 2, at § 8, stk. 1, 1. pkt., og § 12 indtil da kun finder anvendelse på  

 de vandløb, som hidtil har været beskyttet efter naturfredningslovens § 43.
Til § 43 Udviklingen af lovgivningen om vandløb har gennem årene affødt et  

 kompliceret sæt af supplerende administrative bestemmelser og afgørelser.
I §  

 43 foreslås det fastsat, i hvilken udstrækning de tidligere bestemmelser og  

 afgørelser skal opretholdes, og hvordan de i givet fald skal kunne ændres  

 eller ophæves.
De frikommuneforsøg, der er gennemført vedrørende  

 vandløbsloven, angår udelukkende primærkommunernes udøvelse af  

 vandløbsmyndigheden og vil miste deres betydning, når administrationen  

 overgår til alene amtsrådene.
 Stk. 1 omfatter alle de nugældende bekendtgørelser, som er udstedt af  

 vedkommende minister efter de lovbestemmelser, som en ny vandløbslov vil  

 afløse, bortset fra bestemmelser i medfør af naturfredningsloven § 43.
 Det vil være nødvendigt inden den nye lovs ikrafttræden at udfærdige  

 generelle regler i medfør af bl.a. lovforslagets § 3, stk. 3, og § 21, stk.  

 1. I disse nye bekendtgørelser påregnes der med virkning fra lovens  

 ikrafttræden bestemt ophævelse af i hvert fald Miljøministeriets  

 bekendtgørelser nr. 424 af 7. september 1983 om vandløbsregulering m.v. og  

 nr. 49 af 15. februar 1985 om klassifikation og regulering af vandløb og om  

 regulativer for offentlige vandløb.
 Bekendtgørelse nr. 453 af 18. oktober 1985, der er udstedt i medfør af  

 okkerloven, vil blive ophævet ved lovens ikrafttræden eller snarest muligt  

 derefter, når det nødvendige grundlag for en ændret afgrænsning af de  

 okkerpotentielle områder og for bestemmelser i medfør af lovforslagets § 5,  

 stk. 2, er tilvejebragt.
 Bekendtgørelserne nr. 233 af 12. august 1926 og nr. 110 af 8. maj 1929,  

 der er udstedt i medfør af 1861-loven om farten på Gudenåen, og  

 bekendtgørelserne nr. 367 af 12. juni 1986 og nr. 329 af 22. juni 1988 om  

 ikke-erhvervsmæssig sejlads på henholdsvis Gudenåen og Karup å med  

 sidevandløb og søer, der er udstedt i medfør af naturfredningslovens § 60 a,  

 vil først kunne ophæves i forbindelse med gennemførelsen af  

 sejladsbestemmelser i regulativer for de pågældende vandløb, jf.  

 lovforslagets § 17, stk. 2.
 De bekendtgørelser, der er udstedt i medfør af 1937-loven om inddragelse  

 af dele af søterritoriet under ferskvandsreglerne, vil først blive ændret  

 eller ophævet, hvis ændrede fysiske forhold i de pågældende områder betinger  

 det.
I stk. 2 foreslås det, at de gældende vandløbsregulativer  

 opretholdes i overgangsperioden, indtil der er tilvejebragt nye regulativer.  

 Efter lovforslagets § 18, stk. 2, skal der senest 1. januar 1993 foreligge  

 nye regulativer for alle vandløb af stor afstrømnings- eller miljømæssig  

 betydning.
De gældende regulativer m.v. for andre vandløb kan bortfalde.
 Uanset den midlertidige opretholdelse af de nugældende vandløbsregulativer  

 tilsiger den ved lovforslaget tilsigtede styrkelse af miljøhensynene , at  

 regulativbestemmelserne ikke kan påberåbes i tilfælde, hvor en foranstaltning  

 kræver amtsrådets konkrete tilladelse efter lovforslagets §§ 4-6, ligesom den  

 dyrkningsfri bræmme efter lovforslagets § 12 straks fra lovens ikrafttræden  

 bør fortrænge eventuelle regulativbestemmelser om en smallere bræmme.
I stk. 2 foreslås det endvidere, at den udvidelse af vandløbsbeskyttelsen  

 efter naturfredningslovens § 43 til private vandløb med en bundbredde under  

 1,5 m, som miljøministeren har bestemt i medfør af paragraffens stk. 2, 2.  

 pkt., opretholdes i den nævnte overgangsperiode.
Disse vandløb vil være  

 omfattet af lovforslagets § 3, stk. 2, og efter lovforslagets § 18, stk. 2,  

 være regulativpligtige.
 Ved stk. 3 foreslås det overladt til amtsrådets beslutning, om og  

 hvornår vissse bestemmelser om vedligeholdelse af private vandløb bør  

 ophæves, såfremt de ikke bortfalder ved lovens ikrafttræden som uforenelige  

 med lovforslagets § 8, stk. 1, eller § 12. Hvis de pågældende vandløb bliver  

 omfattet af et regulativ efter lovforslagets kapitel 4, bør de nævnte  

 bestemmelser samtidig ophæves.
Efter hovedreglen i stk. 4 opretholdes uden tidsbegrænsning alle  

 afsagte landvæsensretskendelser og forlig, der er tilført landvæsensrettens  

 protokol, jf. § 27, stk. 4-6, i lov om landvæsensretter (lovbekendtgørelse  

 nr. 133 af 6. marts 1970), og alle tilsvarende afgørelser.
Det foreslås at  

 skulle gælde uanset deres alder og lovgrundlag og således omfatte f.eks.  

 afgørelser truffet af den særlige kommission efter lov nr. 139 af 2. maj 1934  

 om forholdene ved Kolindsund.
 Ved 2. pkt. videreføres imidlertid ordningen efter den gældende  

 vandløbslovs § 62, der giver mulighed for at ændre sådanne afgørelser.  

 Beføjelsen til at foretage ændringer foreslås tillagt amtsrådet og vil  

 omfatte også en tidligere fastsat bidragsfordeling.
 Stk. 5 er en naturlig følge af den ændrede administrative struktur, som  

 foreslås indført, jf. de almindelige bemærkninger.
Til § 44 Den foreslåede bestemmelse er nødvendig på grund af de to kommuners  

 stilling som både primær- og sekundærkommuner.
