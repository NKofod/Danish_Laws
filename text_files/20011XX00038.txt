Skriftlig fremsættelse (24. oktober  

 2001) By- og boligministeren (Lotte Bundsgaard) :
 Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v., lov om  

 andelsboligforeninger og andre boligfællesskaber og lov om individuel  

 boligstøtte (Forøgelse af andelsboligkvoten samt ændring  

 af finansieringen af støttede private andelsboliger, solvarmepligt ved  

 væsentlige ombygninger m.v. i støttet boligbyggeri og refusion  

 af lejetab i boliger til flygtninge) (Lovforslag nr.
L 46).
Regeringens overordnede mål med by- og  

 boligpolitikken er, at alle borgere i Danmark skal have et godt og trygt sted  

 at bo.
Der skal samtidig være et varieret udbud af boliger, som kan  

 imødekomme de forskellige ønsker og behov, den enkelte har.
Regeringen har siden sin tiltræden i 1993  

 gennemført en række initiativer, der skal understøtte  

 disse mål.
Regeringen har bl.a. taget initiativer for at fremme  

 byggeriet af boliger - ikke mindst til de svage grupper.
Der er endvidere  

 taget en lang række initiativer for at sikre en positiv udvikling i de  

 socialt svage boligområder.
Som eksempel kan nævnes  

 kvarterløft, hvor der gennemføres en samlet og koordineret  

 indsats for, at disse områder igen bliver attraktive.
Derudover har  

 regeringen taget initiativ til forbedring af effektiviteten og konkurrencen i  

 byggeriet, som inden for få år vil resultere i, at boligbyggeriet  

 bliver bedre og billigere.
Regeringens boligpakke fra den 14. maj 2001 skaber endnu  

 bedre rammer for realiseringen af regeringens by- og boligpolitiske  

 mål.
Med øget fokus på mangfoldighed i  

 boligområderne, bedre mobilitet på boligmarkedet og bedre  

 økonomiske incitamenter for kommunerne og pensionskasser er det  

 regeringens mål, at der i perioden 2002-2006 skal bygges i alt 10.000  

 flere boliger i Danmark.
Dette lovforslag har til formål at fremme byggeriet  

 af støttede andelsboliger samt fremme mobiliteten på  

 boligmarkedet.
Andelsboligen er en attraktiv boligform, som især  

 efterspørges af seniorer ikke mindst i forbindelse med etablering af  

 seniorbofællesskaber og af unge børnefamilier.
Et øget  

 byggeri af andelsboliger vil derfor fremme mobiliteten på boligmarkedet  

 og skabe nye muligheder for bl.a. børnefamilier.
 Lovforslaget indeholder ud over udmøntningen af  

 regeringens boligpakke også en opfølgning på  

 kommuneaftalen for 2002. Endvidere indeholder lovforslaget en  

 opfølgning på regeringens solvarmeplan fra 2000. Lovforslaget  

 indeholder derfor følgende elementer:
 Forøgelse af andelsboligkvoten samt ændring  

 af finansieringen af støttede    

 private andelsboliger.
 Solvarmepligt ved væsentlige ombygninger m.v. i  

 støttet boligbyggeri.
 Refusion af lejetab i boliger til flygtninge.
Lovforslaget indeholder som led i regeringens boligpakke  

 forslag om forøgelse af andelsboligkvoten fra de nuværende 1.000  

 boliger til 1.800 boliger årligt i perioden 2002-2006. Det  

 foreslås endvidere, at finansieringen og den løbende  

 støtte omlægges, således at den statslige støtte  

 alene ydes som et engangstilskud på 10 pct. af anskaffelsessummen.
Der  

 kan samtidig højst ydes et engangstilskud på 1.200 kr. pr. m²,  

 dog maks. 132.000 kr. pr. bolig.
Hermed er det muligt at forøge  

 andelsboligbyggeriet, uden at de offentlige udgifter forøges.
Det er  

 hensigten ved fordelingen af den forøgede kvote især at  

 tilgodese de byområder, hvor presset på boligmarkedet er  

 størst.
Lovforslaget skaber endvidere hjemmel til at stille krav  

 om, at der i forbindelse med væsentlige ombygninger i det  

 støttede boligbyggeri beliggende udenfor fjernvarmedækkede  

 områder installeres solvarmeanlæg til forsyning af varmt  

 brugsvand.
Lovforslaget er en opfølgning på og en  

 udmøntning af den plan for solvarmeområdet, som miljø- og  

 energiministeren sammen med by- og boligministeren udarbejdede i  

 efteråret 2000, og ligger i forlængelse af miljø- og  

 energiministerens lovforslag L 154, som er vedtaget i foråret 2001.
Endelig indeholder lovforslaget en udmøntning af  

 kommuneaftalen for 2002 om refusion af lejetab i kommunalt ejede boliger, der  

 udlejes til flygtninge.
Forslaget skaber mulighed for, at kommuner i  

 forbindelse med udlejning af kommunalt ejede boliger til flygtninge kan  

 få refusion fra staten af eventuelt lejetab, ligesom efter de  

 gældende regler for boliger kommunen har lejet.
Forslaget indebærer samlet set mindreudgifter for  

 stat og kommuner.
Forslaget om kvoteforhøjelse og  

 støtteomlægning for nye andelsboliger indebærer  

 mindreudgifter for stat og kommuner på 27 mio.kr. pr.  

 tilsagnsårgang, opgjort i nutidsværdi.
Forslaget skønnes  

 endvidere at have begrænsede administrative konsekvenser for staten.  

 Forslaget om solvarmepligt i eksisterende byggeri skønnes med  

 betydelig usikkerhed ikke på kort sigt at indebære  

 nævneværdige offentlige merudgifter til boligstøtte.  

 Forslaget om refusion for boliger til flygtninge skønnes at  

 medføre statslige udgifter på 0,5 mio. kr. årligt.  

 Kommunerne forudsættes at få tilsvarende mindreudgifter.
Ingen af  

 lovforslagets elementer skønnes at have nævneværdige  

 administrative konsekvenser for kommunerne.
Forslaget om andelsboliger indebærer en  

 begrænset administrativ lettelse for realkreditinstitutterne.
Forslaget  

 om solvarme skønnes at få en begrænset positiv virkning  

 på solvarmebranchens konkurrenceevne.
Endvidere skønnes  

 forslaget at medføre en meget begrænset administrativ  

 merbelastning for almene boligorganisationer og private  

 andelsboligforeninger.
Herudover skønnes lovforslaget ikke at have  

 nævneværdige økonomiske eller administrative konsekvenser  

 for erhvervslivet.
Forslaget om solvarme skønnes på kort sigt at  

 medføre en meget begrænset reduktion i den årlige  

 udledning af CO2, NOx og SO2. På længere sigt vil den gunstige  

 virkning vokse.
Herudover skønnes lovforslaget ikke at have  

 nævneværdige miljømæssige konsekvenser.
Forslaget  

 skønnes ikke at have administrative konsekvenser for borgerne eller at  

 indeholde EU-retlige aspekter.
Forslaget skønnes endvidere ikke at  

 have ligestillingsmæssige konsekvenser.
Lovforslaget foreslås at  

 træde i kraft den 1. januar 2002.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
