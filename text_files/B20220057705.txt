Bekendtgørelse om modtagefaciliteter for affald fra skibe, om skibes aflevering af affald og havnes affaldsplaner1) I medfør af § 24, § 48, § 55, stk. 2, § 55 a og § 61, stk. 1, i lov om beskyttelse af havmiljøet, jf. lovbekendtgørelse nr. 1165 af 25. november 2019, og efter forhandling med transport- og bygningsministeren, fastsættes:
Kapitel 1 Anvendelsesområde § 1. I alle danske havne skal der etableres modtagefaciliteter for affald fra skibe, der stammer fra de skibe, der normalt anløber havnen, i overensstemmelse med bestemmelserne i denne bekendtgørelse, jf. dog stk. 7.
 Stk. 2. Modtagefaciliteterne skal under hensyn til det operationelle behov hos havnebrugerne, til denne havns størrelse, geografiske placering og den type skibe, der normalt anløber havnen, have tilstrækkelig kapacitet til at opfylde behovet for aflevering, uden at skibene forsinkes unødigt.
 Stk. 3. Havne og virksomheder kan i overensstemmelse med de i lov om havne fastsatte regler i fællesskab oprette og drive modtagefaciliteter, ligesom en havn under iagttagelse af stk. 2 kan henvise til en anden havns modtagefacilitet.
Stk. 4. Alle skibe, uanset flag, der anløber eller opererer i en dansk havn, er omfattet af denne bekendtgørelse.
Undtaget er dog skibe omfattet af § 2, stk. 2, i lov om beskyttelse af havmiljøet, og skibe, der udfører havnetjenester som omhandlet i artikel 1, stk. 2 i forordning om opstilling af rammer for levering af havnetjenester og fælles regler om finansiel gennemsigtighed for havne, jf. dog stk. 6.
Stk. 5. Følgende skibe er ikke omfattet af kapitel 5, dog med undtagelse af § 11, stk. 1 1) krigsskibe, sømilitære hjælpeskibe og andre skibe, som ejes eller drives af en medlemsstat, og som kun anvendes i offentlig og ikke-kommerciel tjeneste, 2) fiskerfartøjer, traditionelle skibe og fritidsfartøjer med en længde på mindre end 45 meter eller 3) bunkers på skibe med en bruttotonnage under 1 000 og storesrum og udstyr til brug om bord på skibe.
 Stk. 6. Alt affald fra skibe, der udfører havnetjenester, som omhandlet i artikel 1, stk. 2 i forordning om opstilling af rammer for levering af tjenesteydelser og fælles regler om finansiel gennemsigtighed for havne, er omfattet af § 11, stk. 1.
 Stk. 7. Havne, der udelukkende anløbes af skibe omfattet af undtagelserne i stk. 4, er ikke omfattet af bekendtgørelsen.
 § 2. Miljøstyrelsen kan herudover meddele nedennævnte virksomheder pålæg om at etablere modtagefaciliteter for olieblandet ballast- eller tankskyllevand:
 1) Bunkringsvirksomheder.
 2) Virksomheder, der foretager afskibning eller modtagelse af olie.
 3) Skibsreparationsvirksomheder.
Stk. 2. I pålæg efter stk. 1 skal der fastsættes vilkår om etablering af et behandlingsanlæg til adskillelse af det modtagne olieblandede ballast- eller tankskyllevand i en vandfase og en oliefase.
Vilkår om etablering af behandlingsanlæg kan dog undlades, hvis det modtagne olieblandede ballast- eller tankskyllevand transporteres til et behandlingsanlæg andetsteds eller på anden måde bortskaffes i henhold til lov om miljøbeskyttelse.
Stk. 3. Faste og mobile modtagefaciliteter skal omfatte koblingsled, der muliggør tilslutning til skibenes udtømningsledninger, jf.
Søfartsstyrelsens tekniske forskrifter for skibes bygning og udstyr m.v.
 Stk. 4. Miljøstyrelsen kan desuden meddele følgende virksomheder pålæg om at etablere modtagefaciliteter for ballastvand eller tankskyllevæske, som indeholder skadelige flydende stoffer:
 1) Virksomheder, der afskiber eller modtager skadelige flydende stoffer i bulk.
 2) Skibsreparationsvirksomheder, der reparerer kemikalietankskibe.
 § 3. Hvis en modtagefacilitet for affald ikke har tilstrækkelig kapacitet, kan Miljøstyrelsen efter forhandling med Transport- og Bygningsministeriet meddele den, der driver havnen, eller de i § 2 nævnte virksomheder påbud om, at der skal foretages den nødvendige udbygning af modtagefaciliteten.
 Stk. 2. Såfremt en bruger finder, at en modtagefacilitet ikke har tilstrækkelig kapacitet eller på anden måde ikke fungerer tilfredsstillende, kan brugeren skriftligt henvende sig til den, der driver havnen.
 Stk. 3. Den, der driver havnen, skal indsende kopi af den i stk. 2 nævnte henvendelse til Miljøstyrelsen, der i fornødent omfang efter stk. 1 kan meddele påbud til den, der driver havnen, om den nødvendige udbygning af modtagefaciliteten.
Kapitel 2 Definitioner § 4. I denne bekendtgørelse forstås ved:
 1) Skib: et søgående fartøj af en hvilken som helst type, der opererer i havmiljøet, herunder fiskefartøjer, fritidsfartøjer, hydrofoilbåde, luftpudefartøjer, undervandsfartøjer og flydende materiel.
 2) Affald fra skibe: alt affald, herunder lastrester, der genereres under skibets drift eller under lastning, losning og rengøring og rensningshandlinger, og som falder ind under anvendelsesområdet for bilag I, II, IV, V og VI til MARPOL-konventionen, samt passivt fisket affald.
 3) Passivt fisket affald: affald, der samles i garn under fiskeri.
 4) Lastrester: rester af ethvert lastmateriale om bord, som forbliver på dækket eller i lastrum eller tanke efter lastning og losning, herunder restmængder eller spild ved lastning og losning, uanset om det er i våd eller tør tilstand eller indeholdt i vaskevand, undtagen laststøv der forbliver på dækket efter fejning eller støv på skibets ydre flader.
 5) Modtagefacilitet i havne: enhver facilitet, som er fast, flydende eller mobil, og som kan yde den tjeneste at modtage affald fra skibe.
 6) Fiskefartøj: ethvert skib, der er udstyret eller anvendes erhvervsmæssigt til fangst af fisk eller andre levende ressourcer fra havet.
 7) Fritidsfartøj: et skib af en hvilken som helst type med en skroglængde på 2,5 meter eller mere, uanset fremdrivningsmiddel, beregnet til sports- eller fritidsformål og ikke til erhvervsmæssige formål.
 8) Tilstrækkelig lagerkapacitet: tilstrækkelig kapacitet til at opbevare affaldet om bord fra afgangstidspunktet til den næste anløbshavn, herunder det affald, der forventeligt vil blive produceret under sejladsen.
 9) Fast rutefart: trafik baseret på en offentliggjort eller planlagt liste over afgangs- og ankomsttider mellem identificerede havne eller gentagne overfarter, der udgør en anerkendt tidsplan.
 10) Regelmæssige havneanløb: gentagne sejladser foretaget med det samme skib, der følger et fast mønster mellem identificerede havne eller foretager en række sejladser fra og til samme havn uden mellemliggende anløb.
 11) Hyppige havneanløb: et skibs anløb til samme havn mindst én gang hver fjortende dag.
 12) GISIS: det globale integrerede skibsinformationssystem oprettet af IMO.
 13) Behandling: nyttiggørelses- eller bortskaffelsesoperationer, der omfatter forberedelse forud for nyttiggørelse eller bortskaffelse.
 14) Indirekte afgift: en afgift betalt for tilrådighedsstillelse af modtagefacilitetstjenester i havnen, uanset den faktiske aflevering af affald fra skibe.
 15) SafeSeaNet: EUs maritime informationsudvekslingssystem, som Kommissionen har udviklet i samarbejde med medlemsstaterne til gennemførelse af fællesskabslovgivningen.
 16) Nærskibsfart: et skib, der anløber en bestemt havn mindst én gang hver fjortende dag, men hvor skibet ikke sejler nok i fast rutefart til, at den kan fritages for betaling og aflevering af affald, jf. § 18.
 17) SafeSeaNet-EU: det centrale system, der administreres af EMSA.
 18) Mindre skibe: skibe der ikke er omfattet af anvendelsesområdet for direktiv 2002/59/EF.
Kapitel 3 Affald fra skibe Generelt § 5. Den, der driver havnen, skal sørge for, at der etableres modtagefaciliteter for affald fra skibe.
Olieholdigt driftsaffald § 6. Den, der driver havnen, skal for så vidt angår olieholdigt affald sørge for, at der etableres modtagefaciliteter for olieslam, brugt smøreolie, olieholdige blandinger fra maskinrummenes rendestene, olieblandet ballast- eller tankskyllevand og andre olierester.
 Stk. 2. Kravene i § 2, stk. 2 og 3, finder ligeledes anvendelse på de i stk. 1 nævnte modtagefaciliteter.
 Stk. 3. Havne, der udelukkende anløbes af fritidsfartøjer, er ikke omfattet af stk. 2.
Kloakspildevand § 7. Den, der driver havnen, skal sørge for, at der etableres modtagefaciliteter for kloakspildevand.
Stk. 2. Faste og mobile anlæg for de i stk. 1 anførte modtagefaciliteter skal omfatte koblingsled, der muliggør tilslutning til skibenes udtømningsledninger, jf.
Søfartsstyrelsens tekniske forskrifter for skibes bygning og udstyr m.v., jf. dog stk. 3.
Stk. 3. For havne, der udelukkende anløbes af mindre fartøjer gælder dog, at den etablerede modtageordning skal kunne modtage kloakspildevand fra skibene gennem en kobling, der er udført i overensstemmelse med ISO 8099, jf.
Søfartsstyrelsens tekniske forskrifter for skibes bygning og udstyr m.v.
Anlægget skal desuden kunne tilvejebringe den nødvendige pumpekapacitet.
Kapitel 4 Lastrester Generelt § 8. Den, der driver havnen, skal sørge for, at der etableres modtagefaciliteter for lastrester fra skibe.
Skadelige flydende stoffer § 9. Den, der driver havnen, skal sørge for, at der etableres modtagefaciliteter til opsamling af rester og blandinger af skadelige flydende stoffer, jf.
Søfartsstyrelsens tekniske forskrift for skibes bygning og udstyr m.v.
Meddelelse fra Søfartsstyrelsen B, kapitel XXII, Tillæg II, Liste over skadelige flydende stoffer i bulk (med henvisning til »International Bulk Chemical Code«).
 Stk. 2. Modtagefaciliteten skal være således indrettet, at tilbageløb til skibets tanke ikke kan finde sted.
Olieholdige lastrester § 10. Den, der driver havnen, skal sørge for, at der etableres modtagefaciliteter for olieholdige lastrester, herunder olieblandet ballast- og tankskyllevand.
 Stk. 2. Kravene i § 2, stk. 2 og 3, finder ligeledes anvendelse på de i stk. 1 nævnte modtagefaciliteter.
Kapitel 5 Afleverings- og anmeldelsespligt § 11. Skibsføreren på et skib, der anløber en havn, har pligt til at sørge for, at alt affald, der er transporteret af skibet afleveres til havnens modtagefacilitet i overensstemmelse med de relevante udtømningsnormer, der er fastsat i MARPOL-konventionen, jf. dog stk. 6 og 7.
 Stk. 2. Ved aflevering udfylder den, der driver havnen, formularen i bilag 3 (affaldsleveringskvittering) og udsteder og leverer uden unødig forsinkelse affaldsleveringskvitteringen til skibsføreren, jf. dog stk. 3.
 Stk. 3. Der skal ikke udstedes en affaldsleveringskvittering ved affaldslevering i små havne med ubemandede faciliteter eller i fjerntliggende havne, forudsat at Miljøstyrelsen har indberettet navnet på og beliggenheden af disse havne i SafeSeaNet-EU.
 Stk. 4. Operatøren, agenten eller skibsføreren på større skibe, indberetter elektronisk oplysningerne fra affaldsleveringskvitteringen, jf. stk. 2, i SafeSeaNet inden afrejse, eller så snart affaldsleveringskvitteringen er modtaget.
 Stk. 5. Oplysningerne fra affaldsleveringskvitteringen skal være tilgængelige om bord i mindst to år og hvor det er relevant, sammen med den behørige olieoptegnelsesbog, fragtoptegnelsesbog, affaldsoptegnelsesbog eller affaldsstyringsplan og på forlangende stilles til rådighed for Miljøstyrelsen.
 Stk. 6. Hvis det i den i § 12 anførte anmeldelse er dokumenteret, at der er tale om mindre mængder affald, der miljømæssigt forsvarligt kan opbevares ombord, og hvis affaldet, sammen med det senere frembragte affald, kan afleveres i næste anløbshavn, er skibsføreren undtaget fra sin forpligtelse efter stk. 1. Det samme gælder for mindre skibe, såfremt det fremgår af de tilgængelige oplysninger ombord.
 Stk. 7. Skibsføreren er ligeledes undtaget fra sin forpligtelse efter stk. 1, hvis skibet kun ligger ved ankerplads i mindre end 24 timer eller under ugunstige vejrforhold.
 Stk. 8. Miljøstyrelsen kan kræve, at et skib afleverer alt sit affald før afgang, hvis det ikke på baggrund af tilgængelige oplysninger i SafeSeaNet eller GISIS kan fastslås, at der er tilstrækkelige modtagefaciliteter til rådighed i den næste anløbshavn, eller hvis den næste anløbshavn er ukendt.
 § 12. Operatøren, agenten eller skibsføreren på et skib, som planlægger at anløbe en havn, skal anmelde den mængde og type affald, skibet forventes at have ombord ved anløb, og samtidig angive, hvad der påtænkes afleveret, jf. dog § 1, stk. 5.
Stk. 2. Anmeldelsen skal være meddelt 1) mindst 24 timer inden ankomsten, hvis anløbshavnen kendes, 2) så snart anløbshavnen kendes, hvis denne oplysning først foreligger mindre end 24 timer inden ankomsten, eller 3) senest ved afsejling fra den foregående havn, hvis sejladsens varighed er under 24 timer.
 Stk. 3. Anmeldelse efter stk. 1 skal ske elektronisk via SafeSeaNet og specificeres i overensstemmelse med bilag 2.
 Stk. 4. Oplysningerne i anmeldelsen efter stk. 1, skal være tilgængelige om bord, så vidt muligt i elektronisk form, i det mindste indtil næste anløbshavn og stilles til rådighed på forlangende for Miljøstyrelsen.
 Stk. 5. Operatøren, agenten eller skibsføreren på et skib, som er omfattet af stk. 1, skal elektronisk via SafeSeaNet indberette oplysninger om det faktiske ankomsttidspunkt og afgangstidspunkt fra hver havn skibet anløber.
Kapitel 6 Betaling for drift af affaldsfaciliteter Affald fra skibe § 13. Den, der driver havnen, kan opkræve gebyr for modtagelse og håndtering af affald fra skibe.
Gebyret skal være indeholdt i den normale havneafgift.
Gebyret må  ikke være afhængig af den afleverede mængde eller type affald.
 Stk. 2. Gebyret, jf. stk. 1, omfatter de elementer, der er anført i bilag 5. Alle skibe, der anløber en havn, skal betale et gebyr, der dækker de indirekte administrationsomkostninger samt en andel på mindst 30 % af de direkte driftsomkostninger, jf. dog stk. 3 og 4.
 Stk. 3. Den, der driver havnen, er dog berettiget til at kræve særskilt betaling, hvis et eller flere af følgende punkter er opfyldt:
1) Hvis den mængde affald fra skibe, der ønskes afleveret, er større end den mængde affald, skibet ved normal drift - henset til skibets størrelse og type - ville frembringe siden sidste havneanløb.
Dette gælder kun for skibe, der er omfattet af anmeldelsespligten i § 12, stk. 1.
 2) Hvis affald fra skibe ønskes afleveret uden for havnens almindelige arbejdstid.
 3) Hvis der ikke betales normal havneafgift.
 4) Hvis anmeldelsen ikke er foretaget i overensstemmelse med § 12.
 5) Hvis skibet ikke leverer den nødvendige pumpekapacitet til aflevering af olieholdigt driftsaffald.
 6) Hvis der er tale om lastrelateret kloakspildevand eller lastrelateret affald omfattet af Marpol 73/78, bilag V.
Stk. 4. Gebyret, jf. stk. 1, nedsættes efter anmodning fra skibsføreren, såfremt det pågældende skib sejler nærskibsfart.
Gebyret nedsættes også, hvis skibsføreren kan godtgøre, at skibets design, udstyr og drift påviser, at skibet producerer en reduceret mængde affald og håndterer affaldet på en bæredygtig og miljømæssig forsvarlig måde.
Stk. 5. Den, der driver havnen, skal hvert år gøre oplysninger om hvilke udgifter havnen har haft til håndtering af affald fra skibe offentligt tilgængeligt.
Oplysningerne skal indeholde beregningsgrundlaget for havneafgiften for så vidt angår affaldshåndtering efter stk. 2.
Lastrester § 14. Betaling for modtagelse og håndtering af lastrester skal fastsættes afhængig af den afleverede mængde og type af lastrester.
Kapitel 7 Affaldsplaner § 15. Den, der driver havnen, skal udarbejde en plan for modtagelse og håndtering af affald fra skibe (affaldsplaner). Havne og virksomheder, jf. § 1, stk. 3, kan i fællesskab udarbejde affaldsplaner.
Miljøstyrelsen godkender affaldsplanen for en femårig periode.
 Stk. 2. Affaldsplanen skal udarbejdes i henhold til kravene i bilag 1.
 Stk. 3. Affaldsplanen skal indsendes til Miljøstyrelsen senest 2 måneder før den gældende affaldsplans godkendelse udløber.
Stk. 4. Den, der driver havnen, skal ajourføre affaldsplanen, hvis der sker væsentlige ændringer i havnens drift, f.eks. ved ejerskifte, ombygning, formålsændring eller ændring af praksis for modtagelse og håndtering af affald.
Den ajourførte plan skal indsendes til og godkendes af Miljøstyrelsen.
Miljøstyrelsens godkendelse gælder 5 år fra godkendelse af den ændrede affaldsplan.
Dette gælder også for affaldsplaner indsendt i henhold til hidtidig gældende lovgivning.
 Stk. 5. Den, der driver havnen, skal give besked til Miljøstyrelsen, hvis der sker ændringer i, hvem der ejer eller driver havnen.
 Stk. 6. Små ikkekommercielle havne, der er kendetegnet ved alene at have sporadisk eller begrænset trafik fra fritidsfartøjer, kan efter godkendelse fritages fra stk. 1-5, jf. stk. 7, hvis havnens modtagefaciliteter er integreret i det kommunale affaldshåndteringssystem, og havnen sikrer, at oplysningerne om affaldshåndteringssystemet stilles til rådighed for brugerne af havnen.
Stk. 7. Ansøgning om fritagelse efter stk. 6 skal indsendes til og godkendes af Miljøstyrelsen.
Miljøstyrelsens godkendelse gælder 5 år fra godkendelsen, medmindre der sker væsentlige ændringer i havnens trafik.
 Stk. 8. Miljøstyrelsen indberetter navnet på og beliggenheden af fritagne havne efter stk. 7 i SafeSeaNet.
 § 16. Den, der driver havnen, må ikke indsende en affaldsplan til Miljøstyrelsens godkendelse, før et forslag til affaldsplan har været sendt i høring hos de relevante parter, især havnebrugerne eller deres repræsentanter, jf. stk. 2. Relevante parter er havnens beliggenhedskommune og kan være havnens ejer, lokale foreninger og klubber lokaliseret på havnen, repræsentanter for havnebrugerne med flere.
 Stk. 2. Følgende repræsentanter for havnebrugerne skal altid have tilsendt forslag til affaldsplan:
 1) Erhvervshavne: Danske Rederier, Danmarks Skibsmæglerforening og Færgerederierne.
 2) Fiskerihavne: Danmarks Fiskeriforening Producent Organisation.
 Stk. 3. De i stk. 1, jf. stk. 2, nævnte berørte parter skal have en frist fra modtagelsen af forslaget på mindst 3 til 6 uger til at kommentere forslaget til affaldsplan.
 § 17. Den, der driver havnen, skal informere alle havnens brugere om de i § 20 nævnte oplysninger.
Kapitel 8 Dispensation og tilsyn § 18. Miljøstyrelsen kan efter ansøgning fra skibets ejer og indstilling fra den, der driver havnen, dispensere fra afleveringspligten anført i § 11, stk. 1, anmeldelsespligten i § 12, stk. 1, samt betalingen i § 13. Dispensation forudsætter, at der er tilstrækkelige beviser for, at følgende betingelser er opfyldt:
 1) Skibet sejler i fast rutefart med hyppige og regelmæssige havneanløb.
2) Der findes en ordning, som sikrer, at affaldet afleveres og afgifterne betales i en havn på skibets rute, som a) kan dokumenteres ved hjælp af en underskrevet kontrakt med en havn eller et affaldsfirma og ved hjælp af affaldsleveringskvitteringer, b) er blevet anmeldt alle havne på skibets rute, og c) er blevet godkendt af den havn, hvor afleveringen og betalingen finder sted, hvor der ifølge SafeSeaNet og GISIS, er tilstrækkelige faciliteter til rådighed.
Stk. 2. Ansøgning efter stk. 1 skal indsendes til den, der driver havnen.
Den, der driver havnen, videresender ansøgningen sammen med en indstilling til Miljøstyrelsen.
 Stk. 3. Ved dispensation efter stk. 1 og 2 udsteder Miljøstyrelsen et dispensationscertifikat baseret på formularen i bilag 4, der bekræfter, at skibet opfylder de nødvendige betingelser og krav for anvendelsen af dispensationen med angivelse af dispensationens varighed.
 Stk. 4. Miljøstyrelsen indberetter elektronisk oplysningerne fra dispensationscertifikatet, jf. stk. 3, i SafeSeaNet.
 Stk. 5. Uanset at et skib har fået dispensation for forpligtelserne i § 11, stk. 1, § 12, stk. 1 og § 13, må skibet ikke sejle videre til den næste anløbshavn, hvis der er utilstrækkelig dedikeret lagerkapacitet til alt det affald, der er blevet og vil blive akkumuleret under skibets planlagte sejlads til den næste anløbshavn.
 § 19. Tilsyn og kontrol med overholdelse af bestemmelserne i denne bekendtgørelse udøves af Miljøstyrelsen, bistået af Søfartsstyrelsen.
 Stk. 2. Søfartsstyrelsen bemyndiges til at anvende beføjelserne efter havmiljølovens § 45, stk. 2, for at bistå Miljøstyrelsen, jf. stk. 1.
Stk. 3. Der skal på årsbasis inspiceres mindst 15 % af det samlede antal individuelle skibe, der anløber danske havne.
Det samlede antal individuelle skibe beregnes som det gennemsnitlige antal individuelle skibe i de foregående 3 år, der er indberettet gennem SafeSeaNet.
 Stk. 4. De skibe, der skal inspiceres, udvælges med udgangspunkt i en risikobaseret udvælgelsesmekanisme udfærdiget af Unionen.
 Stk. 5. Konstateres det under inspektionen, at skibet ikke har afleveret sit affald til en modtagefacilitet i havnen, jf. § 11, kan det kræves, at skibet ikke forlader havnen, før affaldet er afleveret til en modtagefacilitet i havnen, med mindre skibet er undtaget reglerne i kapitel 5.
§ 20. Miljøstyrelsen indberetter følgende oplysninger, elektronisk via SafeSeaNet-EU 1) modtagefaciliteternes placering for hver kajplads og, hvis det er relevant, deres åbningstid, 2) en liste over affald fra skibe, der normalt håndteres af havnen, 3) en liste over kontaktpunkter, operatører af modtagefaciliteter i havne og de tjenester, der udbydes, eller 4) en beskrivelse af procedurerne for affald, og en beskrivelse af hvordan betalingen for driften af affaldsfaciliteterne er indrettet.
Kapitel 9 Klage § 21. Miljøstyrelsens afgørelser efter denne bekendtgørelse kan ikke påklages til anden administrativ myndighed.
Kapitel 10 Straf, ikrafttræden og overgangsregel § 22. Medmindre højere straf er forskyldt efter den øvrige lovgivning, straffes med bøde den, der 1) ikke efterkommer Miljøstyrelsens pålæg om at etablere en modtagefacilitet efter § 2, stk. 1, eller § 2, stk. 4, 2) undlader at sikre, at modtagefaciliteten, modtageordningen eller behandlingsanlægget er indrettet i overensstemmelse med kravene i § 2, stk. 2 og 3, § 6, stk. 2, § 7, stk. 2 og 3, § 9, stk. 2, og § 10, stk. 2, 3) ikke efterkommer et påbud om at foretage den nødvendige udbygning af modtagefaciliteten efter § 3, stk. 1, 4) undlader at videresende en henvendelse om modtagefaciliteten efter § 3, stk. 3, eller en anmeldelse efter § 12, stk. 4, til Miljøstyrelsen, 5) undlader at etablere modtagefaciliteter eller modtageordninger efter § 5, § 6, stk. 1, § 7, stk. 1, § 8, § 9, stk. 1, og § 10, stk. 1, 6) undlader at aflevere affald i medfør af § 11, stk. 1, 7) undlader at indberette affaldsleveringskvitteringen til SafeSeaNet og opbevare den ombord på skibet i 2 år, i medfør af § 11, stk. 4 og 5, 8) ikke anmelder affaldet efter § 12, stk. 1, 9) overtræder reglerne for anmeldelse i § 12, stk. 2 og 5, 10) opgiver urigtige eller vildledende oplysninger i forbindelse med affaldsanmeldelsen, jf. § 12, eller i forbindelse med ansøgning om dispensation efter § 18, 11) fastsætter betalingen i strid med § 13, stk. 1-4, og § 14, 12) undlader at oplyse om de i § 13, stk. 5, anførte forhold, 13) undlader at udarbejde en affaldsplan efter § 15, stk. 1 og 2, 14) undlader rettidigt at indsende en affaldsplan til Miljøstyrelsen efter § 15, stk. 3 og 4, 15) ikke ajourfører en affaldsplan efter § 15, stk. 4, 16) undlader at foretage høring efter eller foretager høring i strid med § 16, 17) undlader at informere havnens brugere efter § 17 eller 18) forlader havnen i strid med § 19, stk. 4.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på miljøet eller fremkaldt fare herfor, eller 2) opnået eller tilsigtet en økonomisk fordel for den pågældende selv eller andre, herunder ved besparelser.
Stk. 3. Stk. 2 finder ikke anvendelse på overtrædelser begået fra udenlandske skibe, medmindre overtrædelsen er begået i indre territorialt farvand.
For overtrædelser begået fra udenlandske skibe i ydre territorialt farvand kan straffen stige til fængsel i indtil 2 år, hvis der er tale om forsætlig og alvorlig forurening af havmiljøet.
 Stk. 4. Der kan pålægges selskaber mv. (juridiske personer) strafansvar efter reglerne i straffelovens 5. kapitel, jf. lovens § 62.
 § 23. Bekendtgørelsen træder i kraft den 15. maj 2022.
 Stk. 2. Bekendtgørelse nr. 1348 af 16. juni 2021 om modtagefaciliteter for affald fra skibe, om skibes aflevering af affald og havnes affaldsplaner ophæves.
 Stk. 3. Formularen i bilag 1 og 2 i bekendtgørelse nr. 1396 af 25. november 2016 anvendes ved anmeldelse af affald i SafeSeaNet indtil den nye formular i bilag 2 og 3 i nærværende bekendtgørelse er tilgængelig i SafeSeaNet.
 Stk. 4. Indberetningerne efter § 15, stk. 8, og § 18, stk. 4, foretages af Miljøstyrelsen, når det er muligt at foretage indberetningerne i SafeSeaNet.
 § 24. Verserende sager om godkendelse af affaldsplaner færdigbehandles efter de hidtil gældende regler.
Miljøministeriet, den 6. maj 2022 Lea Wermelin / Christian Bruhn Rieper Bilag 1 Krav til planer for modtagelse og håndtering af affald Planerne for modtagelse og håndtering af affald skal gælde for alle typer affald fra skibe, som normalt anløber havnen, og udarbejdes under hensyn til havnens størrelse og den type skibe, som anløber den.
 Planerne for modtagelse og håndtering af affald skal indeholde følgende elementer:
a) en vurdering af behovet for modtagefaciliteter i en havn på baggrund af behovet hos de skibe, der normalt anløber havnen b) en beskrivelse af havnemodtagefaciliteternes type og kapacitet c) en beskrivelse af procedurerne for modtagelse og indsamling af affald fra skibe d) en beskrivelse af ordningen for omkostningsdækning e) en beskrivelse af proceduren for indberetning af påståede utilstrækkelige modtagefaciliteter i havnen f) en beskrivelse af proceduren for løbende høring af havnebrugere, affaldsfirmaer, terminaloperatører samt andre berørte parter og g) en oversigt over typen og mængden af affald, der modtages fra skibe og håndteres i faciliteterne.
 Planerne for modtagelse og håndtering af affald kan også omfatte:
a) et resumé af relevant national ret samt proceduren og formaliteterne for levering af affald til havnens modtagefaciliteter b) en identifikation af et kontaktsted i havnen c) en beskrivelse af eventuelt udstyr og eventuelle processer til forbehandling i forbindelse med særlige affaldsstrømme i havnen d) en beskrivelse af metoder til registrering af den faktiske brug af modtagefaciliteterne i havnen e) en beskrivelse af metoder til registrering af mængderne af afleveret affald fra skibe f) en beskrivelse af, hvordan de forskellige affaldsstrømme styres i havnen.
Procedurerne for modtagelse, indsamling, oplagring, behandling og bortskaffelse bør i alle henseender være i overensstemmelse med en miljøstyringsordning, som er egnet til gradvis at mindske disse aktiviteters miljøpåvirkning.
Procedurerne antages at være i overensstemmelse, hvis de efterkommer Europa-Parlamentets og Rådets forordning (EF) nr. 1221/2009.
Bilag 2 Standardformular til forudanmeldelse af affald til modtagefaciliteter i havne Anmeldelse om aflevering af affald til: (angiv navnet på anløbshavn, jf. artikel 6 i direktiv (EU) 2019/883) Denne formular bør opbevares om bord på skibet sammen med den behørige olieoptegnelsesbog, fragtoptegnelsesbog, affaldsoptegnelsesbog eller affaldsstyringsplan som krævet i MARPOL-konventionen.
Bilag 3 Standardformular til affaldsleveringskvitteringen Den udpegede repræsentant for leverandøren af modtagefaciliteter i havne udsteder denne formular til skibsføreren af et skib, der har afleveret affald i overensstemmelse med artikel 7 i direktiv (EU) 2019/883 Denne formular skal opbevares om bord på skibet sammen med den behørige olieoptegnelsesbog, fragtoptegnelsesbog, affaldsoptegnelsesbog eller affaldsstyringsplan som krævet i MARPOL-konventionen.
Bilag 4 Fritagelsescertifikat i henhold til artikel 9 i forbindelse med kravene under artikel 6, artikel 7, stk. 1, og artikel 8 i direktiv (eu) 2019/883 i havnen[e] i [angiv havn] i [angiv medlemsstat] Bilag 5 Kategorier af omkostninger og nettoindtægter vedrørende drift og administration af modtagefaciliteter i havne 1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2019/883 af 17. april 2019 om modtagefaciliteter i havne til aflevering af affald fra skibe, EU-Tidende 2019 nr.
L 151 side 116.
