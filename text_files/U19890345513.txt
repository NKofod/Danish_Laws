Den 15/2 1988 meddelte Socialpædagogernes Landsforbund Københavns  

 kommune, at forbundet havde forbudt sine medlemmer at arbejde i institutionen  

 »T-huset« på grund af arbejdsmiljøproblemer, der bestod i, at  

 institutionen husede 3 fastboende psykisk handicappede klienter, der var  

 meget aggressive.
Arbejdet var herefter nedlagt på institutionen fra  

 17.-25/2. I arbejdsnedlæggelsen deltog medlemmer af SID og KAD.
 Den 16/2 var to af klienterne blevet flyttet fra institutionen, og den  

 18/2 blev den tredie klient flyttet.
 Der afholdtes fællesmøde den 17/2. Under henvisning til Normens § 5  

 udtalte arbejdstagersiden, at man ikke kunne anerkende, at der var tale om en  

 overenskomststridig arbejdsnedlæggelse.
Arbejdsretten udtalte, at arbejderne objektivt set ikke havde haft  

 grundlag for at nedlægge arbejdet under henvisning til Normens § 5, stk. 2,  

 den 17/2, efter at de to mest belastede klienter var blevet flyttet fra  

 institutionen den 16/2. Adgangen til at påberåbe sig Normens § 5, stk. 2,  

 tilkommer den enkelte arbejdstager, og det måtte derfor påhvile arbejderne at  

 møde op på institutionen for at konstatere, om forholdene berettigede til  

 arbejdsvægring.
Der var herefter ikke grundlag for bodsbortfald eller  

 bodsnedsættelse.
 Da det ikke på fællesmødet var oplyst, at to af klienterne var blevet  

 flyttet fra institutionen, havde organisationerne ikke pådraget sig ansvar  

 ved ikke at pålægge arbejderne at genoptage arbejdet på fællesmødet.  

 Imidlertid havde organisationerne haft pligt til at meddele arbejderne sådant  

 pålæg, så snart det blev klart, at der ikke var klienter på institutionen,  

 men pålæg blev først givet den 25/2.
 For den således udviste passivitet idømtes der KAD og SID en bod på  

 25.000 kr. hver.
 Dommere: Otto Hansen, Erik Jensen, Knap, Pontoppidan  

 (retsformand), Sarroe, Sløk og Westergaard.
 Under denne sag har Amtsrådsforeningen i Danmark for Københavns  

 Amtskommune indklaget Landsorganisationen i Danmark for  

 Specialarbejderforbundet i Danmark på egne vegne og for en række medlemmer og  

 Kvindeligt Arbejderforbund i Danmark på egne vegne og for en række medlemmer  

 for Arbejdsretten i anledning af en arbejdsnedlæggelse, som fandt sted i  

 perioden fra den 18. februar 1988 til den 25. februar 1988 på amtskommunens  

 institution »T-Huset«.
 Klagerne har nedlagt følgende påstande:
 De indklagede organisationer, Specialarbejderforbundet i Danmark og  

 Kvindeligt Arbejderforbund i Danmark, ikendes en efter Arbejdsrettens skøn  

 fastsat bod.
 De i arbejdsnedlæggelsen deltagende medlemmer af Specialarbejderforbundet  

 i Danmark og Kvindeligt Arbejderforbund i Danmark ikendes en efter  

 Arbejdsrettens skøn fastsat bod.
 Indklagede har påstået frifindelse.
 Sagens nærmere omstændigheder er efter det oplyste følgende:
Socialpædagogernes Landsforbund meddelte ved skrivelse af 15. februar 1988  

 Københavns Amtskommune, at det havde forbudt sine medlemmer at udføre arbejde  

 på »T-Huset« fra den 17. februar 1988. Som baggrund herfor blev  

 anført, at der gennem længere tid havde været massive arbejdsmiljøproblemer  

 på institutionen.
Disse problemer skyldtes især klienternes voldelige  

 overgreb på personalet.
Det var forbundets opfattelse, at arbejdsforholdene  

 på »T- Huset« nu var så velfærdstruende, at forbundet ikke mere  

 kunne forsvare at lade sine medlemmer påtage sig at arbejde på institutionen.
Institutionen »T-Huset« blev oprettet i 1985 for at give et  

 tilbud til voksne, psykisk handicappede klienter med grænsepsykotisk adfærd,  

 der blandt andet viser sig i hyppigt meget voldsomme aggressioner mod  

 omverdenen.
Institutionen blev normeret til at modtage fire fastboende  

 klienter og til akut at modtage op til fire klienter fra andre institutioner.  

 Institutionen blev normeret med et personale på 19 1/2 ansatte: 1 leder, 1  

 stedfortræder og 17 1/2 omsorgsassistenter.
Institutionen har kun haft tre  

 fastboende klienter.
Institutionen har kun akut modtaget klienter, der havde  

 personale med.
Af en opgørelse fra amtskommunen fremgår, at ca. 50 % af plejepersonalet i  

 1987 - uanset den nævnte normering - bestod af ikke-uddannede  

 omsorgsmedhjælpere.
Omsorgsmedhjælperne var ansat på 3 eller 6 måneders  

 kontrakter med forbehold om opsigelse i det omfang, det var muligt at skaffe  

 faguddannet personale til institutionen.
De i Socialpædagogernes Landsforbunds skrivelse af 15. februar 1988 nævnte  

 arbejdsmiljøproblemer havde ført til, at Arbejdstilsynet, kreds Københavns  

 amt, den 10. oktober 1986 pålagde amtskommunen at træffe foranstaltninger,  

 således at tilfældene af beboervold blev reduceret, og de psykiske og fysiske  

 belastninger i arbejdet blev reduceret væsentligt.
Fristen for efterkommelse  

 af pålæggene blev sat til 1. januar 1987.
Københavns Amtskommune påklagede kredsens afgørelse til Direktoratet for  

 Arbejdstilsynet, som ved skrivelse af 9. december 1987 tiltrådte kredsens  

 afgørelse.
Fristen for efterkommelse af pålæggene blev fastsat til den 1.  

 juni 1988.
 Den 29. januar 1988 indbragte amtskommunen direktoratets afgørelse for  

 Arbejdsministeriet.
 Arbejdsnedlæggelsen i perioden 17. - 25. februar 1988 omfattede dels de  

 faguddannede omsorgsassistenter, der er organiseret i Socialpædagogernes  

 Landsforbund, dels de ikke- faglærte omsorgsmedhjælpere, hvoraf nogle er  

 medlemmer af Specialarbejderforbundet i Danmark og Kvindeligt Arbejderforbund  

 i Danmark.
Arbejdsnedlæggelsen blandt omsorgsassistenterne blev indbragt for Den  

 Kommunale Tjenestemandsret, som ved dom af 11. maj 1989 har pålagt de i  

 arbejdsnedlæggelsen deltagende omsorgsassistenter en bøde.
I dommen fastslås,  

 at omsorgsassistenterne ikke med føje kunne opfatte forholdene på  

 institutionen som værende af en sådan beskaffenhed, at hensynet til deres  

 helbred eller velfærd gav tvingende grund til at standse arbejdet.
Det  

 fastslås endvidere, at arbejdsnedlæggelsen blandt omsorgsassistenterne blev  

 iværksat i utilfredshed med, at amtskommunen havde benyttet sin ret til at  

 påklage afgørelsen af 9. december 1987 fra Direktoratet for Arbejdstilsynet  

 til Arbejdsministeriet.
 Det er oplyst, at amtskommunen efter modtagelsen af skrivelsen af 15.  

 februar 1988 traf foranstaltning til at anbringe de 3 fastboende klienter  

 andetsteds. 2 af klienterne blev den 16. februar om eftermiddagen overført  

 til Nordvang, medens den tredie den 18. februar blev anbragt i familiepleje.
I anledning af arbejdsnedlæggelsen blandt omsorgsmedhjælperne blev der den  

 17. februar kl. 10 afholdt fællesmøde i Amtsrådsforeningen med deltagelse af  

 repræsentanter for de 2 indklagede forbund.
I fællesmødereferatet anføres:
 »I anledning af de konstaterede påbegyndte arbejdsnedlæggelser den  

 17. februar 1988 blandt omsorgsmedhjælpere ved T-huset på Vangedehuse under  

 Københavns amtskommune er der d.d. kl. 10.00 afholdt møde i  

 Amtsrådsforeningen med henblik på at bringe arbejdsnedlæggelserne til ophør.
I mødet deltog repræsentanter for Amtsrådsforeningen i Danmark, Landsorganisationen i Danmark, herunder repræsentanter for:
Kvindeligt Arbejderforbund i Danmark Specialarbejderforbundet i Danmark.
 På mødet blev der konstateret enighed om, at mødet var et fællesmøde, jf.  

 § 9, stk. 2, og § 12, stk. 2, i lov nr. 317 af 13. juni 1973 om  

 arbejdsretten.
 Amtsrådsforeningen erklærede, at de konstaterede arbejdsnedlæggelser var  

 overenskomststridige.
Arbejdstagersiden gav udtryk for, at arbejdet på T-huset er så belastende,  

 at man anser det for velfærdstruende for personalet.
Man henviser til  

 Arbejdstilsynets skrivelse af 10. oktober 1986 samt Arbejdstilsynets påbud  

 om, at iværksætte foranstaltninger til begrænsning af beboervolden samt de  

 fysiske og psykiske belastninger, der er på institutionen.
 Arbejdstagersiden kan ikke anerkende, at der er tale om  

 overenskomststridige arbejdsnedlæggelser, idet arbejdsforholdene er velfærds-  

 og livstruende, jf. »Normens« § 5.
Amtsrådsforeningen forbeholdt sig ret til at indbringe sagen for  

 arbejdsretten som hastesag, med mindre arbejdet genoptages straks.' Den 25. februar 1988 skrev Socialpædagogernes Landsforbund således til  

 Københavns Amtskommune:
»Med henblik på at skabe grundlag for forhandlinger om løsning af  

 problemerne omkring T-huset, kan vi hermed på vegne af Socialpædagogernes  

 Landsforbund, SID Gladsaxe og KAD Lyngby meddele, at arbejdet genoptages på  

 T-huset fredag den 26. februar 1988 ved arbejdstids påbegyndelse kl.  

 07.00.« På et møde i Arbejdsretten samme dag erklærede de indklagede forbund sig  

 villige til at pålægge medlemmerne at genoptage arbejdet den 26. februar, dog  

 uden præjudice for, om arbejdsnedlæggelserne var hjemlet i Normens § 5.
Det fremgår af sagen, at 3 af de i arbejdsnedlæggelsen deltagende  

 omsorgsmedhjælpere var medlemmer af Specialarbejderforbundet i Danmark.
Ved  

 arbejdsstandsningens iværksættelse den 17. februar var 1 omsorgsmedhjælper  

 medlem af Kvindeligt Arbejderforbund i Danmark. 2 medhjælpere indmeldte sig i  

 forbundet den 18. februar og yderligere 2 den 19. februar.
 Der er afgivet vidneforklaring af kontorchef Niels Holm, Københavns  

 Amtskommune, vicekontorchef Max Isaksen, Amtsrådsforeningen,  

 omsorgsmedhjælper Linda Frost, daværende næstformand i Kvindeligt  

 Arbejderforbunds lokalafdeling Lis Ryholt og forbundssekretær Ellen Høegh,  

 Kvindeligt Arbejderforbund.
Niels Holm har forklaret, at institutionen var normeret med faguddannet  

 personale (omsorgsassistenter). Da det ikke var muligt at skaffe et  

 tilstrækkeligt antal faguddannede, var man nødsaget til at ansætte  

 ikke-faguddannede (omsorgsmedhjælpere). Gennemsnitlig var ca. 50 % af  

 plejepersonalet ikke faguddannet.
De pågældende reflekterede enten på  

 annoncer om ledige stillinger eller blev skaffet gennem amtets faste  

 vikarkorps.
En nyansat omsorgsmedhjælper gik i lære 3-4 dage hos en  

 faguddannet.
Omsorgsmedhjælperne fik desuden tilbudt deltagelse i kurser  

 bl.a. i frigørelsesteknik og psykisk førstehjælp.
Der blev afholdt månedlige  

 møder med omsorgsmedhjælperne.
Max Isaksen har forklaret, at repræsentanter for Socialpædagogernes  

 Landsforbund var til stede ved fællesmødets start.
De blev imidlertid sendt  

 hjem.
Repræsentanterne for de 2 indklagede forbund motiverede på fællesmødet  

 arbejdsnedlæggelsen og deres vægring ved at give pålæg om genoptagelse af  

 arbejdet som anført i referatet, der for så vidt angår arbejdstagersidens  

 bemærkninger er udarbejdet af forbundsrepræsentanterne på mødet.
Der blev  

 ikke fra arbejdstagerside nævnt noget om, at arbejdsvægringen skyldtes, at  

 omsorgsmedhjælperne ikke turde arbejde, når omsorgsassistenterne havde  

 nedlagt arbejdet.
Han erindrer ikke, om det fra arbejdsgiverside blev oplyst,  

 at 2 af klienterne den 16. februar var overført til Nordvang.
Linda Frost har forklaret, at hun har været ansat på T-Huset fra 13.  

 november 1987 til 1. september 1988, hvor hun overgik til at være  

 tilkaldevikar.
Hun var hele tiden medlem af Kvindeligt Arbejderforbund i  

 Danmark.
I den periode, hvor hun arbejdede på »T-Huset«, kom alle  

 omsorgsmedhjælperne »fra gaden«.
Mange havde ingen forudgående  

 erfaring med hensyn til pleje af psykisk belastede klienter.
Nyansatte  

 omsorgsmedhjælpere modtog en kort instruktion fra omsorgsassistenterne.
På  

 grund af klienternes tilstand var arbejdet meget belastende.
Der var hyppige  

 personaleudskiftninger.
Omsorgsmedhjælperne deltog ikke i de kurser, som var  

 til rådighed, idet de skulle passe klienterne, når omsorgsassistenterne var  

 på kursus.
Der blev afholdt et månedligt personalemøde med  

 omsorgsmedhjælperne.
På disse møder drøftede man vagtplaner, medens der ikke  

 var tale om faglig instruktion.
Omsorgsmedhjælperne deltog ikke i de  

 drøftelser om arbejdsmiljøet, som gik forud for Arbejdstilsynets indgreb, og  

 hun kendte ikke Arbejdstilsynets pålæg.
Den 15. februar om aftenen  

 underrettede ledelsen omsorgsmedhjælperne om de bebudede arbejdsnedlæggelser  

 blandt omsorgsassistenterne.
Der blev ikke oplyst noget om, at man ville  

 iværksætte en nødplan.
Efter mødet drøftede de tilstedeværende  

 omsorgsmedhjælpere situationen.
Det var den almindelige opfattelse, at man  

 ikke turde arbejde på »T-Huset«, når omsorgsassistenterne havde  

 nedlagt arbejdet.
Der var imidlertid ikke tale om en fælles beslutning blandt  

 omsorgsmedhjælperne om at nedlægge arbejdet, og der blev ikke givet nogen  

 kollektiv meddelelse til ledelsen om arbejdsnedlæggelse.
Hun skulle først  

 møde på arbejde den 20. februar.
Hun blev ikke i dagene forud for den 20.  

 februar kontaktet af institutionen.
Derimod erfarede hun den 19. februar fra  

 pressen og TV, at de 3 klienter var blevet anbragt andetsteds.
Da  

 institutionen således var lukket, fandt hun ingen anledning til at møde op  

 den 20. februar.
Hun erindrer ikke, om hun blev kontaktet af sit forbund.
Lis Ryholt har forklaret, at hun ikke forud for fællesmødet var bekendt  

 med de arbejdsmiljømæssige problemer på institutionen.
Inden mødet ringede  

 hun til Socialpædagogernes Landsforbund for at få en orientering om  

 baggrunden for konflikten.
Hun bad ikke om, at repræsentanter for  

 Landsforbundet var til stede på fællesmødet.
Det standpunkt, som man indtog  

 på mødet, havde sin baggrund i de oplysninger, som man havde fået fra  

 socialpædagogerne.
På mødet blev det ikke fra arbejdsgiverside oplyst, at 2  

 af klienterne dagen før var overført til andre institutioner.
Hun blev først  

 den 19. februar klar over, at der ikke var klienter på institutionen.
Efter  

 fællesmødet tog hun straks kontakt med Socialpædagogernes Landsforbund for at  

 få etableret et møde med amtsrådspolitikerne.
Det lykkedes først at få et  

 møde i stand den 25. februar, hvorefter arbejdet blev genoptaget den 26.  

 februar.
Ellen Høegh har forklaret, at hun deltog i fællesmødet den 17. februar.  

 Hun var ikke forud herfor bekendt med de arbejdsmiljømæssige problemer, idet  

 hverken ledelsen eller Socialpædagogernes Landsforbund havde rettet  

 henvendelse til Specialarbejderforbundet eller Kvindeligt Arbejderforbund.  

 Man var således på fællesmødet helt uforberedt på situationen og måtte  

 henholde sig til de oplysninger, man fik fra socialpædagogerne.
Hun fandt det  

 forkert, at Landsforbundet ikke tidligere havde kontaktet de 2 andre forbund.  

 Det blev ikke på fællesmødet oplyst, at 2 af klienterne den 16. februar var  

 blevet anbragt andetsteds.
Hun blev først den 19. februar via omtale af sagen  

 i TV- Avisen klar over, at der ikke længere var klienter på institutionen.
Til støtte for bodspåstanden over for de medlemmer af de indklagede  

 forbund, som deltog i arbejdsnedlæggelsen, har klagerne anført, at det ved  

 Den Kommunale Tjenestemandsrets dom er fastslået, at de tjenestemandsansatte  

 omsorgsassistenter ikke med henvisning til grundsætningen i Normens § 5, stk.  

 2, har kunnet nedlægge arbejdet.
Det samme må gælde for de medlemmer af de  

 indklagede forbund, som deltog i arbejdsnedlæggelsen.
At dette er tilfældet,  

 fremgår allerede af, at de 2 mest belastede klienter forud for  

 arbejdsnedlæggelsen var overført til en anden institution.
Der var således  

 den 17. februar kun en klient tilbage.
Denne klient var klart den mindst  

 vanskelige, hvilket illustreres af, at hun den 18. februar kunne anbringes i  

 familiepleje.
Den pågældende blev indtil da passet af forstanderen, som var  

 til stede på »T-Huset« under hele forløbet.
Det er fastslået i  

 Arbejdsrettens praksis, at adgangen til at nægte arbejde under påberåbelse af  

 Normens § 5, stk. 2, er en individuel ret, som tilkommer den enkelte  

 arbejdstager.
Arbejdsnægtelse under henvisning til Normens § 5 måtte således  

 under alle omstændigheder forudsætte, at omsorgsmedhjælperne var mødt på  

 arbejde, hvorved de ville have konstateret, at der som følge af klienternes  

 anbringelse andetsteds intet grundlag var for arbejdsvægringen.
Uanset at det  

 i hvert fald fra den 19. februar var klart for alle, at der ikke var klienter  

 på institutionen, fortsatte arbejdsnedlæggelsen helt til den 26. februar.
Der  

 er derfor intet grundlag for at lade boden bortfalde eller for at nedsætte  

 boden i forhold til de sædvanligt anvendte satser.
For så vidt angår bodspåstanden over for de 2 indklagede forbund har  

 klagerne anført, at forbundene på fællesmødet nægtede at give medlemmerne  

 pålæg om at genoptage arbejdet.
Som begrundelse herfor henholdt de sig alene  

 til det, som også var gjort gældende fra socialpædagogernes side.
Man undlod  

 således selv at undersøge forholdene.
Havde man foretaget en sådan  

 undersøgelse, ville man være blevet klar over, at 2 af de mest belastede  

 klienter allerede den 16. februar var overført til andre institutioner, og at  

 der således ikke i Normens § 5, stk. 2, var grundlag for arbejdsnedlæggelsen.  

 Det må være forbundenes egen risiko, at man ikke satte sig ind i forholdene,  

 og forbundene har ved på et utilstrækkeligt grundlag at nægte at give pålæg  

 om genoptagelse af arbejdet pådraget sig organisationsansvar.
Helt klart må dette være, når der henses til, at organisationerne, selv  

 efter at det den 19. februar var klart for alle, at der ikke var klienter på  

 »T-Huset«, undlod at foranledige, at medlemmerne mødte på arbejde.  

 Heller ikke på det forberedende møde i Arbejdsretten den 25. februar ville  

 organisationerne give et betingelsesløst pålæg om genoptagelse af arbejdet,  

 idet man stadig henviste til Normens § 5. Skrivelsen af 25. februar fra  

 Socialpædagogernes Landsforbund viser, at der reelt var tale om en mellem de  

 3 forbund aftalt arbejdsstandsning.
Det må tages i betragtning, at der er  

 tale om 2 store, velfungerende forbund, som ved deres handlemåde har  

 medvirket til, at man fra amtskommunens side var tvunget til at overføre de 2  

 mest belastede klienter til en anden institution til stor skade for disse  

 klienter.
Der bør derfor ikendes organisationerne en alvorlig bod.
Indklagede har til støtte for påstanden om frifindelse for individuelt  

 bodsansvar anført, at omsorgsmedhjælperne ved de faguddannede  

 omsorgsassistenters arbejdsnedlæggelse blev bragt i en meget vanskelig  

 situation.
Arbejdsforholdene på institutionen ville i denne situation være så  

 belastende, at omsorgsmedhjælperne med føje kunne nægte at arbejde under  

 påberåbelse af Normens § 5, stk. 2. Det må herved tages i betragtning, at der  

 - som det fremgår af Arbejdstilsynets indgriben - var tale om en særdeles  

 vanskelig arbejdsplads.
Omsorgsmedhjælpernes arbejdsvægring var ikke resultat  

 af en kollektiv beslutning, men udtryk for, at de enkelte medhjælpere ikke  

 fandt det forsvarligt at fortsætte arbejdet.
Den omstændighed, at ledelsen  

 efter meddelelsen om, at omsorgsassistenterne ville nedlægge arbejdet, straks  

 traf foranstaltninger til at anbringe klienterne andetsteds, viser, at også  

 ledelsen var klar over, at man ikke kunne drive institutionen videre alene  

 med bistand af omsorgsmedhjælperne.
Det er uforståeligt, at ledelsen ikke  

 allerede den 15. februar om aftenen, da man orienterede medhjælperne om  

 situationen, gav meddelelse om, at man ville overføre klienterne til andre  

 institutioner.
Under de foreliggende omstændigheder har medhjælperne været  

 berettiget til at undlade at møde på arbejde.
I hvert fald foreligger der så  

 formildende omstændigheder, at en eventuel bod bør bortfalde eller nedsættes  

 jfr. arbejdsretslovens § 12, stk. 2.
Hvad angår påstanden om organisationsansvar har indklagede anført, at de 2  

 indklagede forbund ikke forud for fællesmødet den 17. februar var blevet  

 informeret om problemerne.
Fra arbejdsgiverside forlangte man desuagtet, at  

 organisationerne på stedet skulle tage stilling til konflikten og give pålæg  

 om genoptagelse af arbejdet.
Under de foreliggende omstændigheder kunne dette  

 ikke med rimelighed kræves.
Det må herved tages i betragtning, at retten til  

 at nægte arbejde under påberåbelse af Normens § 5, stk. 2, er en individuel  

 ret.
Der kan derfor ikke påhvile organisationerne pligt til at give pålæg,  

 hvis der er begrundet tvivl om, hvorvidt arbejdstagerne kan nægte at arbejde  

 med henvisning til § 5. Hertil kommer, at man fra arbejdsgiverside på  

 fællesmødet undlod at give organisationerne den helt centrale oplysning, at  

 man allerede dagen før havde overført 2 af klienterne til andre  

 institutioner.
Organisationerne har derfor ikke haft et fyldestgørende  

 beslutningsgrundlag.
Det må endvidere tillægges betydning, at de 2 forbund  

 under hele forløbet aktivt bestræbte sig på at bringe konflikten til ophør  

 ved at få arrangeret et møde med amtsborgmesteren og andre medlemmer af  

 amtsrådet.
Det er ikke korrekt, at forbundene på mødet i Arbejdsretten den  

 25. februar ikke gav et betingelsesløst pålæg om genoptagelse af arbejdet.  

 Henvisningen til Normens § 5 havde alene til formål at tage forbehold over  

 for, om arbejdsvægringerne forud for pålægget havde været berettigede.
 Arbejdsretten skal udtale:
Da amtskommunen dagen inden arbejdsnedlæggelsens iværksættelse havde  

 overført de 2 mest belastede klienter til en anden institution, findes  

 omsorgsmedhjælperne ikke objektivt set at have haft grundlag for at nedlægge  

 arbejdet under henvisning til Normens § 5, stk. 2. Som anført af parterne  

 tilkommer adgangen til at påberåbe sig Normens § 5, stk. 2, den enkelte  

 arbejdstager.
Det måtte derfor påhvile omsorgsmedhjælperne at møde op på  

 institutionen for at bringe på det rene, om der forelå forhold, som kunne  

 berettige til en arbejdsvægring.
Var de mødt, ville de være blevet klar over,  

 at dette ikke var tilfældet.
Under disse omstændigheder findes de medlemmer  

 af de indklagede forbund, som har deltaget i arbejdsnedlæggelsen, at have  

 pådraget sig bodsansvar, og der findes ikke at være grundlag for at lade  

 boden bortfalde eller for at nedsætte den.
Bodsansvar må også påhvile de  

 medlemmer, som først indmeldte sig i Kvindeligt Arbejderforbund under  

 konflikten.
Hvad angår spørgsmålet om organisationsansvar, må det efter bevisførelsen  

 lægges til grund, at de 2 forbund ikke inden fællesmødet den 17. februar 1988  

 var bekendt med problemerne på »T-Huset«, og at det ikke på  

 fællesmødet blev oplyst fra arbejdsgiverside, at man den 16. februar havde  

 overført 2 af klienterne til en anden institution.
Det kan endvidere ikke  

 afvises, at omsorgsmedhjælperne kunne have påberåbt sig Normens § 5, stk. 2,  

 hvis man ville have søgt arbejdet på »T-Huset« videreført med et  

 personale, som alene bestod af forstanderen og omsorgsmedhjælperne.
Under  

 disse omstændigheder findes det betænkeligt at antage, at organisationerne  

 har pådraget sig bodsansvar allerede som følge af, at de ikke på fællesmødet  

 ville pålægge medlemmerne at genoptage arbejdet.
Derimod findes  

 organisationerne at have haft pligt til at meddele et sådant pålæg, så snart  

 det blev klart, at der ikke var klienter på institutionen, og at der derfor  

 ikke var grundlag for arbejdsvægringen.
Efter det oplyste blev pålæg først  

 meddelt på mødet i Arbejdsretten den 25. februar 1988. De indklagede forbund  

 findes ved denne passivitet at have gjort sig delagtige i  

 overenskomstbruddet.
Ved fastsættelsen af den bod, som herefter påhviler de 2  

 forbund, findes der at burde lægges en vis vægt på, at de 2 forbund som  

 anført ikke forud for fællesmødet havde været inddraget i drøftelser om  

 forholdene på »T-Huset«, og at organisationerne efter fællesmødet  

 straks tog skridt til at opnå en forhandling med henblik på at bringe  

 konflikten til ophør.
Boden findes herefter at burde fastsættes til 25.000  

 kr. for hvert af de indklagede forbund.
 T h i k e n d e s f o r r e t :
 Hver af de på de fremlagte navnelister anførte medlemmer af  

 Specialarbejderforbundet i Danmark og Kvindeligt Arbejderforbund i Danmark,  

 som har deltaget i arbejdsnedlæggelsen på »T-Huset« fra den 17.  

 februar 1988 til og med den 25. februar 1988, skal til Københavns Amtskommune  

 betale en bod på 20 kr. for hver time, hvori de har deltaget i  

 arbejdsnedlæggelsen, for så vidt angår de medlemmer af Kvindeligt  

 Arbejderforbund, som først indmeldte sig i forbundet under konflikten, dog  

 først fra tidspunktet for deres indmeldelse.
 Til Amtsrådsforeningen i Danmark skal Specialarbejderforbundet i Danmark  

 og Kvindeligt Arbejderforbund i Danmark betale en bod på hver 25.000 kr.
 I sagsomkostninger skal indklagede betale 2.000 kr. til Arbejdsretten.  

 NOTER (* 1) Henvisninger: Per Jacobsen s.287 ff, Hasselbalch  

 Kollektivarbejdsretten s.147 ff, K 87.445, K 86.130 og 86.131 (A 1986 s.151),  

 K 10.113 (A 1984 s.137).
