 Ved opgørelsen af genvundne afskrivninger på en blandet beboelses- og  

 erhvervsejendom skulle beregningen foretages på grundlag af en opdeling af  

 salgssum m.v. for hver del af ejendommen.
 Murermester A klagede over den af de stedlige skattemyndigheder foretagne  

 ansættelse af hans særlige indkomst for indkomståret 1982, der var begrundet  

 i, at klageren var anset for skattepligtig af genvunden afskrivninger i  

 forbindelse med salg af en ejendom.
 Det fremgik af sagens oplysninger, at klageren i en årrække sammen med en  

 anden havde drevet murermestervirksomhed i interessentskabsform, men at denne  

 virksomhed var ophørt den 1. april 1982. De to interessenter havde i  

 fællesskab ejet den pågældende ejendom, der var en blandet beboelses- og  

 forretningsejendom, og ejendommen var solgt med overtagelse i juni 1982. Ved  

 indkomstopgørelsen havde klageren opgjort de genvundne afskrivninger i  

 forbindelse med dette salg til et negativt beløb, ligesom fortjenesten var  

 opgjort som negativ.
De genvundne afskrivninger var af skattemyndighederne opgjort til 25.125  

 kr.
Ved denne opgørelse var der foretaget en fordeling af anskaffelses- og  

 afståelsessummerne på hhv. den afskrivningsberettigede del af bygningen, og  

 de genvundne afskrivninger var herefter opgjort udelukkende på baggrund af  

 den afskrivningsberettigede del.
Der var henvist til, at denne  

 opgørelsesmetode er foreskrevet i cirkulære nr. 188 af 22. november 1983 om  

 afskrivningsloven, punkt 130.
Klagerens revisor nedlagde over for Landsskatteretten påstand om, at de  

 genvundne afskrivninger udgjorde -12.111 kr., og at der således ikke forelå  

 noget skattepligtigt beløb.
Revisoren anså ikke skattemyndighedernes  

 beregningsmetode for korrekt, men havde derimod opgjort de genvundne  

 afskrivninger på baggrund af hele bygningsværdien.
Han anførte bl.a. at det  

 af skattemyndighederne nævnte cirkulære ikke var anvendeligt, idet dette  

 omhandlede nye pristalsregulerede afskrivninger, og idet den forholdsmæssige  

 opdeling ikke var foreskrevet i tidligere cirkulærer.
Revisoren var endvidere  

 af den opfattelse, at der ikke kunne være tale om genvundne afskrivninger,  

 når der som i nærværende tilfælde var konstateret et tab ved salget.
I medfør af afskrivningslovens § 29, stk. 1, 3. punktum, opgøres  

 fortjenesten i form af genvundne afskrivninger som forskellen mellem på den  

 ene side salgssummen og på den anden side de afskrivningsberettigede udgifter  

 til anskaffelse, forbedringer m.v.
Landsskatteretten fandt i denne  

 forbindelse, at det måtte være en naturlig forståelse af bestemmelsen, at  

 såvel salgssummen som de afskrivningsberettigede udgifter vedrørte den samme  

 bygningsdel, og at der ved opgørelsen skulle foretages en opdeling.
Den af  

 skattemyndighederne foretagne beregning af genvundne afskrivninger måtte  

 derfor anses for korrekt, og den påklagede ansættelse blev derfor stadfæstet.
 LV 1986, G 6.1.14.
