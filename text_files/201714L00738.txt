Betænkning afgivet af Erhvervs-, Vækst- og Eksportudvalget den 20. marts 2018 Betænkning over Forslag til lov om forretningshemmeligheder [af erhvervsministeren (Brian Mikkelsen)]:
1. Udvalgsarbejdet Lovforslaget blev fremsat den 10. januar 2018 og var til 1. behandling den 23. januar 2018. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 6. oktober 2017 dette udkast til udvalget, jf.
ERU alm. del  bilag 9. Den 10. januar 2018 sendte erhvervsministeren de indkomne høringssvar og et notat herom til udvalget.
Spørgsmål Udvalget har stillet 21 spørgsmål til erhvervsministeren til skriftlig besvarelse, som denne har besvaret.
 Et af udvalgets spørgsmål til erhvervsministeren og dennes svar herpå er optrykt som bilag 2 til betænkningen.
2. Indstilling og politiske bemærkninger Udvalget indstiller lovforslaget til vedtagelse uændret.
Enhedslisten har noteret sig fagbevægelsens kritiske høringssvar og kommentarer i dagspressen i forbindelse med lovarbejdet.
Enhedslisten er som fagbevægelsen meget skeptisk over for den stigende brug af ansættelsesklausuler og konventionalbøder.
Enhedslisten havde ønsket, at der i forbindelse med loven blev gjort op med den urimelige praksis, hvor arbejdsgiver kan pålægge medarbejdere meget store og udokumenterede konventionalbøder med henvisning til brud på forretningshemmeligheder, men ser det som et fremskridt, at der nedsættes en tværministeriel arbejdsgruppe med deltagelse af arbejdsmarkedets parter, som skal se på udbredelsen og udviklingen inden for konventionalbøder.
På den baggrund stemmer Enhedslisten for lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Per Nørhave (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Hans Christian Schmidt (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Kasper Roug (S) Thomas Jensen (S) Henrik Sass Larsen (S) Pelle Dragsted (EL) Henning Hyllested (EL) René Gade (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 125 Oversigt over spørgsmål og svar vedrørende L 125 Bilag 2 Et af udvalgets spørgsmål til erhvervsministeren og dennes svar herpå Spørgsmål og svar er optrykt efter ønske fra udvalget.
 Spørgsmål 21:
Hvordan forholder regeringen sig til de spørgsmål, der er rejst vedrørende konventionalbøder? Svar:
 Der er rejst spørgsmål om, hvordan regeringen forholder sig til udbredelsen af konventionalbod, bodens størrelse og forholdet mellem arbejdsgivers tab og konventionalbodens størrelse.
Teknisk Landsforbund, Dansk Metal, Dansk El-forbund og FTF har peget på en række problemer forbundet med brug af konventionalbod i ansættelseskontrakter ved brug og videregivelse af forretningshemmeligheder.
Fagforeningerne finder bl.a. at faggrupper og positioner på urimelig vis pålægges konventionalbod i en ansættelseskontrakt, og har peget på at det medfører manglende mobilitet for arbejdstager og at der ikke er proportionalitet mellem konventionalbodens størrelse og arbejdsgivers tab.
Fagbevægelsen finder yderligere, at der er sket en øget udbredelse af brugen af denne form for konventionalbod.
Det er derfor vurderingen, at der er behov for at belyse anvendelsen af konventionalbod i ansættelseskontrakter ved brug og videregivelse af forretningshemmeligheder.
Det er vigtigt, at arbejdsmarkedets parter indgår i arbejdet med at se på, om konventionalbod i ansættelseskontrakter skal reguleres.
Jeg har derfor aftalt med beskæftigelsesministeren, at der nedsættes en tværministeriel arbejdsgruppe med deltagelse af blandt andre Erhvervsministeriet, Beskæftigelsesministeriet (formand) og arbejdsmarkedets parter, som skal se på udbredelsen og udviklingen indenfor konventionalbod i ansættelseskontrakter ved brug og videregivelse af forretningshemmeligheder.
Arbejdsgruppen skal desuden se på mulige løsninger forbundet med eventuel uhensigtsmæssig brug af konventionalbod i ansættelseskontrakter ved brug og videregivelse af forretningshemmeligheder.
Det bemærkes desuden, at lovforslaget gennemfører direktiv 2016/943/EU af 8. juni 2016 om beskyttelse af forretningshemmeligheder.
Der er implementeringsfrist for direktivet d. 9. juni 2018. Lovforslagets formål er at styrke beskyttelsen af forretningshemmeligheder og skabe ensartede rammevilkår for erhvervslivet i EU.
Konventionalbod, som der spørges til, er ikke reguleret i lovforslaget, men reguleres i dag ved den almindelige aftaleret under Justitsministeriet.
 Justitsministeriet oplyser følgende om de gældende regler og lovforslagets forhold til aftaleretten:
 »For så vidt angår sanktionering med fastsættelse af konventionalbod kan Justitsministeriet oplyse, at lovforslagets § 15, som gennemfører direktivets artikel 14, ikke tilsigter at begrænse adgangen til at indgå aftaler vedrørende forretningshemmeligheder, herunder sanktioner for f.eks. ulovlig videregivelse eller brug af en forretningshemmelighed.
 Justitsministeriet kan endvidere oplyse, at aftaler om konventionalbod er omfattet af aftalelovens § 36, hvorefter en aftale kan ændres eller tilsidesættes helt eller delvis, hvis det vil være urimeligt eller i strid med redelig handlemåde at gøre den gældende.
Der kan i øvrigt henvises til direktivets præambelbetragtning nr. 39, der bl.a. beskriver, at direktivet ikke bør berøre anvendelsen af anden relevant lovgivning på andre områder, herunder intellektuelle ejendomsrettigheder og aftaleret.« En regulering af konventionalbod ville være en undtagelse fra den almindelige aftaleret, og vil være en regulering af ansættelsesretlige forhold.
Det forventes derfor ikke at være i lov om forretningshemmeligheder, at en sådan regulering har bedst hjemmel.
En del af arbejdsgruppens arbejde skal således også være at se på, hvor det bedst vil kunne reguleres.
 ERU og øvrige relevante udvalg vil blive orienteret om arbejdsgruppens konklusioner.
