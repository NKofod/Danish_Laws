Beretning afgivet af By- og Boligudvalget den 19. december 2012 Beretning om opfølgning på beretning om bestilling af tilstandsrapporter og bygningssagkyndiges uvildighed 1. Indledning Folketingets By- og Boligudvalg noterer sig med tilfredshed, at Erhvervs- og Vækstministeriet, Ministeriet for By, Bolig og Landdistrikter og Justitsministeriet den 31. oktober 2012 har fulgt op på udvalgets beretning af 7. juni 2012 om bestilling af tilstandsrapporter og bygningssagkyndiges uvildighed (Beretning af almen art 2011-12: Beretning nr. 6) ved udarbejdelsen af et notat, jf.
BYB alm. del  bilag 8.
2. Udvalgsarbejdet Møder Udvalget har behandlet beslutningsforslaget i 4 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Frie Uafhængige Bygningssagkyndige og Energikonsulenter (FUBE) og Brancheforeningen for Bygningssagkyndige og Energikonsulenter.
Spørgsmål Udvalget har stillet 2 spørgsmål til ministeren for by, bolig og landdistrikter, justitsministeren og erhvervs- og vækstministeren til skriftlig besvarelse, som de har besvaret.
3. Politiske bemærkninger Udvalget finder det tilfredsstillende, at regeringen løbende vil have fokus på, om de ændringer, der er gennemført med lov nr. 609 af 14. juni 2011 om revision af huseftersynsordningen m.v. får den ønskede effekt, samt at loven er omfattet af lovovervågning, der skal redegøres for i 2017.
 Udvalget anmoder i den forbindelse Erhvervs- og Vækstministeriet om at foretage en udvidet stikprøvekontrol, som den, der fremgik af opfølgningen fra de 3 ministerier, dog som minimum baseret på 75 ejendomsmæglerbutikker, og inden den 1. maj 2013 at give en rapportering til udvalget om dette.
 Udvalget anmoder Erhvervs- og Vækstministeriet om at høre Danske Advokater og Forbrugerrådet om deres kendskab til ejendomsmægleres eventuelle indflydelse på valg af bygningssagkyndige og inden den 1. maj 2013 at give en rapportering til udvalget om dette.
 Udvalget anmoder Justitsministeriet om ved udgangen af 2013 at høre huseftersynsordningens interessenter om deres kendskab til forsikringsselskabernes praksis med skyggerapporter eller anden interessekonflikt i formidlingen af tilstandsrapporter.
Udvalget anmoder Ministeriet for By, Bolig og Landdistrikter om fortsat løbende at udarbejde statistik over, hvordan tilstandsrapporter rekvireres.
Ministeriet anmodes samtidig om at indgå i dialog med huseftersynsordningens interessenter om formuleringen af spørgsmål om bestilling af tilstandsrapporter i et sælgeroplysningsskema og inden den 1. maj 2013 at give en rapportering til udvalget om dette.
Herefter leverer ministeriet halvårligt en statistik over rekvisition af tilstandsrapporter.
 P.u.v.
Mette Reissmann formand Bilag 1 Oversigt over bilag vedrørende huseftersynsordningen Bilagsnr.
