Skriftlig fremsættelse (6. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
 Forslag til lov om ændring af skatteindberetningsloven, skattekontrolloven, kildeskatteloven, ligningsloven og pensionsbeskatningsloven (Gennemførelse af direktiv om obligatorisk automatisk udveksling af oplysninger på beskatningsområdet i forbindelse med indberetningspligtige grænseoverskridende ordninger).
(Lovforslag nr.
L 49) Skatteplanlægning bliver stadigt mere avanceret, og medlemsstaterne har haft stadigt sværere ved at beskytte deres nationale skattegrundlag.
Med lovforslaget skabes hjemmel til, at skatteministeren kan fastsætte nærmere regler ved bekendtgørelse, der gennemfører Rådets direktiv 2018/822/EU af 25. maj 2018 om ændring af direktiv 2011/16/EU, for så vidt angår obligatorisk automatisk udveksling af oplysninger på beskatningsområdet i forbindelse med indberetningspligtige grænseoverskridende ordninger (DAC6). Implementeringen af DAC6 skal således medvirke til at modvirke aggressiv skatteplanlægning.
Det er regeringens opfattelse, at aggressiv skatteplanlægning er uacceptabelt, og der er brug for, at skatterådgiverne tager et ansvar for at hindre, at dette foregår.
Med lovforslaget vil alle skatterådgivere blive forpligtet til at tage del i dette ansvar, uanset om der er tale om revisorer, advokater eller en helt tredje rådgivergruppe.
Lovforslaget indeholder regler vedrørende obligatorisk automatisk udveksling af oplysninger på beskatningsområdet i forbindelse med indberetningspligtige grænseoverskridende skatteplanlægningsordninger.
Automatisk udveksling af oplysninger mellem skattemyndigheder er afgørende for at kunne sikre, at myndighederne har adgang til de oplysninger, der er nødvendige for, at myndighederne kan træffe eventuelle foranstaltninger, som kan modvirke aggressiv skatteplanlægning.
Indberetning af oplysninger om potentielt aggressive grænseoverskridende skatteplanlægningsordninger vil derved kunne bidrage positivt til bestræbelserne på at sikre en retfærdig beskatning i det indre marked.
 Lovforslaget indebærer, at udbydere af potentielt aggressive grænseoverskridende skatte-planlægningsordninger pålægges at indberette oplysninger herom til Skatteforvaltningen med henblik på, at skatteforvaltningen vil kunne underrette andre medlemsstaters skattemyndigheder om sådanne ordninger.
 Ved lovforslaget skabes der endvidere hjemmel til, at skatteministeren vil kunne gennemføre tilsvarende aftaler med lande uden for EU.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
