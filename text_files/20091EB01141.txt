Bilag 1 Beretning afgivet af Miljø- og Planlægningsudvalget den 15. september 2010 Beretning over Forslag til folketingsbeslutning om forbud mod de allergifremkaldende stoffer PPD og PTD i hårfarve [af Per Clausen (EL) m.fl.] 1. Udvalgsarbejdet Beslutningsforslaget blev fremsat den 9. april 2010 og var til 1. behandling den 27. april 2010. Beslutningsforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet beslutningsforslaget i 2 møder.
2. Politiske bemærkninger De kemiske stoffer p-phenylenediamine (PPD) og toluene-2,5-diamine (PTD), som findes i de fleste permanente hårfarveprodukter, er yderst sundhedsskadelige og kan resultere i kontaktallergi, varig eksem, hævelse og væskende sår.
En stor del af den danske befolkning farver jævnligt hår, og ud af dem oplever 5 pct. at få en alvorlig allergisk reaktion.
Hvert år sender hårfarvning således flere hundrede danskere på hospitalet med allergiske reaktioner, og dertil kommer alle dem, der ikke søger læge.
Yderligere udsættes frisører i deres daglige arbejde for de farlige stoffer.
EU tillader i dag PPD  det mest brugte af de to stoffer  i mængder, der er langt højere end dem, som kan fremprovokere allergi.
Et forsøgsstudie i Thailand har påvist, at hårfarve med en koncentration på kun 0,5 pct.
PPD fremkaldte allergiske reaktioner hos forsøgspersonerne.
Selv om EU har vedtaget at sætte grænsen for brug af PPD i hårfarver ned fra 6 pct. til 2 pct., er dette således stadig alt for meget.
Flere EU-lande har i mange år haft et forbud mod PPD, men er med EUs kosmetikdirektiv blevet pålagt at ophæve det.
Totalharmoniseringsdirektivet pålægger medlemslandene at følge EUs regler på området  også selv om det betyder, at man udsætter landets borgere for store risici.
 I Danmark advarer både Miljøstyrelsen, Forbrugerrådet, Kosmetikrådet og Videncenter for Allergi mod de to stærkt allergifremkaldende stoffer.
Udvalget opfordrer derfor regeringen til i EU at arbejde for, at PPD og PTD udfases af produktionen af hårfarve, sådan at disse to stoffer kan forbydes om senest 5 år.
Herudover opfordres regeringen til at arbejde for at samle en gruppe lande om at bruge Lissabontraktatens bestemmelse om muligheden for et udvidet samarbejde til at sikre, at der under alle omstændigheder i disse lande gennemføres et forbud mod anvendelsen af PPD og PTD i hårfarve senest om 5 år.
Indtil et sådant forbud kan effektueres, opfordres regeringen til at tage en række initiativer, der kan understøtte udfasningen af disse farlige produkter i hårfarve:
  Miljøstyrelsen sikrer, at der offentliggøres en liste over hårfarveprodukter, der ikke indeholder PPD og PTD.
 De nye mærkningsregler for hårfarveprodukter fremrykkes så meget, som det er praktisk muligt.
Der etableres en godkendelsesordning for frisører, der ikke bruger farlige kemikalier (svanemærkning).
  Ministeren forsøger gennem en frivillig aftale med detailhandelen at sikre, at der er god adgang til hårfarvningsprodukter, der ikke indeholder PPD og PTD.
  Der gennemføres en oplysningskampagne om de negative konsekvenser, der kan være ved at anvende hårfarvningsprodukter, som indeholder PPD og PTD, samt om de alternative muligheder, der foreligger for at farve hår.
 P.u.v.
Ida Auken formand Bilag 1 Oversigt over bilag vedrørende B 137 Bilagsnr.
