Antaget, at et finansieringsselskab ikke længere lovligt kunne  

 registrere oplysning om låneansøgers personnummer i tilfælde, hvor der bliver  

 givet afslag på lån.
Endvidere fundet, at hensynet til en entydig  

 identifikation af låneansøgere i tilstrækkelig grad kunne varetages ved  

 registrering af almindelige identifikationsoplysninger, herunder fødselsdato  

 samt ved anvendelse af f.eks. et særskilt ansøgningsnummer samt eventuelt ved  

 etablering af et særskilt afslagsregister.
Endvidere antaget, at selskabets  

 registrering af oplysning om registrering i RKI - Kredit Information til brug  

 for besvarelse af anmodninger om begrundelse for afslag på lån ikke kunne  

 antages at stride mod lovens § 3, stk. 1, dog burde registreringen slettes  

 senest 2 år efter, at afslag på lån var givet.
Et finansieringsselskab rettede henvendelse til Registertilsynet dels  

 vedrørende spørgsmålet om selskabets registrering af oplysning om en  

 låneansøgers personnummer i tilfælde, hvor der gives afslag på lån dels i  

 anledning af, at selskabet registrerede oplysning om, at låneansøgeren var  

 registreret i RKI - Kredit Information.
Oplysninger blev også registreret i  

 tilfælde, hvor der blev givet afslag på en låneansøgning.
Vedrørende  

 registrering af oplysning om personnummer anførte finansieringsselskabet, at  

 registreringen af personnummeret udelukkende var til selskabets eget interne  

 brug, samt at låneansøgeren i sin låneansøgning til selskabet selv anførte  

 sit personnummer.
Selskabet anførte endvidere, at registrering af  

 personnummeret var nødvendigt for selskabet til varetagelse af både eget og  

 låneansøgerens tarv, idet registreringen sikrede en entydig identifikation af  

 vedkommende.
Det fremgik af sagen, at selskabet i 1989 behandlede ca. 86.000  

 låneansøgninger, hvoraf 48.000 resulterede i lån og de øvrige i afslag, samt  

 at selskabet allerede administrerede 103.186 lån, hvor selskabet i henhold  

 til skattekontrolloven var pligtig at registrere låntageres personnummer.
Det  

 system, der var udviklet i den forbindelse, sikrede efter selskabets  

 opfattelse ikke blot, at skattekontrolloven blev efterlevet, men sikrede  

 endvidere en hurtig og mere sikker identifikation samt vedligeholdelsen af  

 det scoresystem som selskabets totale virksomhedsområde hvilede på.  

 Scoresystemet var således baseret på ikke blot indrømmede lån men også på  

 afslag.
Finansieringsselskabet var således oftest ikke selv repræsenteret i  

 forbindelse med, at der blev meddelt en kunde afslag, og mange kunder ønskede  

 efter selskabets oplysning at indgå i en nærmere drøftelse af et sådant  

 afslag.
 Finansieringsselskabet anførte endvidere, at det efter selskabets  

 opfattelse ikke var usædvanligt, at en ansøger, der havde fået afslag, på et  

 senere tidspunkt på ny anmodede om et lån i selskabet, f.eks. gennem en anden  

 forretning, end hvor vedkommende havde henvendt sig tidligere, og på grundlag  

 af nye ændrede oplysninger i ansøgningsblanketten prøvede at opnå højere  

 antal point i henhold til selskabets scoresystem og dermed indrømmelsen af  

 lån.
 Registreringen under personnummer kunne efter selskabets opfattelse sikre,  

 at selskabet kunne give et korrekt svar på kundehenvendelser og klager  

 vedrørende afslag samt sikre selskabet mod unødig tab på lån, der blev  

 indrømmet på ukorrekt grundlag.
 Selskabet anførte yderligere, at en registrering af personnumre vedrørende  

 de låneansøgere, der indrømmedes lån, samt en anden form for registrering af  

 de lånansøgere, der meddeltes afslag, ville gøre en edb-mæssig registrering  

 af det sidstnævnte særdeles vanskelig og måtte forudsætte opbygning af  

 forskellige identifikationskoder.
 Selskabet anførte endeligt, at selskabet som datterselskab i en  

 bankkoncern var undergivet tilsyn af Finanstilsynet, og at samtlige  

 medarbejdere i selskabet havde afgivet separat tavshedserklæring, der helt  

 svarede til kravet i bank- og sparekasselovens § 54, samt at selskabet var  

 indstillet på at slette personnumre efter et vist kortere åremål, når  

 kundeklager og »omgåelsesforsøg« ikke længere kunne påregnes.
 Sagen blev behandlet på et møde i Registerrådet, og Registertilsynet  

 udtalte i den anledning, at det har været Folketingets hensigt med skærpelsen  

 af lov om private registre m.v., herunder indsættelsen af lovens § 4 a, at  

 der skal gælde samme strenge regler for registrering af personnummer som for  

 registrering af oplysninger om enkelt personers rent private forhold.
 Registertilsynet fandt på denne baggrund, at finansieringsselskabet ikke  

 længere kunne registrere oplysning om en låneansøgers personnummer i  

 tilfælde, hvor der bliver givet afslag på lån.
 Registertilsynet fandt endvidere i den forbindelse, at hensynet til en  

 entydig identifikation af låneansøger i tilstrækkelig grad kunne varetages  

 ved registrering af almindelige identifikationsoplysninger, herunder  

 fødselsdato, samt ved anvendelse af f.eks. et særskilt ansøgningsnummer samt  

 eventuelt ved etablering af et særskilt afslagsregister.
 Vedrørende registrering af oplysning om registrering i RKI - Kredit  

  Information A/S anførte selskabet, at den pågældende registrering kun var  

 til internt brug, og at selskabet altid foretog en fornyet søgning i RKI -  

  Kredit Information ved en lånansøgers fornyede ansøgning om lån.
Selskabet anførte endvidere, at afslag kunne være begrundet i en ansøgers  

 registrering i RKI - Kredit Information, men også kunne skyldes, at selskabet  

 på grund af de afgivne oplysninger i låneansøgningen i øvrigt ikke havde  

 fundet ansøgeren kreditværdig.
Ved afslag på lån behøvede man derfor slet  

 ikke at have søgt på ansøgeren i RKI - Kredit Information.
Derfor var det  

 væsentligt for selskabet at kunne give et sikkert og korrekt svar på, om  

 afslag kunne skyldes, at vedkommende lånansøger var registreret i  RKI -  

  Kredit Information.
Selskabet indhentede alene oplysninger fra RKI - Kredit Informations  

 edb-system, såfremt selskabet på grundlag af de afgivne oplysninger i øvrigt  

 ville imødekomme ansøgningen.
Var ansøgeren registreret i RKI  

 - Kredit Information, ville der som altovervejende hovedregel blive givet  

 afslag.
 Efter spørgsmålets behandling i Registerrådet udtalte Registertilsynet, at  

 tilsynet efter omstændighederne fandt, at registrering af oplysning om  

 registrering i RKI - Kredit  Information til brug for besvarelse af  

 anmodninger om begrundelse for afslag på lån ikke kunne antages at stride mod  

 lov om private registre m.v. § 3, stk. 1. Registertilsynet fandt endvidere,  

 at registreringen burde slettes senest to år efter, at afslag på lån var  

 givet under hensyn til risikoen for, at oplysningerne senere blev urigtige  

 eller vildledende.
 Registertilsynet forudsatte i den forbindelse, at hver enkelt  

 låneansøgningstilfælde registreredes adskilt i edb-systemet med en klar  

 angivelse af, at der var tale om en oplysning indhentet på tidspunktet for  

 låneansøgningens behandling, således at det blev sikret, at der, ved en  

 eventuel behandling af en fornyet låneansøgning, ikke blev lagt vægt på en  

 tidligere indhentet oplysning om registrering i RKI - Kredit Information, som  

 ikke var blevet ajourført.
 (* 1) Registertilsynets årsberetning 1990 side 87-88 og 96-98.
