Bekendtgørelse om værdiansættelse af fri kost og logi gældende for 2009 I henhold til § 16, stk. 3, nr. 2, i lov om påligningen af indkomstskat til staten (ligningsloven), jf. lovbekendtgørelse nr. 1061 af 24. oktober 2006, har Skatterådet fastsat følgende:
Værdi af fri kost og logi § 1. For medhjælpere ved landbrug mv., hushjælp og sygehuspersonale med fri bolig og kost på ansættelsesstedet ansættes værdien til 33.950 kr. for hele året (2.829 kr. pr. måned).
Stk. 2. For køkken- og serveringspersonale, private sygeplejersker, sygehuspersonale, som har bolig uden for sygehuset, medhjælpere ved landbrug og hushjælp, der alene modtager fri kost, samt dermed ligestillede, ansættes værdien af fuld kost til 70 kr. pr. dag.
For delvis fri kost, normalt 2 måltider, ansættes værdien til 60 kr. pr. dag.
For 1 måltid ansættes værdien til 35 kr. pr. dag.
 Stk. 3. For personale ved militæret, der modtager frit kvarter, bortset fra de i ligningslovens § 7, nr.16, nævnte, ansættes værdien heraf til 470 kr. pr. måned.
 Stk. 4. Såfremt der i stedet for fri kost og logi er udbetalt en kontant ydelse, skal den kontante ydelse medregnes til den personlige indkomst.
 Ikrafttræden mv.
 § 2 . Bekendtgørelsen træder i kraft den 1. januar 2009 og har virkning for indkomståret 2009.
