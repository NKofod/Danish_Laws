Skriftlig fremsættelse (12. april 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 arbejdsløshedsforsikring m.v. og lov om Arbejdsmarkedets  

 Tillægspension. (Ændring af bopælskravet i  

 efterlønsordningen mv.).
(Lovforslag nr.
L 276).
 Lovforslaget har til formål at bringe kravet om  

 bopæl som betingelse for ret til efterløn i overensstemmelse med  

 EU-retten.
Kravet om bopæl i Danmark som betingelse for ret til  

 overgang til og udbetaling af efterløn ændres til et krav om  

 bopæl i et EØS-land.
Derved sikres, at efterlønsmodtagere  

 får mulighed for at bosætte sig hvor som helst i  

 EØS-området uden at miste retten til efterløn.
Samtidig  

 sikres, at medlemmer af en dansk arbejdsløshedskasse, der har  

 bopæl i et andet EØS-land, og som i øvrigt opfylder  

 lovens betingelser for ret til dansk efterløn, får ret til at  

 overgå til efterløn.
Endvidere sikres, at modtagere af  

 overgangsydelse også får ret til at få overgangsydelse  

 udbetalt i et andet EØS-land.
 Det skønnes med betydelig usikkerhed, at de samlede  

 offentlige merudgifter vil være ca. 5 mio. kr. i 2000, ca. 85 mio. kr.  

 i 2001, ca.125 mio. kr. i 2002 og ca. 140 mio. kr. i 2003.
 Forslaget skønnes at medføre en  

 administrativ merbelastning i Direktoratet for  

 Arbejdsløshedsforsikringen og i arbejdsløshedskasserne.  

 Forslaget har ingen miljømæssige konsekvenser,  

 ligestillingsmæssige konsekvenser, administrative eller  

 økonomiske konsekvenser for erhvervslivet.
Forslaget vil kunne indebære øgede krav til  

 efterlønsmodtagere og modtagere af overgangsydelse, der vælger  

 at flytte til et andet EØS-land, om dokumentation for arbejde og  

 indtægt samt for bopæl.
Forslaget har baggrund i forholdet til  

 EU-retten.
 Forslaget træder i kraft den 1. juli 2000.
 Idet jeg i øvrigt henviser til lovforslaget og de  

 ledsagende bemærkninger, skal jeg på regeringens vegne anbefale  

 forslaget til Tingets velvillige behandling.
