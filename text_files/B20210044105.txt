Bekendtgørelse om forsvarets militære akademiuddannelse I medfør af § 8 a i lov om forsvarets formål, opgaver og organisation m.v., jf. lovbekendtgørelse nr. 582 af 24. maj 2017, § 48 i beredskabsloven, jf. lovbekendtgørelse nr. 314 af 3. april 2017, og § 11, stk. 4, i lov om videregående uddannelse (videreuddannelsessystemet) for voksne, jf. lovbekendtgørelse nr. 1038 af 30. august 2017, og efter aftale med uddannelses- og forskningsministeren fastsættes efter bemyndigelse:
Kapitel 1 Formål og videngrundlag § 1. Formålet med Forsvarets militære akademiuddannelse er at kvalificere den erfarne militære mellemleder til selvstændigt at varetage funktioner på højere funktionsniveau i forhold til ledelse, værnsspecifikke operationer og uddannelse i Hæren, Søværnet, Flyvevåbnet og Beredskabsstyrelsen.
 Stk. 2. Formålet er endvidere at kvalificere den erfarne militære mellemleder til at kunne deltage i fagligt og tværfagligt samarbejde med en professionel tilgang, samt at kunne udvikle egen praksis og understøtte Forsvarets henholdsvis Beredskabsstyrelsens opgaveløsning i en struktureret militær sammenhæng.
 Stk. 3. Uddannelsen har som supplerende formål at udbygge lederkompetencer som forudsætning for, at egnede ansøgere til officersuddannelserne senere kan optages på den militære diplomuddannelse.
 § 2. Forsvarets militære akademiuddannelse skal sikre den uddannede viden, færdigheder og kompetencer på niveau for en akademiuddannelse, som beskrevet i Kvalifikationsrammen for videregående uddannelser, jf. bekendtgørelse om akkreditering af videregående uddannelsesinstitutioner og godkendelse af nye videregående uddannelser.
 § 3. Uddannelsens videngrundlag er erhvervs- og professionsbaseret samt udviklingsbaseret.
 Stk. 2. Erhvervs- og professionsbasering indebærer, at uddannelsen er baseret på ny viden om centrale tendenser inden for Forsvaret og Forsvarsministeriets område, som uddannelsen retter sig imod.
Stk. 3. Udviklingsbasering indebærer, at uddannelsen er baseret på ny viden fra forsøgs- og udviklingsarbejde, som er relevant for Forsvaret og Forsvarsministeriets område, som uddannelsen retter sig imod.
Udviklingsbasering indebærer desuden, at uddannelsen er baseret på ny viden fra forskningsfelter, der er relevante for det militære virkefelt.
Kapitel 2 Tilrettelæggelse § 4. Forsvarets militære akademiuddannelse er en erhvervsrettet videregående uddannelse.
 Stk. 2. Uddannelsen er normeret til 1 studenterårsværk. 1 studenterårsværk er en heltidsstuderendes arbejde i 1 år og svarer til 60 point i European Credit Transfer System (ECTS-point).
Stk. 3. Forsvarsakademiet tilrettelægger uddannelsen som deltidsundervisning inden for en tidsramme på indtil 3 år.
Uddannelsen kan tilrettelægges som heltidsundervisning.
 Stk. 4. Uddannelsen tilrettelægges som fagligt afgrænsede moduler.
 Stk. 5. Undervisningen skal være praksisrelateret, og de studerendes erfaringer skal inddrages i undervisningen.
Stk. 6. Uddannelsen skal være afsluttet senest 6 år efter, at den studerende er begyndt på uddannelsen.
Forsvarsakademiet kan i særlige tilfælde dispensere herfra.
 Stk. 7. Indholdet af og tilrettelæggelsen af den enkelte akademiuddannelse er fastlagt i en studieordning, jf. § 10.
Kapitel 3 Adgang § 5. Adgang til Forsvarets militære akademiuddannelse er betinget af, at ansøgeren har gennemført en af følgende uddannelser:
 1) Grundlæggende sergentuddannelse fra Hæren, Søværnet, Flyvevåbnet eller Beredskabsstyrelsen.
 2) Løjtnantsuddannelse fra Hæren, Søværnet eller Flyvevåbnet.
 3) Relevant uddannelse fra nordiske lande på mindst samme niveau som nr. 1.
 Stk. 2. Ansøgere skal have mindst 2 års relevant erhvervserfaring efter gennemført adgangsgivende uddannelse, jf. dog stk. 3.
 Stk. 3. Forsvarsakademiet kan fastsætte regler om, at relevant erhvervserfaring, der er opnået før eller sideløbende med den adgangsgivende uddannelse, kan medregnes ved optagelse på akademiuddannelsen for ansøgere jf. § 1 stk. 3.
 Stk. 4. Forsvarsakademiet kan optage ansøgere, der efter individuel kompetencevurdering har realkompetencer, der anerkendes som svarende til adgangsbetingelserne i stk. 1. Relevant erhvervserfaring, som er opnået sideløbende med den adgangsgivende uddannelse, når denne anerkendes som svarende til adgangsbetingelserne efter stk. 1, kan samtidigt anerkendes.
 Stk. 5. Forsvarsakademiet kan i studieordningen fastsætte regler om krav til ansøgerens særlige faglige forudsætninger, og Forsvarsakademiet skal offentliggøre reglerne på hjemmesiden.
 Stk. 6. En ansøger, der opfylder adgangsbetingelserne, kan følge et modul på Forsvarets militære akademiuddannelse uden at blive indskrevet på den samlede uddannelse.
Kapitel 4 Struktur og indhold § 6. Forsvarets militære akademiuddannelse består af 60 ECTS-point og omfatter følgende:
 1) Obligatoriske moduler, svarende til mindst 20 ECTS-point.
 2) Uddannelsesretningsspecifikke moduler på mindst 15 ECTS-point og højst 25 ECTS-point, jf. stk. 3-5.
3) Valgfrie moduler, svarende til mindst 5 ECTS-point, der er understøttende i forhold til uddannelsens mål for læringsudbytte.
Valgfrie moduler inden for andre fagområder end uddannelsens fagområde kan dog højst udgøre 15 ECTS-point for den enkelte studerende.
4) Afgangsprojekt, svarende til 10 ECTS-point, der afslutter uddannelsen.
Afgangsprojektet skal dokumentere, at uddannelsens mål for læringsudbytte er opnået.
Afgangsprojektets emne skal ligge inden for uddannelsesretningens faglige område.
Forsvarsakademiet godkender emnet.
Den studerende kan først gå til afsluttende prøve i afgangsprojektet, når moduler af et samlet omfang på 50 ECTS-point er bestået.
Stk. 2. De enkelte moduler kan have et omfang på 5 eller 10 ECTS-point.
Modulerne indeholder anvendt teori og metode i relation til professionens og fagområdets praksis.
Stk. 3. Forsvarets militære akademiuddannelse tilrettelægges med flere uddannelsesretninger.
En uddannelsesretning konstitueres af en række retningsspecifikke moduler, der giver den studerende mulighed for gennem specialisering eller toning inden for uddannelsens formål at kvalificere erhvervskompetencen i en given retning.
For den enkelte uddannelsesretning fastsættes mål for læringsudbytte som delmål, der indgår i den enkelte uddannelses samlede mål for læringsudbytte.
Forsvarsakademiet kan fastsætte rækkefølgen af modulerne, herunder at et modul kan være forudsætning for et efterfølgende modul.
 Stk. 4. En uddannelsesretning har et omfang, der svarer til mindst 15 og højst 25 ECTS-point.
 Stk. 5. Den, der har gennemført en godkendt uddannelsesretning, har ret til at anvende den betegnelse, der knytter sig til akademiuddannelsen efterfulgt af den retningsbetegnelse, der fremgår af studieordningen.
 § 7. Forsvarschefen godkender nye uddannelsesretninger i Forsvarets militære akademiuddannelse.
 Stk. 2. Forsvarsakademiets dekan har ansvaret for, at nye uddannelsesretninger indeholder det efterspurgte faglige indhold og opfylder de niveaukrav, der fremgår af kvalifikationsrammen for videregående uddannelser.
Kapitel 5 Underviserkvalifikationer § 8. Underviserne ved Forsvarets militære akademiuddannelse skal samlet set have et kvalifikationsniveau, der er højere end afgangsniveauet for uddannelsen.
Ved kvalifikationsniveau forstås ud over pædagogisk kompetence dokumenteret teoretisk, faglig samt erhvervs- og/eller professionsmæssig kompetence.
Kapitel 6 Karakterer, eksamen, censorer m.v.
 § 9. For karakterer gælder følgende bestemmelser i Bekendtgørelse nr. 114 af 3. februar 2015 om karakterskala og anden bedømmelse ved uddannelser på Uddannelses- og Forskningsministeriets område (karakterbekendtgørelsen) §§ 1-15, § 16, stk. 1-4, §§ 17-19 samt bilag 1 og 2.
 § 10. For eksamen og udstedelse af eksamensbevis gælder følgende bestemmelser i Bekendtgørelse nr. 22 af 9. januar 2020 om eksamen og censur ved universitetsuddannelse (eksamensbekendtgørelsen) §§ 2-4, § 5 stk. 1 og stk. 3-6, §§ 6-10, § 13, stk. 1-3, § 14, stk. 1 og stk. 4, § 15, § 21, § 22, stk. 1-2 og stk. 4-5, §§ 23-25, § 26, stk. 1 og stk. 3, § 28, § 29 stk. 1, pkt. 1-6 og 9-11 og 13 samt stk. 2-3, § 30, § 31, stk. 1-2, stk. 4-6 og stk. 8-9, §§ 32-37 og § 45.
 Stk. 2. Ved anvendelsen af de i stk. 1 nævnte bestemmelser skal »universitetet« læses som »Forsvarsakademiet«.
 § 11. Den studerende har 3 prøveforsøg til at bestå en eksamen, prøve m.v.
 Stk. 2. Hvis der foreligger usædvanlige forhold, kan Forsvarsakademiet tillade yderligere forsøg.
 § 12. Klage over forhold vedrørende eksamen, prøve m.v., herunder forhold vedrørende karakterer og anden bedømmelse, kan indgives til Forsvarsakademiets dekan gennem studiekontoret på Forsvarsakademiet.
Stk. 2. Klagen skal være begrundet og indgives skriftligt senest to uger efter meddelelse af karakteren.
Dekanen kan dispensere fra klagefristen, hvis der foreligger usædvanlige forhold.
Stk. 3. Hvis klagen vedrører bedømmelsen eller øvrige forhold, der vedrører bedømmerne, forelægger dekanen straks klagen for bedømmerne, der har en frist på 2 uger til at afgive en udtalelse om bedømmelsen m.v. i klagen.
Dekanen kan bestemme, at bedømmerne får en længere frist, hvis der foreligger særlige omstændigheder.
I beregningen af bedømmernes frist indgår juli måned ikke.
Klageren skal have lejlighed til at kommentere bedømmernes udtalelse inden for en frist på mindst 1 uge.
 Stk. 4. Dekanen træffer afgørelse efter stk. 1, jf. stk. 3, på grundlag af bedømmernes udtalelse og klagerens kommentarer til udtalelsen.
 Stk. 5. Bliver Forsvarsakademiet i forbindelse med behandlingen af en klage opmærksom på fejl eller mangler ved en prøve, finder reglerne i eksamensbekendtgørelsens § 21 anvendelse.
 § 13. Forsvarets militære akademiuddannelse er tilknyttet Forsvarets censorkorps.
 Stk. 2. Forsvarsakademiet dækker udgifterne til censorernes og censorformandskabets virke.
§ 14. Forsvarsakademiet beskikker eksterne censorer.
For at blive beskikket som ekstern censor på Forsvarets militære akademiuddannelse skal vedkommende have 1) indgående og aktuelt kendskab til modulets forudsætninger, mål og metoder, 2) specifik kompetence inden for et eller flere faglige delområder, som indgår i uddannelsen, og 3) aktuel viden om uddannelsens anvendelsesmuligheder, herunder kendskab til aftagernes situation og behov.
 Stk. 2. En ekstern censor må ikke have beskæftigelse på Forsvarsakademiet.
§ 15. For censorkorpset vælges af og blandt censorerne et formandskab.
Formandskabet består af en formand og en næstformand.
Formandskabet repræsenterer censorerne over for Forsvarsakademiet.
Formandskabet skal indstille censorer til beskikkelse, rådgive Forsvarsakademiet om prøvernes form og indhold, samt afgive en årlig beretning til Forsvarsakademiet på baggrund af censorernes indberetninger.
 Stk. 2. Censorformandskabet fordeler efter samråd med Forsvarsakademiet opgaverne til censur blandt censorerne i censorkorpset.
§ 16. Censorerne skal påse, 1) at kravene til indholdet af uddannelsens prøver er i overensstemmelse med de mål og øvrige krav, som er fastsat for uddannelsen, 2) at prøverne gennemføres i overensstemmelse med gældende regler, og 3) at de studerende får en ensartet og retfærdig behandling, og at deres præstationer får en pålidelig bedømmelse, der er i overensstemmelse med reglerne for karaktergivning.
§ 17. En censor skal 1) sammen med en eksaminator foretage bedømmelsen ved uddannelsens eller det centrale fags eksterne prøver, 2) rådgive om prøvesystemet, herunder dets form og indhold, og om det fungerer efter sit formål og i overensstemmelse med uddannelsens eller det centrale fags og undervisnings mål, 3) ved eksamensterminens afslutning afgive en beretning om eksamensforløbet til Forsvarsakademiet og censorformandskabet, og 4) medvirke til behandling af klager over prøver.
 Stk. 2. Konstaterer censor, at de forhold, der er omtalt i § 17, ikke er opfyldt, eller får censor formodning om væsentlige problemer eller mangler i Forsvarsakademiets varetagelse af uddannelserne, giver censor indberetning herom til Forsvarsakademiet med kopi til censorformandskabet.
 Stk. 3. Censorernes virke er omfattet af forvaltningsloven, herunder reglerne om inhabilitet og tavshedspligt.
Kapitel 7 Studieordning § 18. Forsvarsakademiet udarbejder en studieordning for uddannelsen.
 Stk. 2. Studieordningen skal indeholde de regler, som Forsvarsakademiet inden for rammerne af denne bekendtgørelse fastsætter om:
 1) Uddannelsen, herunder:
 a) Formål.
 b) Mål for læringsudbytte, jf. § 2, angivet i kvalifikationsrammetermer.
 c) Angivelse af obligatoriske og valgfrie moduler.
 d) Den uddannedes titel på dansk og engelsk.
 2) Uddannelsesretninger, herunder:
 a) Mål for læringsudbytte, angivet som delmål i forhold til uddannelsens mål for læringsudbytte, jf. § 6, stk. 3.
b) Angivelse af retningsspecifikke moduler, jf. § 6, stk. 3 c) Retningsbetegnelse, som den uddannede må anvende sammen med den titel, der knytter sig til akademiuddannelsen på erhvervsakademiniveau, jf. § 6, stk. 5.
 3) De enkelte moduler, jf. § 6, herunder:
 a) Mål for læringsudbytte, angivet i kvalifikationsrammetermer.
 b) Indhold.
 c) Omfang, angivet i ECTS-point.
 4) Beskrivelse og fastsættelse af hvert moduls prøveform eller, hvis der fastsættes en variation af prøveformer, den variation af prøveformer, hvorfra der kan vælges, når modulet oprettes, og inden modulforløbet begynder.
 5) Udarbejdelse af afgangsprojekt, jf. § 6, stk. 1, nr. 4.
 6) Adgangsforudsætninger, herunder eventuelle krav til den studerendes særlige faglige forudsætninger, jf. § 5, stk. 5.
 7) Undervisnings- og arbejdsformer.
 8) Merit, jf. § 21.
 9) Orlov.
 10) Mødepligt.
 11) Eventuelle overgangsregler, jf. § 25, stk. 3.
 Stk. 3. Det skal af studieordningen fremgå, at Forsvarsakademiet kan dispensere fra de regler i studieordningen, der alene er fastsat af Forsvarsakademiet, når det er begrundet i særlige forhold.
§ 19. Ved udarbejdelse af studieordningen og ved væsentlige ændringer heraf inddrager Forsvarsakademiet aftagerpanelet samt centrale interessenter på området med henblik på en afdækning af uddannelsernes relevans og sammenhæng med behovene i Forsvaret, ligesom der indhentes en udtalelse fra censorformandskabet, jf.
Eksamensbekendtgørelsen.
 Stk. 2. Studieordninger og væsentlige ændringer heraf træder i kraft ved et studieårs begyndelse og skal indeholde de fornødne overgangsordninger.
 Stk. 3. Gældende studieordninger skal være tilgængelige på Forsvarsakademiets hjemmeside.
Kapitel 8 Andre regler § 20. Forsvarsakademiet informerer og vejleder de uddannelsessøgende om uddannelser  herunder adgang til uddannelser og moduler - samt om eksamen.
 § 21. Beståede uddannelseselementer fra en anden uddannelsesretning eller en anden videregående uddannelse kan efter Forsvarsakademiets afgørelse i det enkelte tilfælde træde i stedet for uddannelseselementer, der er omfattet af denne bekendtgørelse (merit).
 Stk. 2. Et afgangsprojekt fra én videregående uddannelse, f.eks. et bachelorprojekt eller et kandidatspeciale, kan ikke meritoverføres til en akademiuddannelse.
 Stk. 3. Afgørelser efter stk. 1 træffes på grundlag af en faglig vurdering af ækvivalensen mellem de berørte uddannelseselementer.
§ 22. Afgørelser efter § 22, for så vidt angår afslag eller delvis afslag på merit for beståede danske uddannelseselementer eller udenlandske uddannelseselementer, kan indbringes for dekanen på Forsvarsakademiet.
Klagen skal indgives senest en uge efter, at meddelelsen om afslag eller delvist afslag er givet.
Klagen skal være skriftlig og begrundet.
 § 23. Chefen for Forsvarsakademiet træffer afgørelse om at dispensere fra denne bekendtgørelse, når det er begrundet i usædvanlige forhold, bortset fra de tilfælde, der er nævnt i § 5, stk. 2 og 3.
§ 24. Chefen for Forsvarsakademiet kan tillade fravigelse af denne bekendtgørelse som led i forsøg.
Samtidig fastsætter Chefen for Forsvarsakademiet forsøgets varighed og rapporteringsformen.
 § 25. Chefen for Forsvarsakademiet kan, udover det i studieordningen anførte, fastsætte regler vedrørende arbejdets og studiets tilrettelæggelse, militær sikkerhed, opførsel eller påklædning, når det begrundes i trusselsvurderinger, operative forhold, Forsvarets omdømme eller opretholdelse af disciplin.
 § 26. Afgørelser truffet af Forsvarsakademiet efter denne bekendtgørelse eller de regler, som bekendtgørelsen henviser til, kan ikke påklages til andre administrative myndigheder, jf. dog stk. 2.
Stk. 2. Afgørelser vedrørende retlige spørgsmål, herunder forvaltningsretlige forhold, kan påklages til Forsvarsministeriets Personalestyrelse.
Klagen indgives til Forsvarsakademiet, der afgiver udtalelse.
Klageren skal have lejlighed til at kommentere Forsvarsakademiets udtalelse inden for en frist af mindst en uge.
Såfremt klageren ikke får medhold, sender Forsvarsakademiet klagen til Forsvarsministeriets Personalestyrelse vedlagt udtalelsen og klagerens eventuelle kommentarer.
Stk. 3. Afgørelser truffet af Forsvarsministeriets Personalestyrelse efter stk. 2 kan ikke påklages til andre administrative myndigheder.
Dog kan afgørelser, som samtidig er omfattet af lov om forsvarets personel, påklages i overensstemmelse med denne lov.
 Stk. 4. Den studerende kan fortsætte på uddannelsen under Forsvarsministeriets Personalestyrelses behandling af en klage indgivet efter stk. 2.
 § 27. Deltagelse i akademiuddannelsen for andre end ansatte på Forsvarsministeriets område er uden deltagerbetaling, jf. dog stk. 2.
 Stk. 2. Forsvarsakademiet kan for andre end ansatte på Forsvarsministeriets område, der deltager i uddannelsen som led i deres ansættelse, dog opkræve hel eller delvis betaling for eventuelle merudgifter for Forsvaret forbundet med de pågældendes deltagelse i uddannelsen.
 Stk. 3. Forsvarsakademiet beregner og opkræver den i stk. 2 beskrevne betaling.
Kapitel 9 Ikrafttrædelses- og overgangsregler § 28. Bekendtgørelsen træder i kraft den 1. april 2021.
