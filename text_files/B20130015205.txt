Bekendtgørelse om energiforsyningsvirksomhedernes indberetningspligt til Bygnings- og Boligregistret (BBR) I medfør af § 4, stk. 4 og 5, og § 8, stk. 2, i lov om bygnings- og boligregistrering, jf. lovbekendtgørelse nr. 160 af 8. februar 2010, som ændret ved lov nr. 389 af 2. maj 2012, fastsættes:
 § 1. Energiforsyningsvirksomheder, der leverer fjernvarme, naturgas eller fyringsolie til slutbrugeren, skal meddele oplysninger om den enkelte slutbrugers forbrug til BBR, efter de anvisninger, der fremgår af bilag 1.
 Stk. 2. Fra meddelelsespligten undtages:
1) Leverancer af energi, hvor leverandøren ikke er aftalepart i forhold til slutbrugeren.
Dette kan f.eks. være tilfældet, hvis leverandøren gør brug af et ledningsnet, der ejes af et andet selskab.
 2) Energiforsyningsvirksomheder, der leverer energi til færre end 10 slutbrugere, hvis dette omfatter færre end 10 boligenheder.
 Stk. 3. Energinet.dk skal meddele oplysninger om den enkelte slutbrugers forbrug af elektricitet til BBR efter de anvisninger, der fremgår af bilag 1.
 § 2. Alle energiforsyningsvirksomheder, der skal indberette energiforbrugsoplysninger, jf. § 1, stk. 1 og 2, skal senest 3 måneder efter energiforsyningsselskabets regnskabsår er afsluttet meddele energiforbrugsoplysningerne til BBR, og meddelelsen skal omfatte afregningsperioder afsluttet i løbet af det pågældende regnskabsår.
Stk. 2. Alle afregningsperioder, der indeholder tidspunktet 1. januar 2010 kl. 1.00 og alle tidspunkter derefter er omfattet af meddelelsespligten.
Energinet.dk skal levere data, der indeholder tidspunktet 1. marts 2013 kl. 1.00, og alle tidspunkter er derefter omfattet af meddelelsespligten.
Stk. 3. Energinet.dk skal 2 gange årligt levere oplysninger om den enkelte slutbrugers forbrug af elektricitet.
Såfremt der ikke er sket ændringer siden sidste indberetning, kan indberetningen for den enkelte slutbruger begrænses til 1 gang årligt.
Energinet.dk skal foretage den første indberetning senest den 1. december 2013.
 § 3. Alle energiforsyningsvirksomheder, der skal indberette energiforbrugsoplysninger, jf. § 1, stk. 1 og 2, skal ved meddelelse af data til BBR angive forbruget i de samme tidsperioder og værdier som energiforsyningsvirksomhederne afregner overfor slutbrugeren.
 Stk. 2. Såfremt der sker ændringer i de oplysninger, der er indberettet efter stk. 1, skal energiforsyningsvirksomheden senest indberette de korrigerede oplysninger i forbindelse med den næste indberetning af data til BBR efter § 1 og 2.
§ 4. Energinet.dk skal indberette data til BBR i de samme tidsperioder og værdier, som energiforsyningsvirksomhederne har meddelt til Energinet.dk´s datahub.
Målingerne fra målere, der aflæses i tidsintervaller kortere end en måned, skal summeres op svarende til forbruget siden sidste indberetning.
 § 5. Medmindre højere straf er forskyldt efter den øvrige lovgivning, straffes med bøde den, der forsætteligt eller ved grov uagtsomhed undlader rettidigt at meddele oplysninger, der afkræves efter § 1, stk. 1 og 3, og §§ 2-4.
 § 6. Bekendtgørelsen træder i kraft den 1. marts 2013.
 Stk. 2. Bekendtgørelse nr. 1264 af 16. november 2010 om energiforsyningsselskabernes indberetningspligt til Bygnings- og Boligregistret (BBR) ophæves.
Ministeriet for By, Bolig og Landdistrikter, den 18. februar 2013 P.M.V.Christian Lützen / Søren Rude Bilag 1 Krav til dataformat ved indberetning Dette bilag beskriver data struktur og format for de data som energileverandørerne skal indberette.
Formatet på filen er en csv eller xls fil som består af en eller flere linjer.
For csv-filer skal hver linje indeholde én fuldstændig transaktion forstået således, at alle nødvendige data til aflevering af den afregnede energileverance til BBR skal være indeholdt i én linje.
Hver linje skal afsluttes med 'ny linje' (ASCII CR+LF) og de enkelte datafelter i linjen skal adskilles af et separatortegn, et semikolon (;). Tegnsæt, jævnfør Codepage 865. Rækkefølgen af datafelter skal være som angivet nedenfor.
For xls-filer skal hver kolonne have en kolonneoverskrift svarende til datafelterne nedenfor.
Rækkefølgen af datafelter skal være som angivet nedenfor.
 Dataformat for datoer skal være: "dd-mm-åååå".
Decimal separator for numeriske felter skal være komma (,) Tusinde tals separator må ikke anvendes i numeriske felter.
Dataformatet ASCII(50) angiver, at feltet må indeholde alfanumeriske tegn.
I dette tilfælde maksimalt 50 alfanumeriske tegn.
For alfanumeriske felter gælder det endvidere, at værdien skal være omgivet af citationstegn ("..") Dataformater NUMBER(10,1) angiver, at feltet kun må indeholde et decimaltal.
I dette tilfælde et tal, bestående af maksimalt 10 betydende cifre, hvoraf maksimalt ét ciffer må være efter decimalseparatoren.
Note 1) Forbrugsstedets geografiske placering skal angives på én eller flere af følgende 2 måder:
