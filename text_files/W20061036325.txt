Klage over, at lysbehandling (UVB) medførte 2.-grads forbrændinger Patientklagenævnet fandt ikke grundlag for at kritisere speciallægens behandling af patienten.
Nævnet lagde til grund, at patienten havde fået længere tids lysbehandling, end lægen havde ordineret, men at dette måtte skyldes en fejl ved det tekniske udstyr, der for at undgå og forebygge fejl kort forinden var blevet udskiftet og afprøvet af fagfolk.
Speciallægen oplyste, at timeren jævnligt blev udskiftet for at forebygge eventuelle fejl på grund af slitage, og at der ikke havde været tegn på fejl ved timeren forud for behandlingen af patienten.
Nævnet fandt således ikke grundlag for at fastslå, at speciallægen burde have handlet anderledes for at undgå en sådan fejl.
