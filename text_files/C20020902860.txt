Bilag A Bilag B Bilag C Bilag D.1 Bilag D.2 Bilag E Bilag F Bilag G Bilag H Bilag I Punkt 2.a - Bilag A Punkt 2.c - Bilag C Punkt 3.a - Bilag D.1 og D.2 Punkt 3.c - Bilag F Punkt 3.d - Bilag G Vejledning om ekspedition af statsrådssager INDHOLDSFORTEGNELSE 1. Indledning Statsrådet som institution er nedfældet i grundloven.
Statsrådet udgøres af ministrene og tronfølgeren under Kongens forsæde.
Ifølge grundloven skal alle love og vigtige regeringsforanstaltninger forhandles i Statsrådet.
I praksis betyder dette, at alle lovforslag og beslutningsforslag, som regeringen fremsætter i Folketinget, forinden fremsættelsen skal forelægges i Statsråd.
Private lovforslag og private beslutningsforslag skal ikke behandles i Statsråd i forbindelse med fremsættelsen.
I Statsrådet foretages endvidere den stadfæstelse, som ifølge grundloven er nødvendig for at give vedtagne lovforslag lovskraft.
Alle lovforslag, der er vedtaget af Folketinget, herunder også private lovforslag, forelægges således i Statsråd til stadfæstelse.
 Denne vejledning indeholder retningslinier for forelæggelse af statsrådssager:
  Punkt 2 med underpunkterne 2.a - 2.c vedrører forelæggelse af sager om fremsættelse af lovforslag og beslutningsforslag.
  Punkt 3 med underpunkterne 3.a - 3.e vedrører forelæggelse af sager om stadfæstelse af lovforslag.
  Punkt 4 giver retningslinier for det følgebrev, der skal sendes til Dronningen ved forelæggelse af sager i Statsråd.
  Punkt 5 indeholder en række supplerende retningslinier, herunder vedrørende tidspunkt for afholdelse af statsrådsmøde, ministerfravær, fremsendelse af sager samt forholdet til Retsinformation i forbindelse med lovforslags stadfæstelse og kundgørelse.
2. Fremsættelse af lovforslag (og beslutningsforslag) 2.a Forelæggelse af lovforslag (og beslutningsforslag) i Statsråd (Bilag A) Til Dronningen Sammen med forestillingen (bilag A) lægges et eksemplar af lovforslaget (beslutningsforslaget) i hvidt moirépapir.
Til Kronprinsen, statsministeren og statsrådssekretæren Til ovennævnte sendes kopi af den af ministeren underskrevne forestilling samt et eksemplar af lovforslaget (beslutningsforslaget) (til Kronprinsen i hvidt moirépapir).
Til øvrige ministre Til ovennævnte sendes 1 eksemplar af lovforslaget (beslutningsforslaget).
2.b Forelæggelse af lovforslag (og beslutningsforslag) uden for Statsråd (Bilag B) Såfremt fremsættelsen ikke kan afvente førstkommende statsrådsmøde, kan lovforslaget (beslutningsforslaget) forelægges uden for Statsråd gennem Kabinetssekretariatet efter forudgående aftale med Statsministeriet.
Forestillingen (bilag B) skal indeholde en tilføjelse om, at »sagen forelægges til bekræftelse i førstkommende statsrådsmøde«.
Sammen med forestillingen lægges et eksemplar af lovforslaget (beslutningsforslaget) i hvidt moirépapir.
 En kopi af den af ministeren underskrevne forestilling med den kongelige resolution sendes efterfølgende til Statsministeriet.
 Fremsættelsen af lovforslaget (beslutningsforslaget) skal bekræftes i det førstkommende statsrådsmøde, jf. pkt. 2.c nedenfor.
2.c Efterfølgende bekræftelse i Statsråd af fremsættelse af lovforslag (og beslutningsforslag) uden for Statsråd (Bilag C) Fremsættelse af lovforslag (og beslutningsforslag), der er forelagt uden for Statsråd, jf. pkt. 2.b ovenfor, skal efterfølgende bekræftes i det førstkommende statsrådsmøde.
 Det bemærkes, at dette gælder, selvom det efterfølgende besluttes, at fremsættelse af forslaget ikke skal finde sted.
Til Dronningen Ny forestilling (bilag C) til Dronningen udarbejdes.
Sammen med denne forestilling lægges den tidligere forestilling (underskrevet uden for Statsråd) samt et eksemplar af lovforslaget (beslutningsforslaget) i hvidt moirépapir.
Til Kronprinsen, statsministeren og statsrådssekretæren Til ovennævnte sendes kopi af forestillingen om bekræftelse og kopi af den tidligere forestilling med den kongelige resolution samt et eksemplar af lovforslaget (beslutningsforslaget) (til Kronprinsen i hvidt moirépapir).
Til øvrige ministre Til ovennævnte sendes 1 eksemplar af lovforslaget.
3. Stadfæstelse af lovforslag 3.a Stadfæstelse af lovforslag i Statsråd (Bilag D.1 og D.2) Når lovforslaget er vedtaget af Folketinget, forelægges det til stadfæstelse i førstkommende statsrådsmøde.
Ifølge grundlovens § 22 og § 42, stk. 2, jf. stk. 1, kan stadfæstelse normalt tidligst finde sted efter forløbet af 3 søgnedage efter vedtagelsesdagen og skal senest være sket 30 dage efter forslagets endelige vedtagelse i Folketinget.
Det bemærkes, at der i forhold til begge frister regnes med hele dage.
 Visse typer lovforslag, jf. grundlovens § 42, stk. 6 og 7, vil i hastende tilfælde og efter forudgående aftale med Statsministeriet kunne stadfæstes inden forløbet af 3 søgnedage.
Til Dronningen Sammen med forestillingen (bilag D.1) lægges det vedtagne lovforslag i hvidt moirépapir og det eksemplar af lovforslaget, som Folketingets formand har underskrevet.
 Endelig vedlægges den særlige lovekspedition (bilag D.2), hvori er indsyet det titelløse loveksemplar, der er modtaget fra Folketinget.
Til Kronprinsen, statsministeren og statsrådssekretæren Til ovennævnte sendes kopi af den af ministeren underskrevne forestilling samt et eksemplar af det vedtagne lovforslag (til Kronprinsen i hvidt moirépapir).
Til øvrige ministre Til ovennævnte ministre sendes 1 eksemplar af det vedtagne lovforslag.
3.b Stadfæstelse af lovforslag uden for Statsråd (Bilag E) Såfremt stadfæstelsen ikke kan afvente førstkommende statsrådsmøde, kan lovforslaget efter forudgående aftale med Statsministeriet og efter udløbet af fristen på 3 søgnedage forelægges til stadfæstelse uden for Statsråd gennem Kabinetssekretariatet.
Forestillingen (bilag E) skal indeholde en tilføjelse om, at »sagen forelægges til bekræftelse i førstkommende statsrådsmøde«.
Sammen med forestillingen lægges det vedtagne lovforslag i hvidt moirépapir og det eksemplar af lovforslaget, som Folketingets formand har underskrevet.
 Endelig vedlægges den særlige lovekspedition (bilag D.2), hvori er indsyet det titelløse loveksemplar, der er modtaget fra Folketinget.
 En kopi af den af ministeren underskrevne forestilling med den kongelige resolution sendes efterfølgende til Statsministeriet.
 Stadfæstelsen af lovforslaget skal bekræftes i det førstkommende statsrådsmøde, jf. pkt. 3.c nedenfor.
3.c Efterfølgende bekræftelse i Statsråd af stadfæstelse af lovforslag uden for Statsråd (Bilag F) Lovforslag, der er stadfæstet uden for Statsråd, jf. pkt. 3.b ovenfor, skal efterfølgende i det førstkommende statsrådsmøde forelægges med henblik på, at stadfæstelsen bekræftes.
Til Dronningen Ny forestilling (Bilag F) til Dronningen udarbejdes.
Denne forestilling vedlægges den tidligere forestilling og lovekspedition (underskrevet uden for Statsråd) samt det vedtagne lovforslag i hvidt moirépapir.
Til Kronprinsen, statsministeren og statsrådssekretæren Til ovennævnte sendes kopi af forestillingen om bekræftelse og kopi af den tidligere forestilling med den kongelige resolution samt et eksemplar af det vedtagne lovforslag (til Kronprinsen i hvidt moirépapir).
Til øvrige ministre Til ovennævnte sendes 1 eksemplar af det vedtagne lovforslag.
3.d Godkendelse i Statsråd af efterfølgende stadfæstelse af lovforslag uden for Statsråd (Bilag G) Såfremt statsrådsmøde afholdes inden udløbet af fristen på 3 søgnedage, og lovforslaget ikke er omfattet af bestemmelserne i grundlovens § 42, stk. 6 eller 7, kan sagen efter aftale med Statsministeriet refereres i Statsrådet med henblik på efterfølgende stadfæstelse gennem Kabinetssekretariatet.
Det er en forudsætning, at nyt statsrådsmøde ikke kan forventes afholdt inden 30-dages-fristens udløb, og at særlige forhold i øvrigt taler for denne fremgangsmåde.
Til Dronningen I forestillingen (bilag G) nævnes, at lovforslaget ikke kan stadfæstes, idet 3-dages-fristen i grundlovens § 42 endnu ikke er udløbet, men at lovforslaget senere vil blive forelagt til stadfæstelse gennem Kabinetssekretariatet.
Sammen med forestillingen lægges det vedtagne lovforslag i hvidt moirépapir og det eksemplar af lovforslaget, som Folketingets formand har underskrevet.
Til Kronprinsen, statsministeren og statsrådssekretæren Til ovennævnte sendes en kopi af den af ministeren underskrevne forestilling samt et eksemplar af det vedtagne lovforslag (til Kronprinsen i hvidt moirépapir).
Til øvrige ministre Til ovennævnte sendes 1 eksemplar af det vedtagne lovforslag.
 Umiddelbart efter udløbet af 3-dages-fristen forelægges lovforslaget til stadfæstelse gennem Kabinetssekretariatet, jf. pkt. 3.e nedenfor.
3.e Efterfølgende stadfæstelse gennem Kabinetssekretariatet (Bilag H) Efter udløbet af 3-dages-fristen sendes loven til stadfæstelse gennem Kabinetssekretariatet.
 Sammen med en ny forestilling (bilag H) sendes den i Statsrådet tidligere underskrevne forestilling og et eksemplar af det vedtagne lovforslag i hvidt moirépapir samt det eksemplar af lovforslaget, som Folketingets formand har underskrevet.
 Endelig vedlægges den særlige lovekspedition (bilag D.2), hvori er indsyet det titelløse loveksemplar, der er modtaget fra Folketinget.
 En kopi af den af ministeren underskrevne forestilling med den kongelige resolution sendes efterfølgende til Statsministeriet.
 Det bemærkes, at den stedfundne stadfæstelse ikke derefter skal forelægges i Statsråd til bekræftelse.
 Lovforslag, som inden udløbet af 3-dages-fristen er refereret i Statsråd med henblik på efterfølgende stadfæstelse gennem Kabinetssekretariatet, jf. pkt. 3.d ovenfor, sendes umiddelbart efter udløbet af 3-dages-fristen til stadfæstelse gennem Kabinetssekretariatet.
4. Følgebrev (Bilag I) Til Dronningen Til Dronningen sendes et af ministeren underskrevet følgebrev (dobbeltark), hvori samtlige sager er opført i venstre margin i denne rækkefølge:
 Forestillinger om samme lovforslag, f.eks. 'bekræftelse af fremsættelse' og 'stadfæstelse' af det i mellemtiden vedtagne lovforslag, opføres umiddelbart efter hinanden.
Følgebrevet underskrives »I ærbødighed« af ministeren.
Brevet paraferes ikke.
Til Kronprinsen, statsministeren og statsrådssekretæren Til ovennævnte sendes kopi af følgebrevet.
 5. Afholdelse af statsrådsmøde m.v.
 Tidspunkt for afholdelse af statsrådsmøde, ministerfravær m.v.
Tidspunktet for afholdelse af statsrådsmøde meddeles ministrene af Kabinetssekretariatet.
Tidspunktet meddeles også normalt af statsministeren på ministermøde.
 Statsråd afholdes normalt en onsdag kl. 10.30.
Ministrene bør så vidt muligt tilrettelægge deres aktiviteter på en sådan måde, at de ikke forhindres i at deltage i statsrådsmøder.
Hvis en minister - bortset fra udlandsrejser - undtagelsesvis er forhindret i at deltage i et statsrådsmøde, skal ministeren underrette statsministeren.
I det omfang, der er udpeget en fungerende minister, forelægges sagen af den fungerende minister.
Det påhviler i alle tilfælde den pågældende minister selv at aftale med en anden minister, at denne forelægger en sag i Statsråd.
Der skal gives telefonisk besked til Kabinetssekretariatet og Statsministeriet hurtigst muligt.
 Fremsendelse af sager m.v.
 Det er de enkelte ministre, der har ansvaret for, at deres respektive sager forelægges i Statsråd i overensstemmelse med de gældende regler, herunder 30-dages-fristen for stadfæstelse af lovforslag.
Når statsrådsmøde er berammet, sendes til Dronningen samtlige de sager, som vedkommende minister ønsker behandlet.
Fremsendelsen skal ske så hurtigt som muligt og så vidt muligt 2 dage inden mødets afholdelse, d.v.s. normalt mandag formiddag, når statsrådsmødet afholdes onsdag.
Alle sager fra vedkommende ministerium sendes så vidt muligt samlet.
Kan enkelte sager ikke sendes indenfor den nævnte frist på 2 dage, bør de øvrige sager ikke vente, men sendes så vidt muligt med respekt for 2-dages fristen sammen med følgebrevet.
De forsinkede sager eftersendes så snart som muligt.
Hvis de forsinkede sager ikke er opført i følgebrevet, sendes samtidigt et nyt følgebrev.
Sager til Dronningen lægges i kuvert med påskrift »Til Dronningen« og mrk. »Statsrådssag« i nederste venstre hjørne.
Kuverten bringes til Kabinetssekretariatet, Chr.
VIII's Palæ på Amalienborg Sager til Kronprinsen bringes i kuvert med udskrift »Til Hans Kongelige Højhed Kronprinsen« og mrk. »Statsrådssag« i nederste venstre hjørne.
Kuverten afleveres ligeledes i Kabinetssekretariatet, Chr.
VIII's Palæ på Amalienborg Sager til statsministeren, statsrådssekretæren og øvrige ministre bringes i kuvert mrk. »Statsrådssag« i nederste venstre hjørne.
Retsinformation - lovens kundgørelse Så hurtigt som muligt efter lovforslagets vedtagelse, og senest dagen inden stadfæstelsen, sendes med henblik på lovens kundgørelse i Lovtidende en forhåndsanmodning om optagelse til Justitsministeriet, Sekretariatet for Retsinformation, Axeltorv 6, 5. sal, 1609 København V.
En kopi af forhåndsanmodningen sendes samtidig til Schultz Grafisk, Herstedvang 12, 2620 Albertslund.
Forhåndsanmodningen skal være vedlagt et eksemplar af det vedtagne lovforslag påført det forventede sted, den forventede dato og de forventede underskrivere af stadfæstelsen.
Når stadfæstelsen har fundet sted, sendes straks en egentlig optagelsesanmodning pr. fax eller e-mail til Sekretariatet for Retsinformation.
Optagelsesanmodningen behøver ikke at indeholde selve loven.
Anmodningen skal blot bekræfte, at loven ønskes optaget i Lovtidende, og det skal af anmodningen fremgå, hvorvidt stadfæstelsen har fundet sted i overensstemmelse med det i forhåndsanmodningen anførte.
Det er således vigtigt at oplyse stedet for stadfæstelsen, dato og underskrivere, navnlig hvis der er sket ændringer i forhold til forhåndsanmodningen om optagelse.
 Ministerier, der selv betjener Retsinformations datafangstsystem, skal være opmærksomme på de særlige procedurer, som skal følges i dette system i forbindelse med kundgørelsen af love.
 Generelt i forbindelse med forestillinger m.v.
 Det bemærkes, at i alle forestillinger - uanset om der resolveres i Dronningens navn af Kronprinsen eller Rigsforstanderen - anvendes »Deres Majestæt«.
Enhver resolution betegnes som kongelig resolution.
Opmærksomheden henledes på, at såfremt en resolution er sket i Dronningens navn bør vendinger som »..... har det behaget Deres Majestæt at .....« undgås i henvisninger i efterfølgende forestillinger.
Efter forelæggelsen i Statsråd forsyner ressortministeriet resolutionen i venstre margin med påtegningen »I Statsråd«.
Desuden forsynes resolutionen og den særlige lovekspedition med sted og dato for underskrivelsen.
En kopi af forestillingen sendes derefter med fax til Kabinetssekretariatet.
 Det skal i øvrigt bemærkes, at Statsministeriet og Kabinetssekretariatet løbende vil overveje anvendelse af elektronisk kommunikation i forbindelse med Statsråd.
Statsministeriet, den 14. januar 2002 Bilag A Bilag B Bilag C Bilag D.1 Bilag D.2 VI MAGRETHE DEN ANDEN AF GUDS NÅDE DANMARKS DRONNING Bilag E Bilag F Bilag G Bilag H Bilag I MINISTERENS TALE VED FORELÆGGELSE AF LOVFORSLAG I STATSRÅD Punkt 2.a - Bilag A Fremsættelse af forslag til lov om / forslag til folketingsbeslutning om / ...............
 I lovforslaget foreslås det, at / Dette lovforslag tilsigter / ......... (helt kortfattet beskrivelse uden tekniske detaljer).
 Jeg skal anmode Deres Majestæt / Deres Kongelige Højhed / om at bifalde, at lovforslaget fremsættes for Folketinget.
Punkt 2.c - Bilag C Bekræftelse af resolution om fremsættelse for Folketinget af forslag til lov om / forslag til folketingsbeslutning om / ............................................................................................................
 Ved resolution af ......... er det uden for Statsråd bifaldet, at lovforslaget / beslutningsforslaget / kunne fremsættes for Folketinget.
 Jeg skal anmode Deres Majestæt / Deres Kongelige Højhed / om her i Statsrådet at bekræfte denne resolution.
Punkt 3.a - Bilag D.1 og D.2 Stadfæstelse af forslag til lov om ........................................................................................................
 Lovforslaget er vedtaget af Folketinget.
 Jeg skal anmode Deres Majestæt / Deres Kongelige Højhed / om at stadfæste lovforslaget.
Punkt 3.c - Bilag F Bekræftelse af stadfæstelse af forslag til lov om ...............................................................................
 Den ......... er lovforslaget stadfæstet uden for Statsråd.
 Jeg skal anmode Deres Majestæt / Deres Kongelige Højhed / om her i Statsrådet at bekræfte denne stadfæstelse.
Punkt 3.d - Bilag G Referat om efterfølgende stadfæstelse af forslag til lov om ............................ (grundlovens § 42) Lovforslaget er vedtaget af Folketinget.
 Jeg anmoder Deres Majestæt / Deres Kongelige Højhed / om tilladelse til at fremsende lovforslaget til stadfæstelse uden for Statsråd, når 3-dages-fristen, som er fastsat i grundlovens § 42, er udløbet.
Stadfæstelse af forslag til lov om .......... (privat) Folketinget har vedtaget dette lovforslag, der er fremsat af medlemmer af Folketinget.
 Jeg skal anmode Deres Majestæt / Deres Kongelige Højhed / om at stadfæste det vedtagne lovforslag.
