 Antaget, under hensyn til, at lov om private registre m.v. trådte i  

 kraft den 1. januar 1979, at oplysninger, der den 1. januar 1984 var mere end  

 fem år gamle i henhold til lovens § 9, stk. 3, ikke må registreres eller  

 videregives, uanset at oplysningen først blev indberettet i 1983, hvor  

 kreditor blev abonnent hos kreditoplysningsbureauet.
 En person klagede til Registertilsynet over at være registreret i et  

 kreditoplysningsbureau med oplysning om en fogedsag fra 1979 efter  

 indberetning fra kreditor, uanset at oplysningen om fogedsagen først blev  

 indberettet i september 1983, hvor kreditor blev abonnent hos  

 kreditoplysningsbureauet.
Registertilsynet udtalte, at i henhold til lov om private registre m.v. §  

 9, stk. 3, må oplysninger, der taler imod kreditværdighed, og som er mere end  

 fem år gamle, ikke registreres eller videregives.
Lov om private registre  

 m.v. trådte i kraft den 1. januar 1979, og oplysninger, der den 1. januar  

 1984 var mere end fem år gamle, må ikke videregives og skulle således være  

 slettet i kreditoplysningsbureauet med virkning fra denne dato.
 Registertilsynets årsberetning 1986 s. 68-69.
