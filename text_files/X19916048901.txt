Tilsynet fandt, at provenuet fra et datterselskabs udstedelse af  

 præferenceaktier i et land, hvor disse tillades medregnet som egenkapital hos  

 forsikringsselskaber, ikke ved videreudlån til moderselskabet i Danmark kunne  

 medregnes i dettes egenkapital Et forsikringsselskab meddelte Finanstilsynet, at man havde planer om  

 gennem et til formålet stiftet datterselskab i udlandet at udstede preferred  

 stock (præferenceaktier). Formålet for dattervirksomheden skulle alene være  

 at videreudlåne provenuet fra udstedelsen af præferenceaktierne til  

 moderselskabet, og man ønskede at bogføre kapitalen i  

 moderforsikringsselskabets koncernregnskab som egenkapital.
Man henviste i  

 denne forbindelse til, at kapitalen efter regnskabsreglerne i  

 datterselskabets hjemland kunne bogføres som egenkapital, og at det i øvrigt  

 efter international regnskabspraksis er anerkendt at lade præferenceaktier  

 indgå i egenkapitalen.
 Når moderforsikringsselskabet ikke selv ville foretage udstedelsen af  

 præferenceaktierne, skyldtes det bl.a., at det ifølge §67, stk. 1 i  

 aktieselskabsloven kræves, at aktier skal udstedes med stemmeret, og at dette  

 kriterium ikke var opfyldt for den planlagte præferenceaktiekapital.
 Finanstilsynet, som havde forelagt sagen for Erhvervs- og  

 Selskabsstyrelsen, meddelte selskabet, at den beskrevne  

 præferenceaktiekapital ikke kan bogføres som egenkapital i koncernregnskabet  

 for moderforsikringsselskabet.
 Finanstilsynet lagde blandt andet til grund, at afkastet af  

 præferenceaktierne ikke ville afhænge af selskabets overskud, men løbende  

 skulle tilpasses markedsrenten, at ejerne af præferenceaktierne efter  

 det oplyste ikke var tillagt stemmeret i almindelighed, og at  

 præferenceaktierne ikke ville deltage i værditilvæksten af selskabets formue.
 I tilfælde af likvidation måtte ejerne af præferenceaktierne dog stå  

 tilbage for øvrige kreditorer, eventuelt også en ordinær ansvarlig  

 lånekapital, ligesom der forelå uopsigelighed fra investors side.
 Selvom præferenceaktierne således også var tillagt visse  

 egenkapitalkarakteristika, og efter regnskabsreglerne i datterselskabets  

 hjemland blev betragtet som egenkapital, fandt Finanstilsynet dog ud fra en  

 helhedsbetragtning, at de i realiteten ikke adskilte sig fra ansvarlig  

 lånekapital, og at de derfor skulle bogføres som fremmedkapital i henhold til  

 danske regnskabsprincipper.
