Hjemvisning af påbud om at anvende åndedrætsværn i overensstemmelse med kodenummerbekendtgørelsens bilag 7 i forbindelse med overfladebehandling i sprøjtekabine Arbejdstilsynet var på tilsynsbesøg hos virksomheden og afgav i den forbindelse påbud om at anvende åndedrætsværn i overensstemmelse med kodenummerbekendtgørelsens bilag 7 i forbindelse med overfladebehandling i sprøjtekabine.
 Et enigt nævn hjemviste afgørelsen og lagde vægt på, at det ikke fremgår af Arbejdstilsynets afgørelse eller udtalelse af 29. september 2015, hvordan Arbejdstilsynet har beregnet MAL-koden for Vorastar HB 6639 Isocyanat og Vorastar HA 6364 Polyol.
 Nævnet lagde desuden vægt på, at Arbejdstilsynet ikke har henvist til de regler i bekendtgørelse om fastsættelse af kodenumre, som Arbejdstilsynets beregning er foretaget på baggrund af.
 Nævnet lagde endvidere vægt på, at det i den foreliggende situation er uklart, hvorvidt Arbejdstilsynet har kompetence til at fastsætte et produkts MAL-kode jf. reglerne om fastsættelse af kodenumre, hvor det fremgår, at importør, fremstiller eller forhandler skal fastsætte et kodenummer.
 Nævnet vurderede på baggrund af ovenstående, at sagen ikke er tilstrækkeligt oplyst, idet der mangler oplysninger om MAL-koderne for Vorastar HB 6639 Isocyanat og Vorastar HA 6364 Polyol, som blandes og anvendes til overfladebehandlingen.
 Nævnet lagde i den forbindelse vægt på, at et produkts MAL-kode efter reglerne om arbejde med kodenummererede produkter anvendes til at fastsætte de sikkerhedsforanstaltninger, som skal anvendes under brug af produktet.
[Adressat udeladt] Arbejdsmiljøklagenævnet har på møde den 24. november 2015 behandlet [navn udeladt]s klage over Arbejdstilsynets afgørelse af 26. august 2015 med påbud om at anvende åndedrætsværn i overensstemmelse med kodenummerbekendtgørelsens bilag 7 i forbindelse med overfladebehandling i sprøjtekabine.
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets afgørelse af 26. august 2015 med påbud om at anvende åndedrætsværn i overensstemmelse med kodenummerbekendtgørelsens bilag 7 i forbindelse med overfladebehandling i sprøjtekabine.
B E G R U N D E L S E Arbejdsmiljøklagenævnet vurderer, at Arbejdstilsynets begrundelse er mangelfuld.
 Nævnet lægger vægt på, at det ikke fremgår af Arbejdstilsynets afgørelse eller udtalelse af 29. september 2015, hvordan Arbejdstilsynet har beregnet MAL-koden for Vorastar HB 6639 Isocyanat og Vorastar HA 6364 Polyol.
 Nævnet lægger desuden vægt på, at Arbejdstilsynet ikke har henvist til de regler i bekendtgørelse om fastsættelse af kodenumre, som Arbejdstilsynets beregning er foretaget på baggrund af.
 Nævnet lægger endvidere vægt på, at det i den foreliggende situation er uklart, hvorvidt Arbejdstilsynet har kompetence til at fastsætte et produkts MAL-kode jf. reglerne om fastsættelse af kodenumre, hvor det fremgår, at importør, fremstiller eller forhandler skal fastsætte et kodenummer.
 Nævnet vurderer på baggrund af ovenstående, at sagen ikke er tilstrækkeligt oplyst, idet der mangler oplysninger om MAL-koderne for Vorastar HB 6639 Isocyanat og Vorastar HA 6364 Polyol, som blandes og anvendes til overfladebehandlingen.
 Nævnet lægger i den forbindelse vægt på, at et produkts MAL-kode efter reglerne om arbejde med kodenummererede produkter anvendes til at fastsætte de sikkerhedsforanstaltninger, som skal anvendes under brug af produktet.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om Arbejdstilsynets kompetence til at afgive påbud  § 77, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Om arbejde med kodenummererede produkter  § 38, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010  § 48, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010  § 13, stk. 1, jf. bilag 7, skema VII. 4, i Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Om personlige værnemidler  § 4, § 5, stk. 1, og 2, samt § 6, i Arbejdstilsynets bekendtgørelse nr. 1706 af 15. december 2010 om brug af personlige værnemidler Om fastsættelse af MAL kodenumre  § 2, Arbejdstilsynets bekendtgørelse nr. 301 af 13. maj 1993 om fastsættelse af kodenumre Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Stilling udeladt] [Stilling udeladt] Regler Lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Kapitel 4 Sikkerhedsforanstaltninger § 13. Ved arbejde med produkterne skal der mindst træffes de sikkerhedsforanstaltninger, der er angivet i bilagene til denne bekendtgørelse.
Bilag 7 Industriel overfladebehandling Skema VII. 4. - Personlige værnemidler og særligt arbejdstøj for arbejde i kombikabiner, sprøjtekabiner og sprøjtebokse, hvor operatøren er i sprøjtezonen Arbejdstilsynets bekendtgørelse nr. 1706 af 15. december 2010 om brug af personlige værnemidler Kapitel 2 Arbejdsgiveren § 4. Arbejdsgiveren skal sørge for, at personlige værnemidler bliver benyttet straks ved det pågældende arbejdes begyndelse og under hele dets udstrækning.
 § 5. Arbejdsgiveren skal sørge for, at de personlige værnemidler, der anvendes, er i overensstemmelse med bestemmelserne i Arbejdstilsynets bekendtgørelse om sikkerhedskrav m.v. til personlige værnemidler.
Stk. 2. Endvidere skal arbejdsgiveren sørge for, at de anvendte personlige værnemidler til enhver tid 1) yder den tilsigtede beskyttelse og ikke medfører unødige gener, 2) ikke forringer eventuelle korrigerende hjælpemidler for f.eks. syn og hørelse, 3) passer til brugeren, om fornødent efter tilpasning, 4) er egnede til brug under de eksisterende forhold på arbejdsstedet og 5) vælges under hensyn til de ergonomiske forhold og den ansattes helbred.
 § 6. Arbejdsgiveren skal forsyne de ansatte med personlige værnemidler.
 Stk. 2. Arbejdsgiveren afholder udgifterne til anskaffelse, vedligeholdelse og renholdelse af personlige værnemidler og har ejendomsretten hertil.
 Stk. 3. Arbejdsgiveren skal sørge for, at personlige værnemidler er rene, tørre og desinficerede, inden de tages i brug.
Stk. 4. Vedkommende arbejdsgiverpart og arbejdstagerorganisation kan træffe aftaler om fordeling af udgifterne til anskaffelse, vedligeholdelse og renholdelse af arbejdsbeklædning og værnefodtøj.
Dette gælder dog ikke arbejdsbeklædning og værnefodtøj, der er omfattet af § 9 i bekendtgørelse nr. 1273 af 18. december 1996 om sikkerhedskrav m.v. til personlige værnemidler.
Hvor der på grund af arbejdets art sker en forurening af arbejdsbeklædningen, som bevirker, at det ikke kan anses for sikkerheds- og sundhedsmæssigt fuldt forsvarligt, at den ansatte selv rengør beklædningen, kan sådanne aftaler heller ikke indgås.
 Stk. 5. Tilsvarende aftaler kan indgås mellem en arbejdsgiver og de ansatte, når de ansatte ikke er omfattet af kollektive overenskomster.
Arbejdstilsynets bekendtgørelse nr. 301 af 13. maj 1993 om fastsættelse af kodenumre Kodenumre § 2. Før et produkt leveres til arbejde omfattet af bekendtgørelse nr. 302 af 13. maj 1993 om arbejde med kodenummererede produkter, skal importør, fremstiller eller forhandler fastsætte et kodenummer.
Produktets kodenummer skal fastsættes efter retningslinjerne herfor i bilaget til bekendtgørelsen.
