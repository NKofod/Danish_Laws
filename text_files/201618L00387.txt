Ændringsforslag stillet den 14. december 2016 Ændringsforslag til 3. behandling af Forslag til lov om ændring af lov om social service (Konsekvensrettelser m.v. som følge af lov om voksenansvar for anbragte børn) [af social- og indenrigsministeren (Karen Ellemann)]:
Til § 1 Af børne- og socialministeren:
 1) I den under nr. 1 foreslåede § 63 c ændres i stk. 1 », der er fyldt 15 år,« til: »mellem 12 og 17 år«.
[Ændring af aldersgrænsen for anbringelse på særligt sikrede afdelinger] Bemærkninger Til nr. 1 I den foreslåede § 63 c, stk. 1, er det angivet, at det kun er børn og unge, der er fyldt 15 år, som kan anbringes på en særligt sikret afdeling.
Efter gældende ret er det børn og unge mellem 12 og 17 år, der kan anbringes på en særligt sikret afdeling, når betingelserne herfor er opfyldt, jf. § 40 i bekendtgørelse nr. 186 af 20. februar 2015 om magtanvendelse over for børn og unge anbragt uden for hjemmet.
Det har ikke været hensigten med forslaget at ændre den gældende aldersgrænse for anbringelse på særligt sikrede afdelinger i forhold til, hvad der gælder i dag.
Dette var ligeledes ikke hensigten med det den 31. maj 2016 vedtagne forslag til lov om ændring af lov om social service, lov om socialtilsyn og lov om folkeskolen (L 163, folketingsåret 2015-16), idet der i dettes § 63 c, stk. 1, ikke var fastsat en aldersgrænse.
 Med ændringen fastholdes den gældende aldersgrænse derfor, så det er børn og unge mellem 12 og 17 år, der kan anbringes på særligt sikrede afdelinger, såfremt betingelserne i den foreslåede § 63 c, stk. 2, er opfyldt.
