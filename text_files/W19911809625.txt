Ejeren af en landbrugsejendom blev anset for berettiget til fradrag af  

 advokatudgifter i henhold til statsskattelovens § 6 a.
Udgifterne vedrørte en  

 retssag om adgang til kørsel med traktorer o.lign. over en naboejendoms  

 arealer, og ved indenretligt forlig fik klageren tilkendt ret til sådan  

 kørsel.
 A klagede for indkomståret 1988 over, at de lokale skattemyndigheder ikke  

 havde godkendt hans fradrag på 6.477 kr. for omkostninger ved en retssag.
 Klageren drev i fællesskab med en medejer en landbrugsejendom, således at  

 klagerens andel udgjorde 80%.
 Det fremgik af sagen, at udgifterne i forbindelse med retssagen havde  

 omfattet vidnegodtgørelse med 296 kr., klageafgift med 300 kr., omkostninger  

 til modpartens advokat med 5.000 kr. og salær til egen advokat med 2.500 kr.,  

 eller i alt 8.096 kr. ekskl. moms 550 kr.
 Klagerens revisor påstod over for Landsskatteretten fradrag for 80% heraf,  

 svarende til 6.477 kr.
Det fremgik af de i forbindelse med retssagen udvekslede processkrifter,  

 at klageren og hans medejer ca. 20 gange om året kørte ind på naboens arealer  

 med traktorer og store maskiner.
Klageren og medejeren var blevet sagsøgt med  

 påstand om anerkendelse af, at de og senere ejere og brugere af  

 landbrugsejendommen fandtes uberettigede til færdsel af enhver art på de  

 berørte arealer.
Klageren og medejeren havde påstået frifindelse under  

 anbringende af, at de ved hævd havde erhvervet en færdselsret.
I et  

 indenretligt forlig havde de fået anerkendt retten til at færdes på den  

 berørte vejstrækning og retten til på naboens areal at fjerne en stenbunke,  

 der lå i vejen for klagerens adgang til sine marker.
De stedlige skattemyndigheder havde ikke fundet, at der var tale om en  

 udgift, der vedrørte den løbende drift af landbrugsejendommen, men derimod  

 indkomstgrundlaget.
Man havde derfor nægtet fradrag for udgifterne i medfør  

 af statsskattelovens § 6 a.
 Da en ejer af ejendommen ved retssagen havde opnået adgang til at færdes  

 med landbrugsmaskiner på de berørte arealer, fandt Landsskatteretten, at  

 udgiften havde haft så nær en tilknytning til klagerens løbende  

 indkomsterhvervelse, at den burde anerkendes som driftsudgift, jf.  

 statsskattelovens § 6 a.
 Den påklagede ansættelse blev herefter ændret i overensstemmelse med  

 klagerens påstand.
 LV 1990, F 4.
