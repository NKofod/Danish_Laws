Nr BSF 24 Forslag til folketingsbeslutning om global miljø- og katastrofebistand Fremsat af Jørgen Estrup (RV) Bilgrav-Nielsen (RV) Lone Dybkjær (RV)  

 Marianne Jelved (RV) den 18. november 1992 1. For at styrke indsatsen over for de globale miljøproblemer og samtidig sikre den nødvendige bistand i internationale katastrofesituationer opfordrer Folketinget regeringen til med virkning fra 1. januar 1993 årligt at afsætte 0,05 pct. af bruttonationalindkomsten (BNI) stigende over en 10-årig periode til 0,5 pct. af BNI.
 2. Afsætningen sker på særlig konto reserveret global miljø- og  

 katastrofebistand og administreres særskilt i forhold til bevillingerne til  

 henholdsvis dansk ulandsbistand og Østlandestøtte.
 3. For at sikre den bedst mulige udnyttelse af midlerne til global miljø-  

 og katastrofebistand udarbejder regeringen en handlingsplan, som forelægges  

 Folketinget.
Bemærkninger til forslaget I 1985 satte Folketinget på forslag fra Det Radikale Venstre en milepæl  

 for dansk ulandsbistand: målet var 1 pct. af bruttonationalindkomsten (BNI).  

 Det mål når vi i indeværende år.
Men i den mellemliggende periode har verden omkring os ændret sig  

 afgørende.
Ulandsmidlerne, som oprindelig var øremærket med henblik på at  

 bistå verdens fattigste lande, er nu genstand for en intens konkurrence, når  

 en lang række nødvendige internationale initiativer skal finansieres.
Det  

 gælder økonomisk støtte til genopbygning og konsolidering i Østeuropa og det  

 tidligere Sovjetunionen.
Afhjælpning af Østlandenes truende miljøkatastrofer.  

 Indsats over for globale miljøproblemer.
Støtte til FN's fredsbevarende  

 arbejder under eller efter væbnede konflikter.
Bistand til flygtninge.  

 Overgangsbistand til nye demokratier i den tredje verden.
Katastrofebistand,  

 hvor på kloden behovet måtte vise sig.
Hver især nødvendige indsatser i den  

 humanitære sikkerhedspolitik, som Danmark i egen interesse må bidrage til.
En betydelig del af disse opgaver har imidlertid intet med bistanden til  

 den tredje verdens fattigste lande at gøre.
Derfor sker der i øjeblikket en  

 kraftig udhuling af den bistandsindsats, som var den oprindelige hensigt med  

 1 pct.-målet.
Eksempelvis anvendtes i 1991 338 mio. kr. som DANIDA's  

 »andel af flygtningemodtagelse«, og Finansudvalget har for nylig  

 bevilget 120 mio. kr. til humanitært arbejde i Jugoslavien og Ungarn, to  

 lande, som ligger langt over de internationalt accepterede indkomstgrænser  

 for ulandsbistand.
Denne tendens til udhuling af ulandsmidlerne vil blive  

 forstærket i den kommende tid, hvis presset ikke lettes.
 Derfor er det nødvendigt i de kommende år at afsætte midler ud over den  

 ene procent af BNI, som nu er nået.
Det Radikale Venstre foreslår, at man over en 10-årig periode gradvis  

 afsætter 0,5 pct. af BNI øremærket med henblik på global miljø- og  

 katastrofeindsats.
Dette indebærer, at der årligt tilføres ca. 400 mio. kr. i  

 1992-priser.
Finansieringen sker gennem besparelser på forsvarsbudgettet som  

 led i en ny dansk sikkerhedspolitik, hvor vægten i stigende grad lægges på  

 humanitære i stedet for militære virkemidler i erkendelse af, at  

 hovedudfordringen for (Vest)Europa ikke længere er militær.
I lyset af de truende globale miljøproblemer og som opfølgning på  

 FN-konferencen om Miljø og Udvikling i Rio er der behov for en særlig  

 indsats.
Dette understreges også af, at Verdensbanken helt har helliget sin  

 seneste udgave af World Development Report til arbejdet med denne opgave.  

 Ulandenes behov for midler til løsning af deres del af miljøproblemerne  

 opgøres til mindst 125 mia. dollars årlig, men Verdensbanken fremhæver, at  

 dette ikke bør opfattes som traditionel bistand.
Der er derimod tale om  

 serviceydelser i forbindelse med ulandenes rolle som »beskytter af det  

 globale miljø« og følgelig betaling som for enhver anden leverance til  

 ilandene.
Det handler om en ny form for nødvendigt internationalt miljøsamarbejde,  

 hvor virkeligheden fortæller os, at vi i Nord i første omgang må betale mest.  

 Efterhånden er miljøproblemets alvor gået op for de fleste.
Hos os hænger det  

 sammen med overforbrug.
I andre dele af verden med fattigdom og nogle steder  

 med en alt for hastig befolkningstilvækst.
Skal vi sammen kunne løse disse  

 problemer, inden det er for sent, kræver det et samarbejde med nye  

 dimensioner, men en gensidig respekt og med nye former for erhvervs- og  

 forskningspolitisk samarbejde.
Det vil have karakter af en investering i  

 fremtiden.
De globale miljøproblemer har ofte nær sammenhæng med  

 katastrofesituationer.
Det være sig hungersnød i forlængelse af langvarig  

 tørke eller miljønedbrydning som følge af væbnede konflikter.  

 Katastrofeindsatsen har været en hastigt stigende post på bistandsbudgettet  

 gennem de senere år.
De samlede danske udgifter til nødhjælp steg således fra  

 329 mio. kr. i 1989 til 541 mio. kr. i 1991. I indeværende år ventes  

 udgifterne at sprænge den afsatte ramme på 840 mio. kr.
Beløb i den  

 størrelsesorden vanskeliggør planlægningen af det ordinære bistandsarbejde.  

 Det vil derfor ikke blot stoppe udhulingen, men også forbedre kvaliteten af  

 indsatsen i de fattigste lande, hvis nødhjælpen holdes bevillingsmæssigt  

 adskilt.
Anvendelsen af miljø- og katastrofemidlerne skal imidlertid ses i  

 sammenhæng med såvel den ordinære indsats på ulandsområdet som den særlige  

 støtte til Østlandene.
Der må opbygges en seperat handlingsplan, som sikrer,  

 at midlerne administreres effektivt i overensstemmelse med formålet og  

 kanaliseres til kvalificerede projekter, men således at en kombineret  

 finansiering fra flere puljer kan finde sted.
Den særlige afsætning til miljøformål åbner samtidig for mere mårettede  

 initiativer som eksempelvis aftale med enkelte virksomheder om udvikling af  

 former for miljøteknologi, som er særlig velegnet i ulande.
Dansk industri,  

 som på nogle områder allerede har et internationalt forspring på  

 miljøområdet, kan få vigtige nye muligheder her.
For katastrofebistanden er der brug for en hurtigere indsats, som er bedre  

 koordineret og kan gøre brug af et permanent administrativt beredskab.
Alt  

 for ofte har man oplevet, at nødhjælpen først kommer igang, når medierne mere  

 eller mindre tilfældigt bringer en katastrofesituation i fokus, og derefter  

 spildes kostbar tid med at afklare, hvordan og af hvem hjælpen skal bringes  

 frem i det konkrete tilfælde.
Fremover bør Udenrigsministeriet systematisk  

 gøre brug af den information om nødhjælpsbehovet, som er tilgængelig gennem  

 danske missioners indberetninger og samtidig løbende holde Folketinget  

 informeret om udviklingen i truede områder.
Danmark gør allerede en betydelig indsats for at afhjælpe problemer i  

 Østeuropa og den tredje verden.
Men over for de globale miljøproblemer og  

 trusler om hungersnød og voldelig undertrykkelse rækker det ikke at sige:  

 »Vi har gjort vores«.
