Fremsat den 23. marts 2010 af skatteministeren (Troels Lund Poulsen) Forslag til Lov om ændring af lov om registreringsafgift af motorkøretøjer mv. (registreringsloven)1) (Ændret beregning af registreringsafgift ved nedvejning eller ombygning af varebil til personbil) § 1 I lov om registreringsafgift af motorkøretøjer mv. (registreringsafgiftsloven), jf. lovbekendtgørelse nr. 631 af 25. juni 2008, som bl.a. ændret ved § 4 i lov nr. 1338 af 19. december 2008 og senest ved § 2 i lov nr. 1386 af 21. december 2009, foretages følgende ændringer:
 1. I § 1 a, stk. 1, indsættes efter »skal afgiftsberigtiges på ny«: »efter reglerne for brugte køretøjer i § 4 eller § 5«.
 2. I § 1 a, stk. 2, 1. pkt., ændres », modregnes ved opgørelsen af den nye registreringsafgift, jf. § 7 b, stk. 2« til: »opgjort efter reglerne for brugte køretøjer i § 4 eller § 5 på grundlag af køretøjets afgiftspligtige værdi før nedvejningen, modregnes ved opgørelsen af den nye registreringsafgift«.
 3. I § 1 a, stk. 2, indsættes som  3. pkt.:
»Ved nedvejning af en varebil til 3 tons eller mindre, der er afgiftsberigtiget efter § 5, stk. 2, 2. pkt., kan der højst modregnes med 56.800 kr.« 4. I § 4, stk. 1, ændres »Afgiften beregnes for nye køretøjer og køretøjer, der har mistet deres identitet« til: »Afgiften beregnes for nye køretøjer og for genopbyggede køretøjer, der skal afgiftsberigtiges efter § 7«.
 5. I § 5, stk. 1, ændres »For nye biler og for biler, der har mistet deres identitet« til: »For nye biler og for genopbyggede biler, der skal afgiftsberigtiges efter § 7«.
 6. I § 5, stk. 8, ændres »Beløbene i stk. 1, 2, 4, 5 og 7« til: »Beløbene i stk. 1, 2, 4, 5, 7 og 12«.
 7. § 5, stk. 12, 2. og 3. pkt., ophæves og i stedet indsættes:
»For biler, der er omfattet af stk. 1, nedsættes afgiften efter reglerne for brugte varebiler i stk. 8, med 50 pct. af den del af bilens afgiftspligtige værdi før ændringen, der overstiger 16.900 kr. (2010-niveau). For biler, der er omfattet af stk. 2, nedsættes afgiften efter reglerne for brugte varebiler i stk. 8, med 30 pct. af den del af bilens afgiftspligtige værdi før ændringen, der overstiger 34.100 kr.
Dog kan nedslaget højst udgøre 56.800 kr., reguleret efter stk. 8, for biler omfattet af stk. 2, 2. pkt.« 8. I § 5, stk. 13, ændres »Beløbet i stk. 1« til: »Beløbet i stk. 1 og 12«.
 9. I § 7 b, stk. 2, nr. 3, indsættes som  2. pkt.:
»Dog godtgøres afgiften af en varebil, der er afgiftsberigtiget med 95 pct., på grundlag af en afgiftssats på 95 pct.« 10. I § 29 a, stk. 2, ændres », modregnes ved opgørelsen af den nye registreringsafgift, jf. § 7 b, stk. 2, nr. 3« til: »opgjort efter reglerne for brugte køretøjer i § 5 på grundlag af køretøjets afgiftspligtige værdi før nedvejningen, modregnes ved opgørelsen af den nye registreringsafgift«.
 11. § 29 b, 2. pkt., affattes således:
»Afgiften nedsættes dog efter reglerne for brugte varebiler i § 5 med 95 pct., respektive 50 pct., af den del af varebilens afgiftspligtige værdi før ombygningen, der overstiger 16.900 kr. (2010-niveau). Beløbet reguleres efter personskattelovens § 20.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning for køretøjer, der anmeldes til registrering i Centralregisteret for Motorkøretøjer den 23. marts 2010 eller senere.
Bemærkninger til lovforslaget Almindelige bemærkninger 1. Lovforslagets formål og baggrund Der har vist sig en stor interesse i at ombygge brugte varebiler til personbiler.
 Registreringsafgiftsloven muliggør, at en personbil kan erhverves billigere ved ombygning af en brugt varebil til personbil end ved køb af en tilsvarende brugt personbil.
 Kombineres ombygningen af en brugt varebil med en forudgående nedvejning af varebilen til 2 tons eller mindre, eller anvendes en importeret brugt varebil på 2 tons eller mindre som grundlag for ombygningen, kan der spares yderligere registreringsafgift.
 Formålet med lovforslaget er at sikre, at registreringsafgiften af en brugt personbil bliver den samme, uanset om bilen købes brugt som personbil eller er en ombygget varebil.
 Det sker ved i tilfælde, hvor der skal betales ny registreringsafgift som følge af ombygning af en bil, konsekvent at bruge brugtbilsreglerne ved beregning af registreringsafgiften af den bil, der kommer ud af ombygningen, og lige så konsekvent brug af brugtbilsreglerne på bilen før ombygningen ved beregning af nedslag for tidligere betalt registreringsafgift af den ombyggede bil.
Der foreligger således et hul i skattelovgivningen.
Derfor stilles der forslag om, at loven får virkning allerede fra lovforslagets fremsættelse.
2. Gældende ret 2.1. Generelt Efter registreringsafgiftsloven skal der betales registreringsafgift af motorkøretøjer mv., før de tages i brug.
 Registreringsafgiften af en personbil er højere end registreringsafgiften af en varebil.
 Registreringsafgiften beregnes på grundlag af køretøjets afgiftspligtige værdi.
Den afgiftspligtige værdi for et køretøj er køretøjets almindelige pris inklusive merværdiafgift, men uden registreringsafgift.
For et brugt køretøj findes den afgiftspligtige værdi ved, fra køretøjets almindelige pris ved salg til bruger her i landet at fradrage restværdien af registreringsafgift i køretøjet, beregnet efter reglerne for registreringsafgift af brugte køretøjer.
Registreringsafgiften af en brugt person- eller varebil beregnes på samme måde som for en ny bil.
Men de beløb, der indgår i beregningen for nye biler, herunder tillæg/fradrag for sikkerhedsmæssigt eller miljøfremmende udstyr, nedsættes med samme procentdel som bilens værdi er ændret sammenholdt med en tilsvarende bil, der er afgiftsberigtiget som ny.
Reglerne indebærer, at afgiftsniveauet i brugte biler svarer til afgiftsniveauet i nye biler.
Ændres et køretøj eller brugen af et køretøj, hvoraf der er betalt registreringsafgift, skal der i visse tilfælde betales ny registreringsafgift.
Et køretøj kan eksempelvis miste sin afgiftsmæssige identitet ved en op- eller nedvejning af køretøjet, ændring af en varebil til en personbil, genopbygning af en bil efter en trafikskade eller isætning af en større motor.
 I de fleste tilfælde, hvor der skal beregnes ny registreringsafgift som følge af mistet afgiftsmæssig identitet, gives et nedslag for en del af den tidligere betalte registreringsafgift.
2.2. Nedvejning af varebiler Registreringsafgiften og vægtafgiften, herunder privatbenyttelsestillægget af en varebil er gradueret efter bilens tilladte totalvægt.
En varebils tilladte totalvægt er den største samlede vægt, som køretøjet er registreret til.
Det er summen af bilens egenvægt og den last, herunder vægten af de personer, der transporteres med bilen.
En bils tekniske totalvægt er den største samlede vægt ifølge fabrikantens specifikationer.
En varebil, for hvilken der er udstedt en typegodkendelse, har en tilladt totalvægt, der svarer til bilens tekniske totalvægt.
Er en varebil ikke typegodkendt, eller ønsker bilens ejer en tilladt totalvægt, der er forskellig fra bilens tekniske totalvægt, skal bilens tilladte totalvægt fastsættes af en synsvirksomhed.
En synsvirksomhed kan tillade en registreret totalvægt, der er op til 30 pct. lavere end bilens tekniske totalvægt.
 Efter § 1 a i registreringsafgiftsloven skal en bil - uanset bilens type, der op- eller nedvejes hen over en af de vægtgrænser for køretøjets tilladte totalvægt, der er lagt til grund for afgiftsberegningen, eller en af de vægtgrænser for køretøjets tilladte totalvægt, der gælder på tidspunktet for nedvejningen, afgiftsberigtiges på ny.
Afgiftsberigtigelsen sker efter de almindelige regler for nye køretøjer efter omvejningen.
I den beregnede registreringsafgift modregnes den del af bilens værdi, der er registreringsafgift fra den tidligere afgiftsberigtigelse.
Det beløb, der modregnes med, opgøres på grundlag af den omvejede bils afgiftspligtige værdi efter omvejningen.
Ved siden af § 1 a er der en særlig værnsregel i § 29 a i registreringsafgiftsloven mod nedvejning af visse varebiler.
Bestemmelsen skal ses i lyset af den omlægning af registreringsafgift og vægtafgift, herunder privatbenyttelsestillæg, der skete i foråret 2007 ved lov nr. 541 af 6. juni 2007. Reglen værner mod spekulation i overgangen til de nye afgiftsregler.
Efter § 29 a skal en varebil, der er afgiftsberigtiget med 30 pct. efter de regler, der var gældende indtil 25. april 2007, og som nedvejes fra en tilladt totalvægt over 2 tons til en tilladt totalvægt på 2 tons eller mindre, afgiftsberigtiges på ny med 95 pct.
Hermed sikres, at den ønskede balance mellem registreringsafgiften og vægtafgiften opretholdes.
Omregistreres en varebil, der i perioden 25. april til og med 27. november 2007 er nedvejet fra en tilladt totalvægt over 2 tons til en tilladt totalvægt på 2 tons eller mindre, til en anden tilladt totalvægt, udløser omregistreringen ny registreringsafgift med 95 pct.
Dette gælder dog ikke varebiler, der er afgiftsberigtiget med 50 pct., idet der for disse biler er den ønskede balance mellem registreringsafgiften og vægtafgiften.
I begge tilfælde modregnes den del af bilens værdi, der er registreringsafgift fra den tidligere afgiftsberigtigelse, med 50 pct.
Det beløb, der modregnes med, opgøres på grundlag af den nedvejede bils afgiftspligtige værdi efter nedvejningen.
2.3. Import af varebiler Der skal betales registreringsafgift af en importeret bil, før den tages i brug.
Dette gælder, uanset om bilen er fabriksny eller brugt.
 Registreringsafgiftsloven har i § 29 en særlig regel om import af små varebiler.
 Bestemmelsen skal ses i lyset af den omlægning af registreringsafgift og vægtafgift, herunder privatbenyttelsestillæg, der skete i foråret 2007 ved lov nr. 541 af 6. juni 2007. Reglen værner mod spekulation i overgangen til de nye afgiftsregler.
Efter § 29 i registreringsafgiftsloven skal en varebil fra før 25. april 2007, der registres første gang her i landet i Centralregisteret for Motorkøretøjer med en tilladt totalvægt på ikke over 2 tons, afgiftsberigtiges med enten 50 pct. eller 95 pct. efter ejerens valg.
Vælges afgiftsberigtigelse med 50 pct., skal der betales forhøjet vægtafgift, herunder privatbenyttelsesafgift af køretøjet efter reglerne for køretøjer med en tilladt totalvægt i intervallet 2.001-2.500 kg.
 Tilsvarende gælder en varebil, der hidtil har været fritaget for registreringsafgift efter de særlige fritagelsesregler i § 2 i registreringsafgiftsloven, men nu overgår til anden anvendelse, f.eks. en varebil, der udelukkende har været anvendt af en statsinstitution.
 Tilsvarende gælder også en varebil, der har været eksporteret med afgiftsgodtgørelse, men nu registreres i Centralregisteret for Motorkøretøjer på ny.
 Med § 29 i registreringsafgiftsloven sikres, at den ønskede balance mellem registreringsafgiften og vægtafgiften opretholdes.
2.4. Ombygning af varebil til personbil Ombygges en varebil til personbil, mister varebilen sin afgiftsmæssige identitet, og der skal betales ny registreringsafgift af bilen.
Hovedreglen for afgiftsberigtigelse ved ombygning af en varebil til personbil findes i § 5, stk. 12, i registreringsafgiftsloven.
Efter bestemmelsen skal der i sådanne tilfælde beregnes ny registreringsafgift efter de almindelige regler for nye personbiler.
I den således beregnede registreringsafgift gives et nedslag for tidligere betalt registreringsafgift.
Det beløb, der gives nedslag med, opgøres på grundlag af personbilens afgiftspligtige værdi.
Nedslaget gives med 50 pct. af den del af bilens afgiftspligtige værdi, der overstiger 12.100 kr., medmindre varebilen havde en tilladt totalvægt på over 2½ tons, i hvilke tilfælde nedsættelsen gives med 30 pct. af den del af personbilens værdi, der overstiger 30.000 kr.
For varebiler med en tilladt totalvægt på over 3 tons, kan nedslaget dog højst udgøre 50.000 kr.
 Ved siden af hovedreglen i § 5, stk. 12, om ny afgiftsberigtigelse ved ombygning af en varebil til personbil, er der en særlig værnsregel i § 29 b i registreringsafgiftsloven om ombygning af varebiler, der er afgiftsberigtiget med 95 pct. efter de særlige værnsregler i § 29 eller § 29 a i registreringsafgiftsloven, til personbil.
Efter § 29 b i registreringsafgiftsloven afgiftsberigtiges en varebil, der ombygges til personbil, som udgangspunkt efter de almindelige regler i § 5 i registreringsafgiftsloven.
Men er varebilen afgiftsberigtiget med 95 pct. efter de særlige værnsregler i § 29 eller § 29 a i registreringsafgiftsloven, gives et nedslag i den beregnede afgift med 95 pct.
Det beløb, der gives nedslag med, opgøres på grundlag af personbilens afgiftspligtige værdi.
2.5. Afgiftsfrie bundgrænser Reglerne for beregning af registreringsafgift bygger på, at der i visse tilfælde alene skal betales afgift af den del af køretøjets afgiftspligtige værdi, der overstiger et grundbeløb.
Dette grundbeløb varierer fra beregningsregel til beregningsregel.
 Tilsvarende anvendes i tilfælde, hvor et køretøj skifter afgiftsmæssig identitet, grundbeløb ved beregning af den kompensation, der gives for tidligere betalt registreringsafgift.
 Efter § 5, stk. 1, i registreringsafgiftsloven om beregning af registreringsafgift af nye varebiler udgør grundbeløbet 16.900 kr. i 2010. Beløbet satsreguleres.
Efter § 5, stk. 12, i registreringsafgiftsloven om beregning af ny registreringsafgift, når en varebil skifter afgiftsmæssig identitet, udgør grundbeløbet for det nedslag, der gives for tidligere betalt registreringsafgift, 12.100 kr., respektive 30.000 kr., og maksimum for nedslag for tunge varebiler er på 50.000 kr.
Beløbene satsreguleres ikke.
3. Lovforslaget 3.1. Mål og midler Formålet med lovforslaget er at sikre, at registreringsafgiften af en brugt personbil bliver den samme, uanset om bilen købes brugt som personbil eller er en ombygget varebil.
 Det sker ved i identitetsskiftetilfældene konsekvent at bruge brugtbilsreglerne ved beregning af registreringsafgiften af den bil, der kommer ud af identitetsskiftet, og lige så konsekvent at bruge brugtbilsreglerne ved beregning af nedslag for tidligere betalt registreringsafgift af den bil, der ombygges.
3.2. Grundlaget for opgørelse af den afgiftspligtige værdi og nedslag heri Ved beregning af ny registreringsafgift som følge af, at et køretøj har skiftet afgiftsmæssig identitet, opgøres efter gældende ret den afgiftspligtige værdi på grundlag af det nye køretøjs afgiftspligtige værdi.
Det nedslag, der gives for tidligere betalt registreringsafgift, opgøres også på grundlag af det nye køretøjs afgiftspligtige værdi.
Det foreslås, at det nedslag, der i disse tilfælde gives for tidligere betalt registreringsafgift, fremover opgøres på grundlag af køretøjets afgiftspligtige værdi før ændringen.
Dette beregningsgrundlag vil give et nedslag, der i højere grad svarer til afgiftsindholdet i bilen før identitetsskiftet.
 Herefter vil en brugt varebil, der importeres, registreres og derefter ombygges til personbil, få afgiftsrefusion på samme grundlag som det, der blev anvendt ved importen.
3.3. Brugtbilsreglerne Der er forskellige regler for beregning af registreringsafgift af nye og brugte person- eller varebiler.
 Det foreslås, at i tilfælde, hvor et køretøj skal afgiftsberigtiges på ny som følge af ændret afgiftsmæssig identitet, skal den nye afgift beregnes efter reglerne for beregning af registreringsafgift af brugte biler.
 Det foreslås således, at der skal ske en forholdsmæssig reduktion af de beløb, der lægges til grund for beregningen af registreringsafgiften af en ny bil, f.eks. grænser for skalaknæk, bundgrænsebeløbet, fradrag for sikkerhedspuder, tillæg/fradrag for at køre kort/langt på en liter brændstof mv.
 Afgiftslempelsen for biler, der registreres som personbil via. identitetsskifte, bortfalder hermed, og der betales registreringsafgift af alle brugte biler efter brugtbilsreglerne.
3.4. Bundgrænserne Der anvendes forskellige bundgrænser for beregning af registreringsafgift og forskellige bundgrænser for beregning af nedslag for tidligere betalt registreringsafgift i tilfælde af at et køretøj har skiftet afgiftsmæssig identitet.
Og disse bundgrænser satsreguleres i nogle tilfælde, men ikke i andre.
 Det foreslås, at bundgrænserne harmoniseres og satsreguleres.
Der foreslås dog ingen satsregulering af de beløbsgrænser, der gælder for varebiler på over 2½ tons, der ændrer afgiftsmæssig identitet, jf. § 5, stk. 12, i registreringsafgiftsloven.
Det har sammenhæng med, at de tilsvarende beløbsgrænser ved beregning af registreringsafgift af sådanne tunge varebiler ikke satsreguleres, jf. § 5, stk. 2, i registreringsafgiftsloven.
3.5. Eksempler I eksemplet nedenfor er registreringsafgiften beregnet for den samme bil registreret 1. gang i udlandet i 2006 og nu i Danmark som almindelig personbil henholdsvis som varebil på 95 pct.-afgift (lavt tillæg for privat anvendelse). I disse tilfælde anvendes de almindelige regler for brugte importerede biler.
Den anden beregning viser registreringsafgiften og modregningsbeløbet, når samme bil registreret som 95 pct. varebil her i landet og skifter status til almindelig personbil.
Når bilen ændrer afgiftsmæssig status fra varebil til personbil, opstår uhensigtsmæssigheden på 2 måder.
Dels giver beregningen af den nye registreringsafgift, der skal betales, et lavere beløb end det, der efter de almindelige regler skal betales (182.000 kr. i stedet for 198.000 kr.). Dels giver beregningen af den gamle afgift, der skal trækkes fra, et højere beløb end det, der kan beregnes efter de almindelige regler (132.000 kr. i stedet for 93.000 kr.). I eksemplet giver denne dobbelte fordel en samlet besparelse i afgift på godt 54.000 kr. ved at ændre varebilen til en personbil i stedet for at betale den sædvanlige afgift for personbiler.
5. Økonomiske konsekvenser for det offentlige Lovforslaget forhindrer et utilsigtet provenutab.
 SKAT skønner, at der hidtil  væsentligst i 2010 - har været omkring 2.000 sager, der formentlig tager sigte på at udnytte asymmetrien i de gældende regler  med et utilsigtet provenutab i størrelsesordenen 50-100 mio. kr. til følge.
 Loven har ikke økonomiske konsekvenser for kommuner og regioner.
6. Administrative konsekvenser for det offentlige Lovforslaget har ingen administrative konsekvenser for det offentlige.
7. Økonomiske konsekvenser for erhvervslivet Lovforslaget har ikke har økonomiske konsekvenser for erhvervslivet.
 Men loven vil gøre det mindre attraktivt for bilbranchen at importere og ombygge brugte varebiler til personbiler.
8. Administrative konsekvenser for erhvervslivet Lovforslaget har ingen administrative konsekvenser for erhvervslivet.
9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
Men loven vil fjerne et utilsigtet incitament til at importere og ombygge brugte varebiler til personbiler.
Ellers ville registreringsafgiften modvirke en foryngelse af bilparken.
11. Forholdet til EU-retten Lovforslaget notificeres efter Europa-parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter.
 12. Hørte myndigheder og organisationer m.v.
Der stilles forslag om at lukke et hul i skattelovgivningen.
Derfor iværksættes høring over lovforslaget først samtidig med lovforslagets fremsættelse.
Følgende myndigheder og organisationer vil blive hørt:
 Autobranchens Handels- og Industriforening i Danmark, Business Danmark, Centralforeningen af Autoreparatører i Danmark, CEPOS, Centralforeningen af taxiforeninger i Danmark, Danmarks Motor Union, Dansk Automobilforhandler Forening, Dansk Automobil Sports Union, Dansk Bilforhandler Union, Danske Biludlejere, Dansk Erhverv, Dansk Landbrug, DI, Dansk Taxi Råd, Dansk Transport og Logistik, De Danske Bilimportører, Den Danske Bilbranche, Ejendomsforeningen Danmark, Finans og Leasing, Finansrådet, FDM, Foreningen af Danske Revisorer, Foreningen af Registrerede Revisorer, Foreningen af Statsautoriserede Revisorer, Håndværksrådet, Landsskatteretten, Motorhistorisk Samråd og Skatteministeriets retssikkerhedschef.
Bemærkninger til lovforslagets enkelte bestemmelser Til § 1 Til nr. 1 Med bestemmelsen tilsigtes, at den beregning af ny registreringsafgift, der skal ske efter § 1 a som følge af op- eller nedvejning af et køretøj, skal ske på grundlag af reglerne for beregning af registreringsafgift af brugte køretøjer.
 Beregningen skal således ikke ske på grundlag af reglerne for beregning af registreringsafgift af nye køretøjer.
Til nr. 2 Med bestemmelsen tilsigtes, at det nedslag, der gives for tidligere betalt registreringsafgift, beregnes på grundlag af køretøjets afgiftspligtige værdi før op- eller nedvejningen.
 Som hidtil beregnes nedslaget efter reglerne for beregning af registreringsafgift af brugte biler.
 Til nr. 3.
 Med bestemmelsen tilsigtes at udelukke, at der kan gives et nedslag for tidligere betalt registreringsafgift, der overstiger det beløb, der faktisk er betalt.
 Bestemmelsen finder kun anvendelse på varebiler med en tilladt totalvægt før op- eller nedvejningen på over 3 tons, der er afgiftsberigtiget med det maksimale beløb på 56.800 kr. efter § 5, stk. 2, sidste pkt.
Til nr. 4 og 5 Med bestemmelserne tilsigtes en begrænsning af reglerne for beregning af registreringsafgift af nye køretøjer til kun at gælde fabriksnye køretøjer og køretøjer, der skal afgiftsberigtiges efter de særlige regler for køretøjer, der genopbygges efter færdselsuheld, eksplosion, ildebrand og lignende.
 Andre køretøjer afgiftsberigtiges efter reglerne for brugte køretøjer.
Til nr. 6 Efter bestemmelsen udvides princippet med forholdsmæssig reduktion af beløb til beregning af registreringsafgift af en brugt varebil til også at gælde de beløb, der anvendes ved beregning af nedslag for tidligere betalt registreringsafgift, der anvendes ved ombygning af en varebil.
Til nr. 7 og 8 Med bestemmelsen tilsigtes, at det nedslag, der gives for tidligere betalt registreringsafgift, beregnes på grundlag af varebilens almindelige pris før ændringen.
 Med bestemmelsen tilsigtes endvidere en harmonisering af de grundbeløb, der anvendes ved beregning af det nedslag, der gives for tidligere betalt registreringsafgift, med de grundbeløb, der anvendes ved beregning af registreringsafgift af nye varebiler.
Til nr. 9 Efter bestemmelsen godtgøres afgiften af en varebil, der eksporteres, ikke som ellers med 50 pct., men med 95 pct. i tilfælde, hvor varebilen er afgiftsberigtiget med 95 pct.
Til nr. 10 Med bestemmelsen tilsigtes, at det nedslag, der gives for tidligere betalt registreringsafgift, beregnes på grundlag af køretøjets afgiftspligtige værdi før nedvejningen, og under anvendelse af reglerne for beregning af registreringsafgift af brugte varebiler.
Til nr. 11 Med bestemmelsen tilsigtes, at det nedslag, der gives for tidligere betalt registreringsafgift, beregnes på grundlag af køretøjets almindelige pris før ændringen.
 Endvidere bestemmes, at der anvendes samme grundbeløb ved beregning af det nedslag, der gives for tidligere betalt registreringsafgift, som det grundbeløb, der anvendes ved beregning af registreringsafgift af nye biler.
Til § 2 Til nr. 1 Efter stk. 1 træder loven i kraft dagen efter lovens offentliggørelse i Lovtidende.
Efter stk. 2 har loven virkning fra dagen for lovforslagets fremsættelse.
Det skyldes, at der foreligger et hul i skattelovgivningen.
Med loven lukkes dette hul.
For at undgå yderligere udnyttelse af dette hul i registreringsafgiftsloven, er det nødvendigt, at loven får virkning allerede fra lovforslagets fremsættelse.
Loven har virkning for køretøjer, der anmeldes til registrering i Centralregisteret for Motorkøretøjer dagen for lovforslagets fremsættelse eller senere.
Det betyder, at loven gælder for køretøjer, der anmeldes til registrering tirsdag, den 23. marts 2010 eller senere.
 Anmeldelser der er modtaget før den 23. marts 2010, behandles efter de hidtidige regler.
Efter praksis afvises anmeldelser til registrering i Centralregisteret for Motorkøretøjer, hvis der ikke er bevis for, at eventuel registreringsafgift er betalt.
Loven kan imidlertid ikke håndhæves, før loven er trådt i kraft.
Derfor vil anmeldelser til registrering i Centralregisteret for Motorkøretøjer, der modtages den 23. marts 2010 eller senere, men før lovens ikrafttræden, blive ekspederet efter de gældende regler, men borgeren vil blive oplyst om, at der vil kunne ske en efterregulering af registreringsafgiften senere, hvis Folketinget vedtager loven.
 Anmeldelser, der modtages efter lovens ikrafttræden, vil, hvis Folketinget vedtager loven, blive behandlet efter de til den tid gældende regler.
Bilag Lovforslaget sammenholdt med gældende lov 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
