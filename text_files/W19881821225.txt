Efter en udstationering havde en klager holdt ferie i Danmark (under  

 42 dage) og derefter ferie i udlandet, således at han var udenlands på 6  

 måneders dagen for udstationeringens start.
Han blev anset berettiget til  

 lempelse efter ligningslovens § 33 A, jf.
Vestre Landsrets dom af 29. april  

 1987.
 Faglærer A klagede for indkomståret 1984 over, at amtsligningsrådet havde  

 anset ham for uberettiget til lempelse ved skatteberegningen i medfør af  

 bestemmelsen i ligningslovens § 33 A, for så vidt angik hans lønindtægt i  

 perioden fra den 1. februar til den 18. juni 1984.
 Ifølge ligningslovens § 33 A, stk. 1, gælder, at har en person, der er  

 skattepligtig efter kildeskattelovens § 1, under ophold uden for riget i  

 mindst 6 måneder uden andre afbrydelser af opholdet end ferie eller lignende  

 af en samlet varighed på højst 42 dage, erhvervet lønindkomst ved personligt  

 arbejde i tjenesteforhold, nedsættes den samlede indkomstskat med det beløb,  

 der forholdsmæssigt falder på den udenlandske lønindkomst.
Det var oplyst, at klageren, der var faglærer ved en teknisk skole, i en  

 periode af 1984 havde haft orlov, hvor han havde arbejdet i Jordan for et  

 herværende ingeniørfirma.
Klageren havde i henhold til arbejdskontrakten  

 været udstationeret i Jordan i perioden fra den 1. februar til den 18. juni  

 1984. Den tekniske skole havde bevilliget ham ferie i perioden fra den 19.  

 juni til den 6. august 1984. Klageren havde i perioden fra den 19. juni til  

 den 27. juli 1984 holdt ferie i Danmark, og i perioden fra den 28. juli til  

 den 4. august havde han holdt ferie i Grækenland.
Klagerens lønindkomst ved  

 arbejdet i Jordan havde udgjort netto 62.454 kr. (89.454 kr. minus  

 rejsegodtgørelse på 27.000 kr.).
 Amtsligningsrådet havde som begrundelse for ansættelsen - der var  

 foretaget ved kendelse af 23. februar 1987 - henvist til Landsskatterettens  

 kendelse af 20. februar 1986 i sagen 1986-4-83, der var offentliggjort i  

 »skat« 1986 nr. 4, side 277.
 I den pågældende sag var det statueret, at ferie i Danmark, der måtte  

 anses for afholdt som afslutning på udlandsopholdet, ikke kunne medregnes ved  

 opgørelsen af den dagældende opholdsperiode på 1 år (nu 6 måneder).
 Sagen blev indbragt for Vestre Landsret, der ved en den 29. april 1987  

 afsagt dom statuerede, at den pågældende skatteyder var berettiget til  

 lempelse ved skatteberegningen i medfør af bestemmelsen i ligningslovens § 33  

 A.
 Da klageren havde opholdt sig i udlandet ved udløbet af 6 måneders  

 perioden, og da hans ferieophold i Danmark i denne periode ikke havde  

 oversteget 42 dage, måtte Landsskatteretten herefter være enig med klageren  

 i, at han var berettiget til lempelse ved skatteberegningen i medfør af  

 bestemmelsen i ligningslovens § 33 A, for så vidt angik hans lønindkomst i  

 perioden fra den 1. februar til den 18. juni 1984, 62.454 kr.
 LV 1986, O 3.4.
