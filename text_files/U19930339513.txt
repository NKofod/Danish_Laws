 Arbejdsgiver frifundet for påstand om at være forpligtet til at  

 deltage i en voldgiftssag.
Hovedspørgsmålet i en tvist mellem en lønmodtagerorganisation og en  

 offentlig arbejdsgiver var, om der var indgået en ansættelsesaftale mellem et  

 medlem af organisationen og arbejdsgiveren.
Der forelå herefter et spørgsmål  

 af traditionel aftaleretlig karakter, som vedrørte en konkret  

 ansættelsesaftale.
Tvisten faldt herefter uden for området af de sager, der i  

 overensstemmelse med vedkommende hovedaftale skulle afgøres ved faglig  

 voldgift.
Herefter frifandtes arbejdsgiveren for en påstand om at være  

 forpligtet til at deltage i en voldgiftssag til afgørelse af tvisten.
Denne sag vedrører spørgsmålet om, hvorvidt indklagede, Finansministeriet,  

 Administrations og Personaledepartementet, er forpligtet til at deltage i en  

 voldgiftssag, hvori Ansatte Arkitekters Råd for arkitekt m.a.a.
Alice  

 Finnerup har udtaget klageskrift den 11. oktober 1991 med påstand om, at  

 Byggeteknisk Højskole, Horsens, tilpligtes at betale hende en erstatning  

 svarende til løn inklusive feriepenge for perioden 14. januar 1991 til 30.  

 april 1991 samt en godtgørelse som følge af usaglig afskedigelse af en  

 størrelse svarende til 3 måneders løn.
Ifølge klageskriftet skulle det under  

 voldgiftssagen gøres gældende, at Byggeteknisk Højskole og Alice Finnerup  

 indgik en for begge parter bindende ansættelsesaftale ved Alice Finnerups  

 underskrift på og returnering af en kontrakt af 4. januar 1991, at et af  

 hende taget forbehold - »med forbehold af A.A.R.'s godkendelse« -  

 alene skulle tages som udtryk for, at det blev forudsat, at  

 overenskomstmæssige rettigheder blev respekteret, at højskolen under alle  

 omstændigheder skulle have givet hende en mulighed for at uddybe det tagne  

 forbehold, eventuelt trække det tilbage, og at højskolens afvisning af hende  

 er en misligholdelse af ansættelsesforholdet, som berettiger til erstatning.
Indklagede har afvist at deltage i voldgiften med den begrundelse, at  

 sagen henhører under de almindelige domstole.
Sagens genstand er i første  

 række, om der er indgået en gyldig aftale mellem Alice Finnerup og  

 Byggetekniks Højskole.
 Den 25. marts 1992 har klagerne herefter indgivet klageskrift til  

 Arbejdsretten med påstand om, at indklagede tilpligtes at deltage i den ved  

 klageskriftet af 11. oktober 1991 rejste voldgift, og at indklagede idømmes  

 en bod for brud på Hovedaftalen mellem Finansministeriet og  

 AC-organisationerne.
 Indklagede har efter sin endelige påstand påstået frifindelse.
 Om mægling og voldgift hedder det i den nævnte Hovedaftale:
Mægling og voldgift § 7. Enhver uenighed af faglig karakter bør søges bilagt ved mægling,  

 eventuelt ved voldgift, efter nedenstående regler.
 Stk.2. En uenighed af faglig karakter foreligger, hvor der af en af  

 parterne fremsættes krav vedrørende arbejds- og ansættelsesforholdene for  

 ansatte omfattet af denne hovedaftale, som ikke uden videre anerkendes eller  

 imødekommes af modparten.
 Stk.3. En uenighed af faglig karakter foreligger endvidere ved påstået  

 brud på en kollektiv overenskomst.
 § 8. Når en af parterne begærer mægling skal mæglingsmødet mellem  

 parterne, med mindre andet aftales i det enkelte tilfælde, afholdes inden for  

 en frist af 5 dage, regnet fra begæringens modtagelse.
Stk.2. Arbejdsstandsninger skal straks indberettes til Finansministeriet  

 og AC-organisationen.
Mæglingsmøde skal under Finansministeriets og  

 AC-organisationens medvirken afholdes senest dagen efter arbejdsstandsningens  

 iværksættelse med mindre arbejdsstandsningen er ophørt forinden  

 mæglingsmødets afholdelse.
Stk.3. Der optages et referat af mødet.
Referatet udfærdiges på stedet og  

 underskrives af begge parter.
Stk.4. Vægring ved at søge uenigheden bilagt ved mægling inden for de i  

 stk. 1 og 2 fastsatte frister anses som brud på denne hovedaftale.
I tilfælde  

 heraf er modparten berettiget til at henvise sagen til afgørelse ved voldgift  

 uden forudgående mægling.
 § 9. Opnås der ikke ved denne mægling en løsning af striden og vedrører  

 denne forståelsen af en kollektiv overenskomst eller påstået brud på en  

 kollektiv overenskomst kan sagen af hver af parterne henvises til endelig  

 afgørelse ved en voldgiftsret, der består af 4 medlemmer, hvoraf hver  

 overenskomstpart vælger 2, samt en opmand, der udpeges af voldgiftsrettens  

 medlemmer.
 Stk.2. Såfremt der ikke opnås enighed om udpegning af opmanden, anmodes  

 Arbejdsrettens formand om at udpege denne.
Stk.3. Samtidig med at sagen henvises til voldgift skal vedkommende part  

 meddele navnene på de valgte voldgiftsmænd.
Modparten skal med mindre andet  

 aftales i det enkelte tilfælde vælge sine voldgiftsmænd inden 5 dage efter  

 modtagelsen af meddelelsen om sagens henvisning til voldgift.
I tilfælde af  

 påstået overenskomstbrud dog allerede dagen efter.
Stk.4. Vægrer en af parterne sig imod at lade sagen afgøre ved faglig  

 voldgift kan modparten indbringe spørgsmålet om vægringens berettigelse for  

 arbejdsretten.
I tilfælde af påstået overenskomstbrud kan arbejdsretten, hvis  

 vægringen findes uberettiget tillige afgøre selve den opståede tvist.' Under sagen er der afgivet forklaring af arkitekt Alice Finnerup og faglig  

 sekretær Niels Høyrup.
På grundlag af disse forklaringer og de foreliggende  

 dokumenter kan sagens nærmere omstændigheder fastlægges således:
I 1990 var Alice Finnerup ansat som timelønnet lærer ved Byggeteknisk  

 Højskole i perioden fra den 30. juli til den 21. december.
Ansættelsen  

 omfattede 20 timer pr. uge.
I september 1990 forhandlede hun og skolen om en  

 forlængelse af kontrakten, og formentlig i oktober modtog hun et uudfyldt  

 kontraktudkast.
Hun sendte en kopi til Ansatte Arkitekters Råd, og noget  

 senere ringede Niels Høyrup og gav udtryk for, at han ikke kunne tage  

 stilling til ansættelsesforholdet på grundlag af den uudfyldte kontrakt.
Hun  

 var stadig positiv over for ansættelse i 1991 og drøftede sagen med Niels  

 Høyrup den 21. december 1991. Han sagde, at hun skulle underskrive kontrakten  

 med forbehold om Ansatte Arkitekters Råds godkendelse, når hun modtog den.
Da  

 hun kom hjem fra juleferie anden juledag, lå der et udfyldt kontrakteksemplar  

 til hende.
Det udfyldte kontraktseksemplar adskilte sig alene fra det  

 uudfyldte ved, at det i overskriften var anført, at hun blev ansat som  

 kvotalærer.
Det var endvidere anført, at ansættelsen skulle tage sin  

 begyndelse den 14. januar 1991 og ophøre den 5. december 1991. Den 4. januar  

 1991 underskrev hun med det nævnte forbehold og afleverede samme dag  

 dokumentet til skolen.
Dagen efter modtog hun et brev dateret den 4. januar,  

 hvorefter hun blev indkaldt til et møde på skolen den 7. januar sammen med  

 sin tillidsmand.
Mødet var kort, måske 5 minutter, og under mødet blev det  

 klart tilkendegivet over for hende, at hun med det nævnte forbehold havde  

 udvist mistillid til skolen, der derefter ikke havde brug for hende.
Hun  

 rettede straks henvendelse til Niels Høyrup, der ringede til skolen og bad  

 denne om at omgøre afgørelsen.
Den 29. januar anmodede han skolen om et møde,  

 der herefter blev afholdt den 1. marts 1991. Der foreligger ikke mødereferat  

 fra det pågældende møde, men af den efterfølgende korrespondance kan det ses,  

 at skolen fastholdt sit standpunkt, men under mødet tilbød Alice Finnerup  

 tilknytning til skolen som censor, hvilket blev afvist af hende og hendes  

 organisation.
Klagerne har anført, at det er uberettiget, at indklagede har vægret sig  

 mod at deltage i en faglig voldgift, idet der efter indklagedes opfattelse  

 foreligger en uenighed af faglig karakter, jf.
Hovedaftalens § 7. Den faglige  

 voldgift skal tage stilling til, om det er berettiget at afvise Alice  

 Finnerup på grundlag af hendes forbehold om at ville forelægge kontrakten for  

 hendes organisation.
Ved en afgørelse af denne art skal der inddrages  

 væsentlige overvejelser af faglig karakter.
Der foreligger altså et dobbelt  

 retsgrundlag, dels aftalen mellem hende og skolen, dels den overenskomst, som  

 regulerer hendes ansættelsesforhold.
Det forhold, at de civile domstole vil  

 kunne påkende en tvist af den pågældende art, er ikke ensbetydende med, at  

 sagen ikke kan rejses ved faglig voldgift.
Afgørende er, om kendskab til  

 fagretlige forhold kan have betydning, og da indklagede har afvist at deltage  

 i en faglig voldgift, er der derfor forskyldt bod.
 I anledning af, at indklagede har gjort gældende, at de formelle  

 betingelser for en faglig voldgift ikke er til stede, under hensyn til at der  

 ikke i overensstemmelse med Hovedaftalen har været afholdt mæglingsmøde, har  

 klagerne henvist til, at mødet den 1. marts 1991 kan erstatte et sådant  

 mæglingsmøde.
Indklagede har bestridt, at Hovedaftalens § 7 giver hjemmel til en faglig  

 voldgift i den foreliggende situation.
Temaet for den ønskede faglige  

 voldgift er klart fastlagt i klageskriftet med angivelse af de anbringender,  

 man ønsker at gøre gældende.
Det fremgår heraf, at hovedspørgsmålet i sagen  

 er, om der overhovedet har eksisteret et ansættelsesforhold, og et sådant  

 spørgsmål skal afgøres efter almindelige aftaleretlige grundsætninger og  

 henhører under de almindelige domstole.
Indklagede har endvidere henvist til,  

 at der ikke i overensstemmelse med Hovedaftalen har været afholdt et  

 mæglingsmøde, idet mødet den 1. marts 1991 ikke kan træde i stedet herfor.
 ARBEJDSRETTENS BEMÆRKNINGER:
Som anført af indklagede er hovedspørgsmålet i sagen, om der er indgået en  

 ansættelsesaftale mellem Alice Finnerup og Byggeteknisk Højskole, uanset at  

 hun i sin accept af 4. januar 1991 har taget forbehold om at forelægge  

 kontrakten for sin organisation.
Der foreligger herefter et spørgsmål af  

 traditionel aftaleretlig karakter, jf. aftalelovens § 6, som vedrører en  

 konkret ansættelsesaftale.
Tvisten falder herefter uden for området af de  

 sager, der i overensstemmelse med Hovedaftalens § 7 skal afgøres ved faglig  

 voldgift.
Arbejdsretten tager herefter indklagedes frifindelsespåstand til  

 følge.
 T h i k e n d e s f o r r e t :
 Indklagede, Finansministeriet, Administrations- og Personaledepartementet,  

 frifindes.
 I sagsomkostninger skal klagerne inden 14 dage betale 2.000 kr. til  

 Arbejdsretten.
 (* 1) Henvisninger: Per Jacobsen s.400 ff, K.91.250 (A 1992, s.73)  

 K.86.246 (A 1987, s.99).
