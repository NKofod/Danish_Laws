INDLEDNING 1. Ved en mellem Danmark og Island den 21. maj 1970  

 afsluttet overenskomst til undgåelse af dobbeltbeskatning m.m., jfr.  

 udenrigsministeriets bekendtgørelse nr. 111 af 17. december 1970 (Lovtidende  

 C) er der fastsat en række bestemmelser, der medfører afvigelser fra  

 skattelovgivningens almindelige regler i tilfælde, hvor en skatteyder ellers  

 ville blive udsat for dobbeltbeskatning på grund af sammenstødende skattekrav  

 fra dansk og islandsk side.
IKRAFTTRÆDEN (Artikel 31) 2. Overenskomsten trådte i kraft den 1. juni 1970 og  

 finder for Danmarks vedkommende anvendelse første gang for så vidt angår  

 skatter, der opkræves for indkomståret 1970. Samtidig ophører den  

 dansk-islandske dobbeltbeskatningsaftale af 24. januar 1939 (og  

 skattedepartementets cirkulære hertil af 19. april 1939) samt overenskomsten  

 af 10. oktober 1955 mellem Danmark og Island om gensidig fritagelse for  

 beskatning af skibs- og luftfartsindtægter at have virkning, jfr. artikel 31,  

 stk. 3. De tidligere overenskomster vil dog fortsat være at anvende for så  

 vidt angår skatter af indtægter fra tiden før den 1. januar 1970.
ANVENDELSESOMRÅDE Personer (Artikel 1) 3. Overenskomsten kommer uanset statsborgerforhold til  

 anvendelse på fysiske og juridiske personer, der er hjemmehørende i Danmark  

 og/eller Island.
Det er således en forudsætning, at betingelserne for  

 skattepligt er opfyldt i (mindst) en af de to stater, jfr. nedenfor under  

 pkt. 9 om, hvad der forstås ved "hjemmehørende".
Skatter (Artikel 2) 4. Som indkomst- og formueskatter anses alle skatter,  

 der pålignes på grundlag af hele indkomsten, hele formuen, eller dele af  

 indkomsten eller formuen, herunder skatter på fortjeneste ved afhændelse af  

 løsøre eller fast ejendom, såvel som skatter på formueforøgelse.
For Danmarks vedkommende finder overenskomsten anvendelse på indkomst- og  

 formueskatterne til staten og på de kommunale indkomstskatter, herunder  

 kirkeskat.
Udbytteskatten ifølge kildeskattelovens § 65 er som en  

 indkomstskat ligeledes omfattet af overenskomsten.
Endvidere finder  

 overenskomsten anvendelse på alle andre skatter af samme eller væsentlig  

 samme art, der fremtidigt måtte blive indført som tillæg til eller i stedet  

 for gældende skatter.
 5. For Islands vedkommende omfatter overenskomsten  

 indkomst- og formueskatterne til staten (tekjuskattur og eignarskattur til  

 rikisins), 1% tillæg (1% alag), til disse skatter, indkomst- formueskatterne  

 til kommuner (tekjuutsvar og eignarutsvar til sveitarfelaga) samt  

 kirkegårdsafgift (kirkjugardsgjald), udgørende 1,5% af de kommunale indkomst-  

 og formueskatter.
 6. Følgende islandske "skatter", bidrag og  

 afgifter er ikke omfattet af overenskomsten, ligesom de på grund af deres art  

 heller ikke berettiger til nedslag efter ligningslovens § 33:
 Afgift til folkepension (almannatryggingargjald), arbejdsgiverbidrag til  

 folkepension (lifeyristryg gingargjald atvinnurekenda), arbejdsgiverbidrag  

 til ulykkesforsikring (slysatryggingargejald atvinnyrekenda), sygekasseafgift  

 (sjukrasamlagsgjald), arbejdsgiverbidrag til arbejdsløshedsforsikring  

 (atvinnuleysistryggingargjald), bidrag til industrilånefonden  

 (idnlanasjodsgjald), lønskat (launaskattur), bidrag til industriforsikring  

 (idnadargjald), afgift på forretningsudgifter (adstoedugjald),  

 kirkegårdsafgift - 1,5% tillæg til afgift på forretningsudgifter  

 (kirkjugardsgjald - 1,5% alag a adstoedugjald), kirkeskat (kirkjugjald),  

 afgift til statens institut for lærebøger (namsbokargjald), omsætningsskat  

 (soeluskattur).
GENSIDIG BISTAND (Artikel 27 og 28) 7. I art. 27 findes en bestemmelse om udveksling af  

 oplysninger, jfr. nedenfor under punkt 46.
 Overenskomsten fastsætter derimod ingen pligt til gensidig bistand med  

 hensyn til opkrævning af skatter, men det bestemmes i art. 28, at der senere  

 ved noteveksling kan træffes aftale herom.
DEFINITIONER (Artikel 3 m.fl.) 8. Almindelige definitioner findes i art. 3.  

 Betydningen af ordene "fast driftssted" er angivet i art. 5,  

 "fast ejendom" i art. 6, "udbytte" i art. 10,  

 "rente" i art. 11, "royalty" i art. 12 og  

 "statsborger" i art. 25 nr. 2.
Fremhæves skal særligt art. 3, stk. 1b), hvorefter "Danmark"  

 betyder Kongeriget Danmark, herunder i et vist omfang kontinentalsoklen.  

 Udtrykket omfatter ikke Færøerne og Grønland og således heller ikke de til  

 disse dele af riget hørende dele af kontinentalsoklen.
Overenskomsten kan dog  

 i sin helhed eller med de nødvendige ændringer udvides til også at gælde for  

 Færøerne og Grønland, jfr. art. 29.
Endvidere skal fremhæves art. 3, stk. 1c) og d), hvorefter udtrykket  

 "person" indbefatter et selskab og enhver anden sammenslutning, der  

 behandles som selvstændigt skattesubjekt i henhold til den i hver af de to  

 stater gældende skattelovgivning, og hvorefter udtrykket "selskab"  

 betyder enhver juridisk person eller enhver sammenslutning, der i  

 skattemæssig henseende behandles som en juridisk person i den kontraherende  

 stat, hvori den er hjemmehørende.
Et offentlig skiftet dødsbo, såvel som,  

 inden for de første 15 måneder, et privat skiftet dødsbo, der omfattes af  

 kildeskattelovens afsnit II, må herefter anses for et selskab i  

 overenskomstens forstand.
SKATTEMÆSSIGT HJEMSTED (Artikel 4 og 5) 9. Ved overenskomstens regler er gennemført en  

 fordeling mellem de to stater af beskatninsretten til de i overenskomsten  

 omtalte forskellige indtægtsarter.
 Denne fordeling forudsætter, at det ligger klart, i hvilken stat den  

 pågældende skatteyder er hjemmehørende, d.v.s. - kort udtrykt - er  

 skattepligtig på grund af sin bopælsmæssige tilknytning til denne stat.
 Hvis den pågældende imidlertid - efter de to staters egen lovgivning -  

 anses for hjemmehørende (i ovennævnte betydning) i begge stater, må der,  

 forinden overenskomstens regler om fordeling af beskatningsretten anvendes,  

 træffes et valg mellem de to bopæle, således at den ene af dem anses for  

 afgørende.
 Dette valg mellem de to bopæle sker efter de i art. 4 givne regler om  

 skattemæssigt hjemsted, se herom pkt. 10.
 10. Ifølge art. 4, stk. 1, anses enhver person -  

 fysisk eller ikke-fysisk - for hjemmehørende i en af de to stater,når den  

 pågældende i henhold til vedkommende stats lovgivning er skattepligtig der på  

 grund af hjemsted, bopæl, ledelsens sæde eller et andet lignende forhold.
 Fører denne bestemmelse til, at en fysisk person anses for hjemmehørende i  

 begge stater, er det i art. 4, stk. 2, fastsat, hvilke kriterier der herefter  

 skal være afgørende for, i hvilken stat den pågældende skal anses for  

 hjemmehørende.
 I rangfølge nævnes følgende kriterier herfor: Fast bolig til rådighed, de  

 stærkeste personlige og økonomiske forbindelser (midtpunkt for sine  

 livsinteresser),sædvanemæssigt ophold, statsborgerforhold.
 Diplomatiske og konsulære embedsmænd anses - under betingelser, der  

 sædvanligvis vil være opfyldt - for hjemmehørende i udsendelsesstaten, se  

 herom art. 30.
 For så vidt angår ikke-fysiske personer, der kan anses for hjemmehørende i  

 begge stater, er stedet for den virkelige ledelse afgørende for spørgsmålet  

 (art. 4, stk. 3).
11. Fast driftssted (art. 5) betyder "et fast forretningssted, hvor foretagendets virksomhed helt  

 eller delvis udøves".
 Denne definition er, ligesom artiklens øvrige bestemmelser, i  

 overensstemmelse med den tilsvarende bestemmelse i OECD's modelaftale af 1963  

 og er hermed på linie med de af Danmark i nyere tid indgåede aftaler med  

 andre lande.
 Som bidrag til forståelsen af udtrykket skal anføres, at der skal være  

 tale om et forretningssted, hvor foretagendets virksomhed helt eller delvis  

 udøves i den hensigt at oppebære en fortjeneste.
 I artiklens stk. 2 nævnes en række typiske eksempler på fast driftssted.
 Stk. 3  nævner en række former for etableringer, der  

 ikke kan anses for "fast driftssted" og må betragtes som  

 begrænsninger til definitionen i stk. 1. Navnlig ordene i slutningen af stk.  

 3,e, ("lignende virksomhed,der for foretagendet er af forberedende eller  

 hjælpende art") skal fremhæves.
FORDELING AF BESKATNINGSRETTEN MELLEM KILDESTAT OG BOPÆLSSTAT (Artiklerne 6-23) 12. Når den ene stat i henhold til det foran under  

 pkt. 9 og 10 anførte må betragtes som "bopælsstat" i relation til  

 overenskomsten, og den anden stat således er at anse som  

 "kildestat" (hvorved forstås den stat, hvori den indtægtsgivende  

 virksomhed er udført), kan overenskomstens forskellige fordelingsregler finde  

 anvendelse.
 13. For nogle indtægtsarter tillægges  

 beskatningsretten kildestaten.
 Dette gælder med visse undtagelser således indkomst af fast ejendom (art.  

 6), avance ved salg af fast ejendom og visse aktiver tilhørende et fast  

 driftssted (art. 13), fortjeneste ved forretningsvirksomhed fra fast  

 driftssted (art. 7), indtægter fra frit erhverv fra et "fast sted"  

 (art. 14), lønindtægt ved personligt arbejde (art. 15, stk. 1),  

 bestyrelseshonorarer (art. 16), kunstneres og sportsfolks honorarer (art. 17)  

 samt offentlige vederlag og pensioner (art. 19, stk. 1).
Den omstændighed, at der er tillagt kildestaten en ret til at beskatte  

 disse indtægter, medfører ikke, at bopælsstaten fuldstændig er afskåret fra  

 en beskatning af de samme indtægter.
Bopælsstaten har fortsat ret til at  

 medregne indtægten til den skattepligtige indkomst i denne stat, men skal  

 derefter ophæve dobbeltbeskatningen ved at indrømme et forholdsmæssigt  

 nedslag i sine skatter i overensstemmelse med nedslagsreglen i art. 24, se  

 nærmere herom nedenfor under pkt. 41.
 14. For andre indtægtsarter er beskatningsretten  

 tillagt bopælsstaten.
 Dette gælder således for udbytter (art. 10, stk. 1) renter (art. 11, stk.  

 1), royalties (art. 12, stk. 1), lønindtægt ved personligt arbejde i den  

 anden stat i visse tilfælde ("183-dages-reglen", art. 15, stk. 2),  

 lønindtægt ved arbejde ombord på fly (art. 15, stk. 4), private pensioner  

 o.lign. for tidligere tjenesteydelser (art. 18), studerendes indtægter (art.  

 20), vederlag til gæsteprofessorer o.lign., (art. 21), samt indtægter, der  

 ikke udtrykkeligt er omtalt (art. 22).
 Kildestaten skal helt undlade beskatning af disse indtægter og kan ikke  

 medregne dem til en i kildestaten eventuel skattepligtig indkomst, (d.v.s.  

 kildestaten kan ikke benytte indtægten ved fastsættelsen af skattesatsen for  

 sådanne (andre) indtægter, som kildestaten måtte have beskatningsretten til).
 Art. 24 finder således ingen anvendelse i disse tilfælde.
 15. For enkelte indtægtsarter er beskatningsretten  

 fordelt efter andre kriterier end "bopælsstat" og  

 "kildestat". Dette gælder således indkomst ved international skibs-  

 og luftfart (art. 8) (undtagen foretagender, drevet af ansvarlige  

 interessenter, se den til overenskomsten knyttede protokol), samt vederlag  

 for arbejde ombord på skib i international trafik (art. 15, stk. 3), idet  

 sådanne indtægter beskattes i den stat, i hvilken foretagendets virkelige  

 ledelse har sit sæde.
INDKOMSTBESKATNINGEN 16. Indkomst af fast ejendom (art. 6) kan beskattes i den stat, hvori den faste ejendom er beliggende.
I art. 6, stk. 2, redegøres nærmere for, hvad der skal forstås ved  

 udtrykket "fast ejendom". Det bemærkes særligt, at udtrykket  

 omfatter ydelser, der betales for udnyttelsen af mineralforekomster, kilder  

 og andre naturforekomster.
Også fortjeneste ved afståelse af fast ejendom kan  

 beskattes i den stat, i hvilken ejendommen er beliggende (art. 13, stk. 1).
17. Fortjeneste ved forretningsvirksomhed (art. 7) kan kun beskattes i den stat, hvori foretagendet er hjemmehørende.  

 Undtagelse herfra gælder, såfremt et foretagende i den ene stat driver  

 virksomhed fra et "fast driftssted" i den anden stat.
I så fald kan  

 den del af indkomsten, der kan henføres til et sådant fast driftssted,  

 beskattes i denne anden stat.
Opmærksomheden henledes her på art. 9, der  

 indeholder regler for fordelingen af indtægter, oppebåret af indbyrdes  

 afhængige foretagender, (omtalt nedenfor under pkt. 20).
 Om betydningen af begrebet "fast driftssted" henvises til art.  

 5, omtalt ovenfor under pkt. 11.
18. Fortjeneste ved afståelse af aktiver (art. 13), som udgør en del af erhvervsformuen i et fast driftssted, som et  

 foretagende i den ene stat opretholder i den anden stat, herunder fortjeneste  

 ved afståelse af selve det faste driftssted, kan beskattes i den stat, hvori  

 det faste driftssted er beliggende.
19. Fortjeneste ved skibs- eller luftfartsvirksomhed i  

 international trafik (art. 8) kan kun beskattes i den stat, hvori foretagendets virkelige ledelse har  

 sit sæde.
 Såfremt den virkelige ledelse for et foretagende, som driver  

 skibsfartsvirksomhed, har sit sæde ombord på et skib, tilkommer  

 beskatningsretten den stat, hvori den eneste eller væsentligste udøver af  

 virksomheden er hjemmehørende, jfr. art. 8, stk. 2.
 Bestemmelserne i art. 8, stk. 1 gælder også i tilfælde, hvor islandske  

 eller danske foretagender i international skibs- eller luftfart deltager i  

 pool-aftaler.
Såfremt foretagendet drives af ansvarlige interessenter (partrederi  

 o.lign.) er art. 8 ikke anvendelig, jfr. den til overenskomsten hørende  

 protokol.
Sådanne tilfælde må derfor forelægges for skattedepartementet.
 20. Indbyrdes afhængige foretagender (art. 9).
 Artiklen angiver en regel for fordeling af fortjenester, oppebåret af  

 indbyrdes afhængige foretagender.
Fordelingen skal ske på en sådan måde, at den svarer til, hvad  

 foretagender, der ikke er indbyrdes afhængige, ville have aftalt.
Reglen må  

 sammenholdes med art. 7, der er omtalt ovenfor under pkt. 17.
21. Udbytter (art. 10) kan kun beskattes i den stat, hvori modtageren er hjemmehørende.
En i Island hjemmehørende aktionær i et dansk selskab må derfor søge  

 tilbagebetaling af tilbageholdt dansk udbytteskat.
Dette sker ved anvendelse  

 af en særlig blanket (U. 28. IS), som fås hos de islandske skattemyndigheder  

 og - i Danmark - hos kildeskattedirektoratet.
Ansøgningen skal indsendes til  

 de islandske skattemyndigheder til attestation og videresendelse til  

 kildeskattedirektoratet.
 De islandske lokale skattemyndigheder er blevet instrueret om ikke at  

 opkræve skat af islandske udbytter, der tilkommer aktionærer, hjemmehørende i  

 Danmark - og ej heller formueskat af de pågældende aktier.
Det tilrådes imidlertid sådanne aktionærer at sikre sig denne fritagelse  

 for islandsk beskatning ved til de islandske skattemyndigheder at give  

 oplysning om den aktiebeholdning, som de på tidspunktet for  

 udbytteudlodningen er ejere af.
Henvendelse herom rettes til:  

 Rikisskattstjori, Reykjanesbraut 6, Reykjavik.
 22. Hvis modtageren ikke er en i den anden stat  

 hjemmehørende person, men er et af denne ejet fast driftssted, hjemmehørende  

 i den stat, hvorfra udbyttet hidrører, forbliver beskatningsretten hos denne  

 stat, og beskatning kan da ske der i overensstemmelse med reglerne i art. 7.  

 Dette er udtrykkelig udtalt i art. 10, stk. 3, som fastslår, at stk. 1 ikke  

 finder anvendelse i sådanne tilfælde.
Bestemmelsen i stk. 3 kan ikke anses for at være nogen egentlig undtagelse  

 fra reglen i stk. 1, idet den kun fastslår, at det omhandlede faste  

 driftssted skal anses som den reelle modtager.
Da den reelle modtager er  

 hjemmehørende i kildestaten, får denne stat beskatningsretten.
Dette resultat  

 svarer således nøje til reglen i stk. 1.
23. Udtrykket "udbytte" omfatter iflg. art. 10, stk. 2, bl.a. indkomst fra selskabsrettigheder,  

 der i henhold til kildelandets skattelovgivning er sidestillet med indkomst  

 fra aktier.
De i ligningslovens § 16A nævnte former for udbytte er således  

 alle omfattet af definitionen.
Udtrykket omfatter derimod ikke indkomst af  

 gældsfordringer.
24. Renter (art. 11) kan kun beskattes i den stat, hvori modtageren er hjemmehørende.
 25. Såfremt den virkelige modtager ikke er en i den  

 anden stat bosiddende person, men er et denne tilhørende fast driftssted,  

 beliggende i kildestaten, forbliver beskatningsretten i kildestaten, på samme  

 måde som angivet oven for under pkt. 22 for så vidt angår udbytter.
Stk. 4  angiver, hvem der skal anses som den betalende  

 ("den person, som erlægger" ydelserne) og angiver på lignende måde  

 som ovenfor under pkt. 22 anført om art. 10, stk. 3, muligheden for at anse  

 et fast driftssted som den reelle betalende.
Bestemmelsen har ingen betydning  

 for spørgsmålet om fordelingen af beskatningsretten til ydelsen, men den kan  

 eventuelt have det ved afgørelsen af, i hvilken stat ydelsen kan bringes til  

 fradrag ved opgørelsen af den skattepligtige indkomst.
26. Udtrykket "rente" omfatter iflg. art. 11, stk. 2, bl.a. indkomst af pantebreve og af  

 gældsfordringer, hvad enten de indeholder er ret til andel i fortjeneste  

 eller ej, samt anden indkomst, der i henhold til kildelandets  

 skattelovgivning betragtes som indkomst af pengelån.
27. Royalties (art. 12) kan kun beskattes i den stat, hvori modtageren er hjemmehørende.
 28. Såfremt den virkelige modtager ikke er en i den  

 anden stat bosiddende person, men er et denne tilhørende fast driftssted,  

 beliggende i kildestaten, forbliver beskatningsretten i kildestaten på samme  

 måde som angivet ovenfor under pkt. 22 for så vidt angår udbytter.
 Stk. 4  angiver, hvem der skal anses som den betalende  

 ("den person, som erlægger" ydelsen). Bestemmelsen svarer til art.  

 11, stk. 4, se herom ovenfor under pkt. 25.
29. Udtrykket "royalties" omfatter iflg. art. 12, stk. 2, vederlag af enhver art for anvendelsen af  

 eller retten til at anvende enhver ophavsret, ethvert patent o.lign. samt  

 enhver art af teknisk udstyr.
Også vederlag for know-how er omfattet.
30. Fortjeneste ved afståelse af formuegenstande (art.  

 13) kan kun beskattes i den stat, hvori afhænderen er hjemmehørende (art. 13,  

 stk. 3).
 Undtagelse herfra gælder ifølge art. 13, stk. 1 og 2, bl.a. fortjeneste  

 ved afståelse af fast ejendom, af erhvervsformuen i et fast driftssted samt  

 af skibe og luftfartøjer m.v., som benyttes i international trafik.
Beskatningsretten til sådanne fortjenester tilkommer den stat, hvortil de  

 omhandlede formuegenstande har tilknytning som anført i artiklen.
Se tillige  

 ovenfor under pkt.ne 16 og 18.
For skibe og luftfartøjer finder overenskomstens bestemmelser dog ikke  

 anvendelse, såfremt foretagendet drives af ansvarlige interessenter  

 (partrederi o.lign.), jfr. den til overenskomsten hørende protokol.
Sådanne  

 tilfælde må derfor forelægges for skattedepartementet.
31. Indkomst ved frit erhverv (art. 14) og andet lignende selvstændigt arbejde kan kun beskattes i den stat, hvori  

 den pågældende er hjemmehørende.
Undtagelse herfra gælder, såfremt den pågældende i den anden stat har et  

 "fast sted" (eksempelvis klinik, kontor o.lign.) til stadig  

 rådighed.
I så fald kan den del af indkomsten, der kan henføres til dette  

 sted, beskattes der.
Bestemmelsen svarer til art. 7 om fortjeneste ved  

 forretningsvirksomhed.
Den gælder ikke for kunstnere og sportsfolk, se herom  

 art. 17 (pkt. 34, nedenfor).
 32. Vederlag for personligt arbejde (art. 15) kan som  

 hovedregel kun beskattes i den stat, hvori arbejdet udføres (art. 15, stk.  

 1).
Dette gælder, selvom arbejdstageren har bevaret sin bopæl i den anden stat  

 og derfor fortsat er fuldt skattepligtig der.
Efter kildeskattelovens § 2,  

 stk. 1, a) kan Danmark straks udnytte beskatningsretten efter denne  

 hovedregel.
 Hovedreglen, men derimod ingen af nedennævnte undtagelser, gælder også  

 kunstnere og sportsfolk, se herom art. 17 (pkt. 34 nedenfor).
 Fra den nævnte hovedregel gælder følgende undtagelser:
33. Bestyrelseshonorarer (art. 16) se herom ovenfor under pkt. 32, undtagelse nr. 4.
34. Indkomst, oppebåret af professionelle kunstnere og  

 sportsfolk (art. 17) kan beskattes i den stat, i hvilken virksomheden er udøvet, d.v.s. i overensstemmelse med hovedreglen om personlige tjenesteydelser i art.
15, stk. 1. Har herefter en her i landet bosat kunstner indtægt ved optræden i Island, har Island beskatningsretten til denne indtægt, og der skal her i landet indrømmes nedslag i de danske skatter i overensstemmelse med reglen i art. 24.
35. Private pensioner (art.18) og andre lignende vederlag for tidligere tjenesteydelser kan kun beskattes i den stat, hvori modtageren er hjemmehørende.
Danmark skal således frafalde beskatningen efter kildeskattelovens § 2, stk. 1, 28. marts 1969, når en privat pension m.v. udbetales  

 til en i Island hjemmehørende person.
Såfremt den pågældende ved en erklæring fra de islandske skattemyndigheder dokumenterer, at han er hjemmehørende i Island i overenskomstens forstand (se herom art. 4 og ovenfor under pkt. 9-10), skal kommunen meddele, at skattetræk i pensionen kan undlades.
Blanketter på dansk (F. 54) og engelsk (F. 53) til brug for den nævnte erklæring kan fås i kildeskattedirektoratet og i vedkommende kommune.
36. Offentlige pensioner (art. 19) kan beskattes i den stat, hvorfra de hidrører, under samme betingelser som gælder med hensyn til beskatningen af vederlag for hverv i vedkommende stats, politiske underafdelings eller lokale myndigheds tjeneste, se ovenfor under pkt. 32, undtagelse nr. 5.
37. Studerende (art. 20) se herom ovenfor under pkt. 32, undtagelse nr. 6.
38. Professorer, lærere og videnskabsmænd (art. 21) se herom ovenfor under pkt. 32, undtagelse nr. 7.
39. Indkomst, der ikke er udtrykkeligt omtalt (art.  

 22) kan kun beskattes i den stat, i hvilken den, der oppebærer indkomsten, er hjemmehørende.
FORMUEBESKATNINGEN (Artikel 23) 40. Formue bestående af fast ejendom, som defineret i  

 art. 6, stk. 2, kan beskattes i den stat, hvori ejendommen er beliggende.
Formue bestående af aktiver, der udgør en del af erhvervsformuen i et foretagendes faste driftssted eller i aktiver, der hører til et fast sted, anvendt til udøvelsen af frit erhvev, kan beskattes i den stat, i hvilken det faste driftssted eller det faste sted er beliggende.
Skibe og luftfartøjer i international trafik og aktiver, der ikke består af fast ejendom, og som anvendes i sådan skibs- og luftfartsvirksomhed, kan kun beskattes i den stat, i hvilken foretagendets virkelige ledelse har sit sæde.
Også her gælder det, at bestemmelsen ikke finder anvendelse, såfremt en sådan virksomhed drives af ansvarlige interessenter, jfr. den til overenskomsten knyttede protokol - samt foran under pkt. 30.
Alle andre arter af formue, tilhørende en person, som er hjemmehørende i en af de to stater, kan kun beskattes i denne stat METODE TIL OPHÆVELSE AF DOBBELTBESKATNING (Artikel 24) 41. Begge lande benytter den såkaldte "ny  

 exemption-metode" til ophævelse af dobbeltbeskatning.
Dette betyder, at man ved skatteansættelsen her i landet af en her hjemmehørende person kan medregne al indtægt og formue, men at et beløb, svarende til den del af henholdsvis indkomst- eller formueskatten, der forholdsmæssigt falder på den indkomst eller formue, hvortil Island ifølge aftalen har beskatningsretten, tillades fradraget.
For den stat, der kun beskatter som kildestat, finder bestemmelsen ingen anvendelse.
BESKATNING VED TIL- OG FRAFLYTNING 42. Der er ikke i overenskomsten givet særlige regler  

 til løsning af de beskatningsproblemer, der kan opstå i forbindelse med flytning mellem de to stater, og de interne regler om indtræden og ophør af skattepligt finder derfor anvendelse i disse tilfælde.
SÆRLIGE BESTEMMELSER 43. Art. 25 indeholder regler, hvorefter statsborgere  

 og foretagender i det ene land ikke i det andet land skal kunne underkastes nogen beskatning eller dermed forbundne krav, som er anderledes eller mere byrdefulde end den beskatning og dermed forbundne krav, som det sidstnævnte lands statsborgere måtte blive underkastet.
I artiklen fastslås det endvidere, hvad der skal forstås ved udtrykkene "statsborgere" og "beskatning" i denne artikel.
44. Art. 26 bestemmer, at en skatteyder, der mener sig  

 udsat for dobbeltbeskatning som følge af foranstaltninger, truffet i en eller begge stater med hensyn til de af overenskomsten omfattede skatter, kan fremsætte indsigelse herom til "den kompetente myndighed" i  

 den stat, hvori han er hjemmehørende.
Anses indsigelsen for berettiget, kan de kompetente myndigheder - for Danmarks vedkommende skattedepartementet - træffe aftale med henblik på undgåelse af dobbeltbeskatning.
Klager over andre afgørelser, truffet af myndighederne i en af staterne, skal derimod fremføres over for de sædvanlige klageinstanser i denne stat.
45. I henhold til art. 26, stk. 3, kan de to staters  

 kompetente myndigheder ligeledes træffe aftale med henblik på undgåelse af dobbeltbeskatning såvel i tilfælde, der ikke omfattes af overenskomsten som i tilfælde, hvor fortolkningen eller anvendelsen af overenskomsten giver anledning til vanskeligheder eller tvivl.
46. Art. 27 fastsætter en gensidig pligt til  

 udveksling af oplysninger, som er nødvendige for gennemførelsen af overenskomsten eller den interne lovgivning i et af de to lande.
Herunder falder også oplysninger, som udveksles til undgåelse af skattesvig m.v.
Oplysningerne skal behandles som hemmelige og må ikke meddeles til andre personer end dem, der er beskæftiget med påligningen eller opkrævningen af de skatter, der omfattes af overenskomsten.
Der må ikke udveksles oplysninger, som kan røbe erhvervsmæssige eller lignende hemmeligheder.
Henvendelse fra danske skattemyndigheder om oplysninger fra Island skal ske gennem skattedepartementet.
47. Opkrævning af skatter (art. 28) se herom ovenfor under pkt. 7.
 48. Diplomatiske og konsulære embedsmænd (art. 30).
Overenskomsten berører ikke de særlige begunstigelser, som ikraft af folkeretten eller international overenskomst tilkommer denne persongruppe.
Personer, der er ansat ved den islandske ambassade i København, men som ikke er embedsmænd og derfor falder uden for art. 30's område, vil desuagtet være fritagne for dansk beskatning af ambassadelønnen i medfør af art. 19, se herom ovenfor under pkt. 32, undtagelse nr. 5.
OVERENSKOMSTENS PRAKTISERING 49. Overenskomstens bestemmelser skal praktiseres ved  

 selve skatteligningen.
For så vidt angår indkomståret 1970 vil der, såfremt skatteansættelser eller skatteberegninger er foretaget i strid med overenskomstens bestemmelser, blive tale om genoptagelse af de pågældende ansættelser eller beregninger.
For så vidt begæring om regulering af skatteansættelser eller skatteberegninger for nævnte indkomstår i overensstemmelse med overenskomstens bestemmelser allerede er fremsat eller fremsættes inden udgangen af 1971, bemyndiges skatterådene herved til at genoptage vedkommende ansættelser eller beregninger til fornyet behandling uden forud indhentet bemyndigelse fra statens ligningsdirektorat.
Fremkommer begæringen først efter nævnte tidspunkt, vil bemyndigelse til genoptagelse være at indhente på sædvanlig måde.
Tilsvarende vil en forskudsregistrering for indkomståret 1971 på begæring være at ændre, jfr. kildeskattelovens § 53, såfremt den er foretaget i strid med overenskomsten.
50. Tvivlsspørgsmål med hensyn til overenskomstens  

 praktisering vil være at forelægge for skattedepartementet.
 Skattedepartementet, den 4. juni 1971.
Hans P.
Gøtrik.
/E.
Thielsen.
