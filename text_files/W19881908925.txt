 Ankestyrelsen har behandlet 2 sager vedrørende spørgsmålet om et barns  

 indlæggelse på hospital på grund af sygdom kunne anses for at være sket  

 »i forlængelse af fødslen« og dermed medføre en udsættelse af  

 dagpengeretten for moderen efter dagpengelovens § 33, stk. 4, 2.
 pkt.
I sag nr. 1 - 21079-87 - blev en moder M den 11. januar 1987 udskrevet  

 fra hospital sammen med sit nyfødte barn.
Barnet var indlagt i perioden 22.  

 januar - 29. januar 1987 på grund af en medfødt lidelse.
Barnet var  

 genindlagt i perioden 4. april - 24.
 april 1987 med henblik på fornyet operation.
 Ankestyrelsen fandt, at barnets første indlæggelsesperiode fra 22.
januar - 29. januar 1987 måtte anses for omfattet af formuleringen  

 »i forlængelse af fødslen«.
Ankestyrelsen fandt derimod ikke, at  

 genindlæggelsesperioden fra 4. april - 24. april 1987 kunne anses for  

 omfattet af den ovennævnte formulering.
M var derfor ikke berettiget til at  

 få sin barselperiode forlænget som følge af barnets genindlæggelse fra 4.  

 april - 24. april 1987.
I sag nr. 2 - 20058-88 - blev en moder M den 16. maj 1987 udskrevet  

 fra hospital sammen med sit nyfødte barn.
Barnet var indlagt på hospital i  

 perioden 2. juni - 9. juli 1987.
Ankestyrelsen fandt, at barnets indlæggelse fra 2. juni - 9. juli 1987  

 måtte anses for omfattet af formuleringen i forlængelse af fødslen.
M var  

 derfor berettiget til at få sin barselperiode forlænget med et antal dage  

 svarende til indlæggelsen.
 1. J.nr. 21079-87.
 REDEGØRELSE FOR SAGEN:
 En moder M blev den 11. januar 1987 udskrevet fra hospitalet sammen med  

 sit nyfødte barn, der var født den 7. januar 1987.
 Barnet blev den 22. januar 1987 indlagt på hospitalet.
 Ifølge oplysninger fra hospitalet var barnet indlagt i perioden 22. januar  

 - 29. januar 1987 på grund af en medfødt mavemundsforsnævnring, hvorefter  

 barnet blev fulgt ambulant indtil den 25. februar 1987.
 Barnet var genindlagt fra 4. april - 24. april 1987 til fornyet operation,  

 da det viste sig, at den første operation for mavemundsforsnævring ikke var  

 tilstrækkelig.
 Moderen havde på intet tidspunkt indtil den 24. april 1987 genoptaget sit  

 arbejde.
 AFGØRELSEN, DER KLAGES OVER:
 Amtsankenævnet fandt, at barnets to indlæggelser på hospital måtte anses  

 for omfattet af dagpengelovens § 33, stk. 4, 2. pkt., således at M's ordinære  

 barselperiode forlængedes med et antal dage svarende til summen af  

 indlæggelsesperioden.
 Amtsankenævnet begrundede sin afgørelse med, at der ikke i loven eller  

 dens forarbejder sås at være sikre holdepunkter for en så restriktiv  

 fortolkning, at den mellemliggende perioden 11. januar - 21. januar 1987  

 bevirkede, at de efterfølgende to indlæggelsesperioder ikke havde kunnet  

 anses for at være i forlængelse af fødslen.
 Nævnet henviste desuden til, at der var tale om et samlet sygdomsforløb,  

 der måtte henføres til en medfødt lidelse hos barnet.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at Sikringsstyrelsen  

 vejledende havde udtalt, at man fortolkede dagpengelovens § 33, stk. 4, 2.  

 pkt., om »sygdom i forlængelse af barnets fødsel« som indlæggelse  

 inden for 7 dage efter udskrivelsen af mor og barn efter fødslen.
 Der blev ialt 11 dage fra moderen og barnet blev udskrevet efter fødslen  

 og til barnet blev indlagt første gang.
 Det sociale udvalg fandt heller ikke, at det fremgik af ordlyden i  

 dagpengelovens § 33, stk. 4, eller Sikringsstyrelsens vejledning af 30.  

 januar 1987, pkt. 91, at tilbagefald eller medfødte lidelser medførte ret til  

 forlængelse af moderens barselsorlov i forbindelse med barnets indlæggelse  

 senere i barselsorloven.
 LOVGRUNDLAG:
 Dagpengelovens § 33, stk. 4, 2. pkt.
 Sikringsstyrelsens vejledning af 30. januar 1987 om dagpenge fra det  

 sociale udvalg, pkt. 91.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse om, at barnets første  

 indlæggelsesperiode fra 22. - 29. januar 1987 er omfattet af formuleringen  

 »i forlængelse af fødslen« i dagpengelovens § 33, stk. 4, 2. pkt.
Ankestyrelsen finder derimod ikke, at genindlæggelsesperioden fra 4. april  

 - 24. april 1987, hvor barnet blev reopereret, kan anses for omfattet af den  

 nævnte formulering.
Moderen var derfor ikke berettiget til at få sin  

 barselperiode forlænget som følge af barnets genindlæggelsesperiode fra 4. -  

 24. april 1987.
 Hvad angår barnets første indlæggelse har Ankestyrelsen ved afgørelsen  

 lagt vægt på, dels at indlæggelsen skete på grund af en medfødt lidelse hos  

 barnet, og dels at der kun har været tale om en kortere periode på 11 dage  

 fra udskrivelsen af mor og barn efter fødslen til den første  

 hospitalsindlæggelse.
 Hvad angår barnets anden hospitalsindlæggelse har Ankestyrelsen lagt vægt  

 på, at der fra udskrivelsen den 11. januar 1987 efter fødslen er forløbet  

 knap 12 uger - og efter udskrivningen den 29. januar 1987 mere end 9 uger -  

 til den anden hospitalsindlæggelse den 4. april 1987, og at dette tidsrum  

 langt overstiger angivelsen »i forlængelse af fødslen« i loven,  

 sammenholdt med angivelsen »umiddelbart efter udskrivelsen« i  

 bemærkningerne til den seneste lovændring.
 Ankestyrelsen ændrer således amtsankenævnets afgørelse.
 Ankestyrelsen bestemmer dog samtidig, at det sociale udvalg i kommunen  

 ikke kan kræve tilbagebetaling af de for meget udbetalte barseldagpenge til  

 M.
 2. J.nr. 20058-88.
 REDEGØRELSE FOR SAGEN: En moder M blev den 16. maj 1987 udskrevet fra  

 hospitalet sammen med sit nyfødte barn, der var født den 11. maj 1987.
 Efter hjemsendelsen fik barnet en betændelsesbyld i venstre hæl, hvor  

 hospitalet havde taget forskellige blodprøver.
 Barnet blev den 2. juni 1987 indlagt på hospitalet.
 Ifølge oplysninger fra hospitalets børneafdeling var barnet i perioden 2.  

 juni - 9. juli 1987 indlagt for en alvorlig knoglebetændelse i venstre  

 skulderled, hvis opståelsesårsag var ukendt.
 M var indlagt sammen med barnet, bl.a. fordi barnet skulle ammes.
 M anmodede den 29. juli 1987 om forlængelse af sin barselsorlov.
 Det sociale udvalg afslog anmodningen med den begrundelse, at barnet ikke  

 var blevet indlagt umiddelbart efter fødslen, jf. dagpengelovens § 33, stk.  

 4.
 M indankede afgørelsen for amtsankenævnet.
Amtsankenævnet indhentede under sagens behandling en udtalelse fra sin  

 lægekonsulent.
Det fremgik heraf, at indlæggelsen fra 2. juni 1987 ikke kunne  

 antages at skyldes en hos barnet medfødt lidelse eller sygdom i forlængelse  

 af fødslen.
 Hospitalet oplyste overfor amtsankenævnet, at teoretisk sammenhæng mellem  

 barnets hælinfektion som følge af blodprøvetagningen på hospitalet og den  

 senere infektion i skulderen ikke kunne udelukkes.
 AFGØRELSEN, DER KLAGES OVER:
 Amtsankenævnet fandt, at barnets indlæggelsesperiode fra 2. juni - 9. juli  

 1987 måtte anses for omfattet af dagpengelovens § 33, stk. 4, 2. pkt.,  

 således at den ordinære barselperiode forlængedes med et antal dage svarende  

 til indlæggelsesperioden.
 Amtsankenævnet begrundede sin afgørelse med, at der ikke i dagpengeloven  

 og lovens forarbejder sås at være sikre holdepunkter for en så restriktiv  

 fortolkning, at den mellemliggende periode (fra 17. maj - 1. juni 1987)  

 bevirkede, at den efterfølgende indlæggelsesperiode ikke kunne anses for at  

 være i forlængelse af fødslen.
 Nævnet henviste desuden til, at der i sagen var tvivl om, hvorvidt barnets  

 infektion var pådraget i forbindelse med vaccinationer på hospitalet forud  

 for udskrivningen den 16. maj 1987, hvorfor denne tvivl burde komme M til  

 gode.
 KLAGEN TIL ANKESTYRELSEN:
 Sagen blev anket af det sociale udvalg, der anførte, at barnets  

 indlæggelse 16 dage efter dets udskrivning og hjemkomst efter fødslen ikke  

 kunne anses for sket »umiddelbart efter fødslen«, jf.  

 dagpengelovens § 33, stk. 4.
 LOVGRUNDLAG:
 Dagpengelovens § 33, stk. 4, 2. pkt.
 Sikringsstyrelsens vejledning af 30. januar 1987 om dagpenge fra det  

 sociale udvalg, pkt. 91.
 ANKESTYRELSENS AFGØRELSE:
 Ankestyrelsen tiltræder amtsankenævnets afgørelse med nævnets begrundelse.
