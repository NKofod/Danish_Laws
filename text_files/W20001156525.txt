Kendelse fra Pressenævnet i sag nr.  

 86/2000 Ferrosan har klaget til Pressenævnet over en artikel  

 bragt i Tænk & Test den 13. juni 2000, idet man mener, at god  

 presseskik er tilsidesat.
Der er endvidere klaget over, at Tænk &  

 Test har afvist at bringe et genmæle.
 Af artiklen bragt i Tænk & Test nr. 5, der udkom  

 den 13. juni 2000 med overskriften "Middel mod sure opstød   ikke  

 godkendt" fremgår at:
"Sure opstød kommer, når mavesaften stiger op  

 gennem spiserøret, forbi lukkemusklen og op i halsen.
Der findes  

 forskellige syre-neutraliserende lægemidler, og for tiden bliver et nyt  

 middel markedsført på tv og i visse blade.
Midlet hedder Aflurax  

 og produceres af Ferrosan, der kalder det en "Ny løsning på sure  

 opstød". Men midlet er ikke godkendt   hverken som lægemiddel,  

 naturlægemiddel eller kosttilskud.
Det fortæller farmaceut i  

 Forbrugerrådet  Anette  Espersen.
Når man ser reklamen for Aflurax på tv, kan  

 man nemt tro, at det er et godkendt lægemiddel.
Og det mener vi er  

 vildledning af forbrugerne, siger  Anette  Espersen.
Hun hæfter sig  

 også ved det skriftlige markedsføringsmateriale.
Heri skriver  

 Ferrosan bl.a., at hovedingrediensen i tabletterne   stoffet pektin   er "et  

 helt naturligt og ufarligt stof". Der står også "Ved at bevare  

 mavesækkens naturlige syreproduktion, er maven fortsat i stand til at  

 fungere som den skal".
De formuleringer kan opfattes, som om Ferrosan  

 sammenligner deres eget produkt med syre-neutraliserende lægemidler.
Og  

 samtidig kan det lyde, som om Ferrosan rejser tvivl om de godkendte  

 lægemidlers bivirkninger, siger farmaceut  Anette  Espersen.
 Forbrugerrådet har nu skrevet til  

 Fødevareregionen Nordøst Sjælland samt til  

 Lægemiddelstyrelsen og Forbrugerombudsmanden for at få dem til at  

 vurdere, om markedsføringen af Aflurax er lovlig.
Fødevaredirektoratet har netop oplyst, at Aflurax  

 efter deres vurdering ikke er omfattet af fødevareloven.
Direktoratet  

 har derfor også sendt sagen videre til Lægemiddelstyrelsen,  

 så de kan se på den." Klageren har formuleret følgende genmæle:
"I Tænk & Test nr. 5, 2000, bragte vi en artikel  

 om produktet Aflurax.
Artiklen kan bibringe læseren det indtryk, at  

 markedsføringen af Aflurax skulle have været godkendt af  

 levnedsmiddelmyndighederne og af Lægemiddelstyrelsen, men ikke er  

 godkendt.
Over for dette meddeles det, at markedsføringen af Aflurax,  

 som hverken er et lægemiddel eller et levnedsmiddel, ikke skal  

 godkendes af disse myndigheder." Af en artikel i Tænk & Test nr. 6, der udkom i  

 august 2000 med overskriften "Hverken fugl eller fisk" fremgår  

 at:
"I sidste nummer af Tænk og Test kritiserede  

 Forbrugerrådet lanceringen af et nyt middel mod sure opstød.  

 Midlet hedder Aflurax og produceres af Ferrosan.
Midlet er blevet  

 markedsført i tv-reklamer og i visse blade.
Forbrugerrådet  

 kritiserede skarpt tv-reklamerne for at give forbrugerne det indtryk, at der  

 er tale om et godkendt lægemiddel.
 Ferrosan oplyser, at markedsføringen af Aflurax  

 ikke skal godkendes, fordi Aflurax hverken er et lægemiddel eller et  

 levnedsmiddel.
 Det bekræftes af, at Forbrugerrådet ved  

 henvendelse til Lægemiddelstyrelsen blev henvist til  

 Fødevaredirektoratet, som igen henviste til  

 Lægemiddelstyrelsen.
 Det er meget problematisk, at der åbenbart  

 eksisterer et lovtomt rum mellem lægemidler og fødevarer, siger  

 farmaceut   Anette  Espersen, Forbrugerrådet.
Hvis Aflurax hverken er det ene eller det andet, skal  

 Ferrosan kun overholde markedsføringsloven, og det giver mulighed for  

 at bruge tv-reklamer og give gratis vareprøver i ugeblade.
Samtidig  

 læner reklamerne sig op ad den måde, lægemidler normalt  

 markedsføres på, og Ferrosan ønsker kun at sælge  

 midlet på apotekerne, hvilket understøtter  

 lægemiddel-auraen.
I alle tilfælde er det forbrugeren, som bliver  

 vildledt, siger  Anette  Espersen.
Forbrugerrådet har bedt Forbrugerombudsmanden  

 vurdere, om markedsføringen af Aflurax overholder  

 markedsføringsloven." Klageren har anført, at artiklen bragt i bladets  

 nummer 5 med overskriften "Middel mod sure opstød   ikke godkendt"  

 giver indtryk af, at klageren markedsfører sit produkt uden at have  

 opnået de nødvendige godkendelser.
Bladet bibringer  

 således læseren det indtryk, at markedsføringen af Aflurax  

 skulle have været godkendt af levnedsmiddelmyndighederne og af  

 Lægemiddelstyrelsen.
Da Aflurax imidlertid hverken er et  

 lægemiddel eller et levnedsmiddel, er dette ikke korrekt.
Indklagede  

 har således miskrediteret produktet ved at offentliggøre  

 urigtige oplysninger, hvorfor indklagede skal bringe klagerens genmæle.  

 Indklagede har endvidere bragt oplysningerne uden forinden at kontrollere,  

 hvorvidt den pågældende markedsføring skulle have  

 været godkendt af levnedsmiddelmyndighederne eller af  

 Lægemiddelstyrelsen.
Klageren har endvidere anført, at artiklen har haft  

 vidtrækkende økonomiske konsekvenser for klageren, idet artiklen  

 er blevet citeret i andre medier, og idet artiklen har fået flere  

 apoteker til at trække produktet tilbage.
Klageren bemærker i  

 denne forbindelse, at forhandling gennem apoteker forudsætter en meget  

 høj tillid og troværdighed, hvorfor enhver negativ omtale har  

 stor betydning, samt at skadevirkningen forøges, når udtalelsen  

 bringes i indklagedes blad, der hævder at være sagligt og  

 objektivt.
 Klageren har tillige anført, at man ikke er blevet  

 kontaktet før offentliggørelsen af artiklen, og at man derfor  

 ikke har haft mulighed for at komme til orde, før artiklen blev bragt.  

 Da artiklen imidlertid indeholder et angreb på klagerens produkt,  

 skulle klageren have været hørt i forbindelse med  

 offentliggørelsen af artiklen.
Klageren har endelig anført, at artiklen bragt i  

 bladet, der udkom i august 2000 med overskriften "Hverken fugl eller fisk",  

 ikke korrigerer de forkerte oplysninger, idet sætningen: "Ferrosan  

 oplyser, at markedsføringen af Aflurax ikke skal godkendes, fordi  

 Aflurax hverken er et lægemiddel eller et levnedsmiddel",  

 fremstår som et partsindlæg, der bibringer læseren indtryk  

 af, at det alene er indklagede, der er af den opfattelse, at produktet ikke  

 skal godkendes.
Det faktum, at Aflurax ikke skal godkendes af  

 levnedsmiddelmyndighederne og Lægemiddelstyrelsen, hvilket de relevante  

 myndigheder har truffet afgørelse om, fremgår imidlertid ikke af  

 artiklen.
 Indklagede har oplyst, at man har gennemgået  

 markedsføringsmaterialet for Aflurax på baggrund af flere  

 henvendelser fra forbrugere, der har udtrykt forundring over lanceringen af  

 dette nye produkt, samt at disse undersøgelser viste, at klagerens  

 markedsføringsmateriale giver indtryk af, at Aflurax er et godkendt  

 lægemiddel, hvilket der imidlertid ikke er tale om.
Indklagede har anført, at artiklen om Aflurax har  

 et problematiserende udspring, men at den ikke indeholder noget angreb  

 på klageren, som berettigede til en replik.
Artiklen handler  

 således alene om, hvordan reklamerne kan opfattes af forbrugerne og  

 ikke om, hvilke intentioner med produktet klageren har haft, eller hvilke  

 firmaer klageren har henvendt sig til i forbindelse med lanceringen af  

 produktet.
Artiklen kræver derfor ikke en kommentar fra klageren, og en  

 tilbagevisning kan ikke komme på tale, idet man ikke kan tilbagevise  

 forbrugernes opfattelse, hvilket vil virke meningsløst.
Indklagede har herudover anført, at artiklen alene  

 tager sit udgangspunkt i forbrugernes oplevelse af, at der er tale om et  

 godkendt lægemiddel, hvorefter man fastslår, at det er der ikke  

 tale om.
Det må være pressens ret at viderebringe aktuelt stof i  

 kort form, og da artiklen ikke indeholder angreb på personer eller  

 firmaer, må dette kunne ske uden at inddrage og interviewe eventuelle  

 interesserede eller berørte parter.
 Indklagede har tillige anført, at man i  

 forlængelse af den første artikel og reaktionen fra klageren i  

 bladets augustnummer i artiklen med overskriften "Hverken fugl eller fisk"  

 bragte en videre omtale af sagen, hvor man netop refererede klagerens  

 understregning af, at Aflurax hverken er et levnedsmiddel eller et  

 lægemiddel, hvorfor det ikke er godkendt som et sådant.  

 Indklagede fandt denne omtale helt naturlig, og omtalen gav, så vidt  

 indklageren havde forstået, netop udtryk for den pointe, som klageren  

 gerne ville have understreget.
 Indklagede har endelig anført, at principielt set  

 må en forbrugers vurdering/oplevelse af et produkt eller et produkts  

 markedsføring kunne omtales og viderebringes uden involverede firmaers  

 krav på direkte og øjeblikkelig kommentar, således som det  

 sker i hele den skrevne og elektroniske presse i forbindelse med formidlingen  

 af aktuelt forbrugerstof.
 I sagens behandling har følgende  

 nævnsmedlemmer deltaget: Per Sørensen, Tage Clausen, Finn Rowold  

 og Kirsten Dyregaard.
 Pressenævnet udtaler:
Når det i artiklen med overskriften "Middel mod sure  

 opstød   ikke godkendt" anføres, at Aflurax ikke er godkendt  

 som lægemiddel, naturlægemiddel eller kosttilskud, bibringes  

 læseren efter nævnets vurdering et forkert indtryk, idet det  

 fremstår, som om at Aflurax mangler en nødvendig godkendelse.
I  

 artiklen med overskriften "Hverken fugl eller fisk", der er en  

 opfølgning på den første artikel, fremgår  

 imidlertid, at klageren har oplyst, at Aflurax ikke skal godkendes, idet det  

 hverken er et lægemiddel eller et levnedsmiddel, samt at dette  

 bekræftes af, at indklagede har rettet henvendelse til de  

 pågældende myndigheder, der har henvist til hinanden.
Da  

 læseren herefter ikke kan være i tvivl om, at Aflurax ikke skal  

 godkendes, finder Pressenævnet, at klageren ikke er berettiget til at  

 få bragt et genmæle.
Når det i artiklen med overskriften "Middel mod sure  

 opstød   ikke godkendt" anføres, at Aflurax ikke er godkendt,  

 samt når det anføres, at man mener, at markedsføringen af  

 produktet er vildledende for forbrugerne, er der efter Pressenævnets  

 opfattelse tale om at viderebringe oplysninger, som kan være skadelige  

 eller krænkende for klageren, hvorfor disse skulle have været  

 søgt efterprøvet først og fremmest ved  

 forelæggelse for klageren.
Da dette ikke er sket, finder  

 Pressenævnet, at god presseskik er tilsidesat, og nævnet udtaler  

 sin kritik.
 I medfør af medieansvarslovens § 49  

 pålægges det herefter den ansvarshavende redaktør af  

 Tænk & Test at offentliggøre følgende:
"Kendelse fra Pressenævnet Tænk & Test bragte den 13. juni 2000 en artikel  

 med overskriften "Middel mod sure opstød   ikke godkendt", hvoraf det  

 bl.a. fremgik, at klagerens produkt Aflurax hverken var godkendt som  

 lægemiddel, naturlægemiddel eller kosttilskud.
 Ferrosan, der markedsfører Aflurax, klagede til  

 Pressenævnet, idet man anså god presseskik for tilsidesat, og  

 idet man krævede et genmæle.
Pressenævnet har i anledning af klagen udtalt, at  

 når det i artiklen med overskriften "Middel mod sure opstød  

 ikke godkendt" anføres, at Aflurax ikke er godkendt som  

 lægemiddel, naturlægemiddel eller kosttilskud, bibringes  

 læseren efter nævnets vurdering et forkert indtryk, idet det  

 fremstår, som om at Aflurax mangler en nødvendig godkendelse.
I  

 artiklen med overskriften "Hverken fugl eller fisk", der er en  

 opfølgning på den første artikel, fremgår  

 imidlertid, at klageren har oplyst, at Aflurax ikke skal godkendes, idet det  

 hverken er et lægemiddel eller et levnedsmiddel, samt at dette  

 bekræftes af, at Tænk & Test har rettet henvendelse til de  

 pågældende myndigheder, der har henvist til hinanden.
Da  

 læseren herefter ikke kan være i tvivl om, at Aflurax ikke skal  

 godkendes, finder Pressenævnet, at klageren ikke er berettiget til at  

 få bragt et genmæle.
Når det i artiklen med overskriften "Middel mod sure  

 opstød   ikke godkendt" anføres, at Aflurax ikke er godkendt,  

 samt når det anføres, at man mener, at markedsføringen af  

 produktet er vildledende for forbrugerne, er der efter Pressenævnets  

 opfattelse tale om at viderebringe oplysninger, som kan være skadelige  

 eller krænkende for klageren, hvorfor disse skulle have været  

 søgt efterprøvet først og fremmest ved  

 forelæggelse for klageren.
Da dette ikke er sket, finder  

 Pressenævnet, at god presseskik er tilsidesat, og nævnet udtaler  

 sin kritik af Tænk & Test.
København den 11. oktober 2000 Per Sørensen, Tage Clausen, Finn Rowold og Kirsten  

 Dyregaard." Afsagt den 11. oktober 2000.
