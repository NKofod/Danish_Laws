Skriftlig fremsættelse (22. april 2015) Økonomi- og Indenrigsministeren (Morten Østergaard):
 Herved tillader jeg mig for Folketinget at fremsætte:
Forslag til lov om ændring af lov om kommunal ejendomsskat (Fritagelse for grundskyld for ejendomme ramt af kystnedbrydning) (Lovforslag nr.
L 189) Med lovforslaget skabes der hjemmel til, at kommunerne kan fritage en ejendom helt eller delvist for grundskyld, i det omfang grunden er forsvundet som følge af kystnedbrydning.
Efter den gældende ejendomsskattelov kan grundejere risikere at skulle betale fuld grundskyld for en grund i op til ca. 2 år, efter grunden er forsvundet eller væsentligt formindsket som følge af kystnedbrydning.
Dette skyldes, at de ændringer i vurderingen af grundens værdi, som kystnedbrydning kan give anledning til, først får virkning for beregningen af grundskylden, op til 2 år efter der er sket ændringer på grunden.
 Med lovforslaget vil det ud fra omfanget af kystnedbrydningen på den pågældende grund være op til den enkelte kommunalbestyrelse at beslutte, om der skal ske hel eller delvis fritagelse for grundskyld.
 Formålet med lovforslaget er således at gøre op med den urimelighed, at grundejere fortsat skal betale fuld grundskyld af en grund, der er helt eller delvist forsvundet som følge af kystnedbrydning.
 Det foreslås, at lovændringen skal have virkning fra 1. januar 2015, dvs. med tilbagevirkende kraft til gunst for borgerne.
 Idet jeg henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
