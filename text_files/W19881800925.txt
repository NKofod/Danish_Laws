 Et arrangement mellem en herværende direktør for et udenlandsk selskab  

 og dette, hvorefter direktøren optog et banklån på 8 mio. kr.
 - med selskabets garanti - et lån, der skulle forrentes, og  

 videreudlånte lånet til selskabet uden forrentning men med indeksregulering  

 af hovedstolen, blev ikke godkendt, og direktøren blev stillet som om  

 arrangementet ikke var indgået.
Direktør A, nu USA, klagede over, at amtsligningsrådet havde forhøjet hans  

 selvangivne indkomst for 1982 med 813.333 kr.
Beløbet udgjorde et  

 indekstillæg hidrørende fra et lånearrangement imellem klageren og hans  

 arbejdsgiver.
Det nævnte indekstillæg blev anset for skattepligtig indkomst  

 for klageren, da tillægget var opnået som et led i klagerens  

 ansættelsesforhold, og derved anset som et gode af lønmæssig karakter.
Det var oplyst, at klageren var ansat som direktør i B, og at han i 1981  

 havde optaget et lån på 8 mio. kr. i en herværende bankfilial mod  

 garantistillelse fra sin arbejdsgiver.
Låneprovenuet var anvendt til køb af  

 et gældsbrev til arbejdsgiveren.
Gældsbrevet skulle ikke forrentes, men  

 hovedstolen skulle indeksreguleres i forhold til stigningen i det danske  

 forbrugerprisindeks.
 Det af klageren optagne lån skulle forrentes, og renten havde i 1982  

 udgjort 1.625.278 kr., som klageren fuldt ud havde betalt.
 Indekstillægget havde i 1982 udgjort de nævnte 813.333 kr., der af  

 amtsligningsrådet var henført til den skattepligtige almindlige indkomst.
Det fremgik videre, at banklånet var frit opsigeligt fra bankens side  

 efter sædvanlige regler, og i øvrigt var det bestemt, at ophør af klagerens  

 ansættelse hos arbejdsgiveren eller ændringer af den fra arbejdsgiveren  

 stillede garanti ville kunne begrunde en opsigelse af lånet.
Ifølge det  

 imellem klageren og arbejdsgiveren oprettede gældsbrev skulle arbejdsgiveren  

 til klageren inden 1. juli 1991 betale 8 mio. kr.
Klagerens repræsentant gjorde gældende, at det nævnte indekstillæg var  

 skattefrit for klageren, idet goder opnået i ansættelsesforhold som  

 udgangspunkt måtte anses for skattefrie.
Det anførtes videre, at klageren  

 havde disponeret på ganske tilsvarende måde, som hvis han havde erhvervet  

 indeksobligationer i et pengeinstitut, hvilke indekstillæg på daværende  

 tidspunkt var skattefrie.
At klagerens arbejdsgiver havde garanteret for  

 klagerens låneoptagelse ændrede ikke i dette forhold, ligesom den  

 omstændighed, at indekstilskrivningen skete på et mellemværende mellem  

 klageren og dennes arbejdsgiver, ikke burde medføre en ændret skattemæssig  

 bedømmelse.
 Statsskattedirektoratet påstod under sagen - foruden fastholdelse af den  

 stedfundne forhøjelse af klagerens indkomst med det nævnte indekstillæg -  

 ansættelsen yderligere forhøjet med fratrukne renter vedrørende banklånet,  

 1.625.278 kr.
Statsskattedirektoratet anførte, at der efter direktoratets opfattelse var  

 tale om et finansielt arrangement med klagerens arbejdsgiver som et indskudt  

 led, hvorved klageren opnåede et betydeligt rentefradrag samtidig med, at det  

 tilflød ham et - som skattefrit konstrueret - indekstillæg på  

 lånemellemværendet mellem ham og arbejdsgiveren.
Ud fra en helhedsbedømmelse  

 var der efter direktoratets opfattelse således tale om en klar sammenhæng  

 mellem rentefradragsret og indekstillæg.
Der var tale om fuldstændig  

 samtidighed i dispositionerne, ligesom provenuet af det omhandlede banklån,  

 som kun var muligt for klageren at opnå i kraft af arbejdsgiverens nævnte  

 garantistillelse, var bundet til udlån til arbejdsgiveren på den måde, at  

 hovedstolen skulle opskrives, hvorimod der ikke skete forrentning i dette  

 led.
Hele arrangementet havde således nøje sammenhæng med klagerens  

 ansættelsesforhold.
Denne sammenhæng viste sig også derved, at eventuelle  

 afdrag på gældsbrevet til klageren var båndlagt på forhånd til kvittering af  

 afdrag på banklånet, ligesom ændringer i arbejdsgiverens garantistillelse var  

 ensbetydende med misligholdelse.
Det var herefter Statsdirektoratets opfattelse, at den reelle debitor i  

 forhold til banklånet var klagerens arbejdsgiver.
Klageren havde på intet  

 tidspunkt haft en reel dispositionsret over låneprovenuet, men i samme  

 øjeblik han havde optaget lånet, var han forpligtet til at videreudlåne  

 provenuet til arbejdsgiveren.
Landsskatteretten tiltrådte det af Statsskattedirektoratet anførte om, at  

 den reelle debitor i forhold til banklånet ved det nævnte finansielle  

 arrangement, hvor klagerens arbejdsgiver var indskudt som et led, var  

 arbejdsgiveren, og at arrangementet som følge deraf savnede økonomisk  

 realitet for klageren.
Det var imidlertid rettens opfattelse, at klageren  

 herved skattemæssigt måtte stilles, som om arrangementet ikke var indgået.
Klageren kunne derfor ikke anses for berettiget til at fratrække  

 renteudgifter vedrørende banklånet, men kunne samtidig ikke anses for  

 skattepligtig af det nævnte indekstillæg, der efter rettens opfattelse måtte  

 anses som kompensation fra arbejdsgiveren for klagerens rentebetalinger.  

 Ansættelsen skulle herefter forhøjes med fratrukne renter, 1.625.278 kr., men  

 nedsættes med 813.333 kr. vedrørende indekstillægget.
Ansættelsen blev  

 herefter forhøjet med 811.945 kr.
 (* 1) Afgørelsen er offentliggjort i Skat 1988, nr. 3, side 148.
