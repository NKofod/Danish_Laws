Betænkning afgivet af Retsudvalget den 24. maj 2012 Betænkning over Forslag til folketingsbeslutning om at give fodboldklubber på divisionsniveau mulighed for at indsamle og udveksle oplysninger om kendte uromagere [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 24. februar 2012 og var til 1. behandling den 3. maj 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af DF og LA) indstiller beslutningsforslaget til forkastelse.
Venstres og Det Konservative Folkepartis medlemmer af udvalget er enige i hensigten bag beslutningsforslaget.
V og KF mener, at det er vigtigt at arbejde for, at fodboldkampe afvikles under trygge forhold.
V og KF kan derfor støtte formålet med at forhindre enkelte uromagere i at skabe utryghed for andre tilskuere.
V og KF påpeger dog, at der allerede er en proces i gang med en evaluering af hooliganloven.
V og KF mener derfor, at Folketinget bør afvente resultaterne af evalueringen.
V og KF er åbne for, at der eventuelt senere kan træffes beslutning om nye tiltag med baggrund i evalueringens konklusioner.
V og KF finder det vigtigt, at en ændring af hooliganloven og en udvidelse af fodboldklubbernes beføjelser er begrundet i saglige og nødvendige tiltag.
V og KF støtter desuden frivillige aftaler såsom »Udebaneaftalen«, da sådanne aftaler sikrer fodboldklubbernes medansvar, hvilket er afgørende for at komme problemerne med hooligans til livs.
 Et mindretal i udvalget (DF og LA) indstiller beslutningsforslaget til vedtagelse uændret.
Dansk Folkepartis medlemmer af udvalget udtaler, at beslutningsforslaget har til hensigt at sikre, at regeringen fremsætter de nødvendige lovforslag og foretager andre fornødne administrative ændringer, der skal gøre det muligt for danske fodboldklubber på divisionsniveau at indsamle og udveksle oplysninger om kendte uromagere.  De nye muligheder for at indsamle og udveksle oplysninger skal udelukkende omfatte personer, der har taget del i grove fodboldrelaterede uroligheder og/eller gentagne gange har gjort sig skyldige i alvorlige brud på stadionreglementer.
Deltagelse i sådanne grove tilfælde skal kunne medføre registrering af uromagerne hos fodboldklubberne i en periode på maksimalt 2 år.
Hvis man derefter medvirker i nye hændelser, kan der foretages ny registrering.  Det er vigtigt, at fredelige fodboldinteresserede familier kan komme på landets stadions uden risiko for at blive inddraget i fodboldoptøjer.
Det er derfor nødvendigt at give klubberne så gode arbejdsbetingelser som muligt i deres ønske om at holde fodboldbøller, der laver ballade, væk fra kampene, uanset om holdene spiller på ude- eller hjemmebane.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
