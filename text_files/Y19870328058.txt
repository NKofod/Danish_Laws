 Direktoratet har udtalt, at der allerede under kursusdeltagelse forud  

 for beskæftigelsen kan være en sådan tilknytning til den fremtidige  

 arbejdsgiver, at medlemmerne ikke kunne anses for at være til rådighed for  

 arbejdsmarkedet.
Metalarbejdernes Arbejdsløshedskasse Vedr.: Udbetaling af dagpenge til ledige under sikkerhedskurser.
 Ved skrivelse af 20. marts 1987 har Metalarbejdernes Arbejdsløshedskasse  

 anmodet direktoratet om en udtalelse om, hvorvidt ledige medlemmer kan  

 oppebære dagpenge under et to-ugers sikkerhedskursus i Esbjerg.
 Kassen har oplyst, at kurset har til formål at indføre kursusdeltagerne i  

 sikkerhedsarbejdet på boreplatforme i Nordsøen, og at kurset desuden er en  

 nødvendighed for overhovedet at kunne blive ansat på disse arbejdspladser.
 Når kurset er gennemført, er der garanti for ansættelse offshore.
 Kassen har endvidere oplyst, at det ikke er muligt at oppebære SU eller  

 kursusgodtgørelse under deltagelsen, samt at kursusafgiften bliver betalt af  

 arbejdsgiveren, efter at medlemmet har gennemført uddannelsen.
 Direktoratet skal indledningsvis bemærke, at det er kassen, der skal  

 træffe afgørelse i første instans i de konkrete sager.
 Direktoratet skal herefter vejledende udtale, at et i øvrigt  

 dagpengeberettiget medlem under deltagelse i ovennævnte sikkerhedskursus  

 isoleret set ikke vil være afskåret fra at oppebære dagpenge, jf.  

 arbejdsløshedsforsikringslovens § 62 a, stk. 2.
 Imidlertid finder direktoratet efter det af kassen oplyste, at medlemmer,  

 som efterfølgende modtager refusion af kursusgebyret fra en  

 »senere« arbejdsgiver, må antages at have haft en sådan tilknytning  

 til den fremtidige arbejdsgiver, at medlemmerne ikke kan anses for at have  

 været til rådighed for arbejdsmarkedet i det omfang  

 arbejdsløshedsforsikringsloven forudsætter, og der vil således i disse  

 tilfælde ikke kunne udbetales arbejdsløshedsdagpenge til de pågældende  

 medlemmer, jf. arbejdsløshedsforsikringslovens § 62, stk. 1, nr. 5.
Direktoratet betragter hermed forespørgslen som besvaret.
P.D.V.
E.B.
