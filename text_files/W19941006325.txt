 Ved omdannelse af et af 3 pengeinstitutter ejet leasing A/S til  

 interessentskab medtages indskudt kapital efter bank- og sparekasselovens §  

 23, stk. 1.
 K A/S har i skrivelse af 7. juni 1993 klaget over, at Finanstilsynet den  

 14. maj 1993 (j.nr. 6914-0001) bestemte, at de sparekasser, der ejer K A/S,  

 efter bank- og sparekasselovens § 23, stk. 1, skal medtage nærmere bestemte  

 beløb ved opgørelse af sparekassernes engagementer med det interessentskab,  

 som K A/S påtænkes omdannet til.
 Sagens omstændigheder:
K A/S skrev den 26. august 1992 til Finanstilsynet i anledning af, at  

 selskabet af skattemæssige årsager påtænkes omdannet til et interessentskab.  

 I skrivelsen oplyste selskabet bl.a., at man arbejdede med to modeller til  

 interessentskabets vedtægter med hensyn til, hvorledes de tre interessenter  

 skulle påtage sig gældsforpligtelser hos interessentskabets kreditorer.
Den  

 ene af disse modeller, som man senere har valgt, indebærer, at  

 interessentskabet alene påtager sig gældsforpligtelser hos kreditorer, med  

 hvem der i hvert enkelt tilfælde særskilt er aftalt, at interessenterne  

 hæfter pro rata hver for 1/3 af gælden.
Undtaget herfra vil dog være  

 varekreditorer, A-skat og lign., diverse omkostningskreditorer, toldvæsenet,  

 moms og feriepengeforpligtelser.
I skrivelsen anmoder selskabet bl.a. om  

 tilsynets stillingtagen til nogle spørgsmål i relation til bank- og  

 sparekasseloven.
Finanstilsynet svarede den 4. december 1992. Med hensyn til  

 de stillede spørgsmål svarede tilsynet, at »man finder, at sparekasserne  

 ved opgørelse af engagementer med interessentskabet, jf. bank- og  

 sparekasselovens § 23, stk. 1, skal medregne såvel deres kapitalandele i  

 interessentskabet samt alle øvrige mellemværender, der indebærer en risiko  

 for sparekassen.« Den 18. januar 1993 skrev selskabet igen til Finanstilsynet.
I skrivelsen  

 anmodes om tilladelse til, at de tre sparekasser, ved sparekassernes  

 opgørelse af engagementer med leasinginteressentskabet i relation til bank-  

 og sparekasselovens § 23, stk. 1, ikke skal medtage leasinginteressentskabets  

 eksterne låneoptagelse, for hvilken sparekasserne hæfter på pro rata basis i  

 deres egenskab af interessenter.
I den påklagede afgørelse af 14. maj 1993 skrev Finanstilsynet bl.a.:  

 »... a) Tilsynet har ingen indvendinger imod selskabets planlagte måde  

 at pro rata konsolidere på.
Tilsynet skal dog bemærke, at pro rata  

 konsolideringen ikke kan bevirke, at en sparekasse konsoliderer mindre fra  

 interessentskabets passivside end sparekassens indskud, uanset dette indskud  

 måtte udgøre mere end 1/3 af passivsiden efter fradrag af »diverse  

 kreditorer«.
b) Tilsynet finder, at hver sparekasse ved opgørelsen af sit engagement  

 med interessentskabet, jf. bank- og sparekasselovens § 23, stk. 1, skal  

 medregne den indskudte kapital, sit tilgodehavende samt den del af  

 interessentskabets eksterne gæld, det vil sige ekstern i forhold til de 3  

 involverede sparekasser, som den hæfter for. c) Selskabets forslag til  

 konsolidering af leasinginteressentskabets »diverse kreditorer« kan  

 tilsynet efter omstændighederne acceptere.
Under henvisning til, at der er  

 tale om forpligtelser i et interessentskab, bør de  

 »ikke-balanceførte« forpligtelser føres under post 1.2. Accepter og  

 endossementsforpligtelser m.v.
Det følger af bank- og sparekasselovens § 52b, at afgørelser truffet af  

 Finanstilsynet i henhold til bank- og sparekasseloven eller forskrifter  

 udstedt i medfør af loven kan indbringes for Industriministeriets  

 Erhvervsankenævn senest 4 uger efter, at afgørelsen er meddelt den  

 pågældende. ...' Afgørelsen vedrørende pkt. b) har K A/S indbragt for Erhvervsankenævnet  

 den 7. juni 1993. Finanstilsynet har redegjort for sagen i en udtalelse af 3.  

 september 1993, som klageren har kommenteret i en skrivelse af 11. oktober  

 1993.
Klageren har anført, at hvis man i stedet for interessentskabsmodellen  

 havde valgt en model, hvorefter sparekasserne ejer leasingporteføljen som et  

 sameje, hvorved finansieringen heraf ville ske direkte i sparekasserne, ville  

 dette efter klagerens opfattelse bevirke, at den eksterne låneoptagelse ikke  

 skulle indgå i nogen engagementsopgørelse efter bank- og sparekasselovens §  

 23. Den risiko, som sparekasserne ville løbe ved at deltage i en sådan form  

 for leasingvirksomhed, ville efter klagerens opfattelse imidlertid være af  

 præcis samme omfang som ved at deltage i et leasinginteressentskab med pro  

 rata hæftelse.
Klageren er enig i, at hver sparekasse skal medregne den  

 indskudte kapital i interessentskabet i § 23-opgørelsen, men der er forskel  

 netop på sparekassernes indskud i interessentskabet og den gæld, som  

 interessentskabet optager, og for hvilken sparekasserne hæfter på pro rata  

 basis.
Således vil indskudt kapital i interessentskabet fungere som ansvarlig  

 kapital i forhold til alle øvrige kreditorer i interessentskabet, herunder  

 også de kreditorer over for hvilke de enkelte sparekasser ikke hæfter som  

 interessenter, da gældsoptagelsen er indgået på pro rata basis.
Men den gæld,  

 som interessentskabet har optaget eksternt, og for hvilken de enkelte  

 sparekasser hæfter på pro rata basis, er i kraft af pro rata hæftelsen  

 derimod at ligestille med sparekassens egen låneoptagelse.
Såfremt denne  

 skulle indgå i en § 23-opgørelse, ville det efter klagerens opfattelse  

 indebære, at man i opgørelsen skulle medtage engagementer med sig selv,  

 hvilket ikke kan være rigtigt.
Det ville desuden efter klagerens opfattelse  

 svare til, at sparekassen skulle foretage en § 23-opgørelse med sine filialer  

 med hensyn til den gæld, som filialen påtager sig eksternt, hvilket ikke kan  

 være rigtigt.
 I den nævnte redegørelse fra Finanstilsynet udtaler tilsynet bl.a.:  

 »...
 Regelgrundlaget for tilsynets afgørelse er bank- og sparekasselovens § 23,  

 stk. 1, ifølge hvilken et pengeinstituts engagement med en kunde defineres  

 som dets tilgodehavender hos respektive dets forpligtelser eller garantier  

 for kunden.
Tilsynet har således ikke fundet, at kunne give K tilladelse til, at  

 ejersparekasserne i deres opgørelse af engagementet med  

 leasinginteressentskabet kan se bort fra deres hæftelse for  

 interessentskabets gæld.
Såfremt K A/S forbliver i sin nuværende  

 selskabsform, vil den del af selskabets funding, som ejersparekasserne måtte  

 garantere for, ligeledes skulle medregnes i en § 23 - opgørelse af  

 engagementet.
Den omstændighed, at en garanti ændrer form til en hæftelse som  

 interessent, bør ikke få konsekvenser.
Den eksterne långiver vil også ved  

 bevillingen lægge afgørende vægt på hæftelsen fra ejersparekasserne.  

 ...« Den 27. oktober 1993 skrev ankenævnets formand til Finanstilsynet og  

 anmodede om en udtalelse om det retlige grundlag for sagens behandling i  

 tilsynet, når henses til bank- og sparekasselovens § 50 b, stk. 5.  

 Finanstilsynet svarede i en udtalelse af 29. december 1993, at K A/S ikke er  

 part i forhold til Finanstilsynet, men at tilsynet alligevel havde valgt at  

 tage stilling til selskabets henvendelse ud fra den betragtning, at en  

 enslydende henvendelse alligevel ville kunne komme fra en af  

 ejersparekasserne, som er part i forhold til tilsynet.
På foranledning af  

 ankenævnet har A, B og C i skrivelse af 28. april 1994 over for ankenævnet  

 bekræftet, at direktør D, K A/S er bemyndiget til at repræsentere  

 sparekasserne, der er bekendt med sagens akter.
 Der har den 25. april 1994 været afholdt møde med parterne bl.a.  

 vedrørende spørgsmålet om, hvorvidt den godkendte konsolidering, jf.  

 Finanstilsynets skrivelse af 14. maj 1993, pkt. a) kan antages at have  

 betydning for Finanstilsynets afgørelse vedrørende § 23, stk. 1, jf. den  

 nævnte skrivelse, pkt. b).
 Ankenævnet udtaler:
 Det fremgår af sagen, at Finanstilsynets afgørelse af 14. maj 1993, pkt.  

 b) vedrørende § 23, stk. 1 i bank- og sparekasseloven, angår forholdet mellem  

 de enkelte sparekasser og interessentskabet, hvor spørgsmålet om  

 konsolidering ikke har betydning.
 Da den påtænkte omdannelse af K A/S til et interessentskab fortsat  

 indebærer et enkeltkundeforhold mellem sparekasserne og selskabet med dertil  

 knyttet risiko for sparekasserne stadfæstes Finanstilsynets afgørelse.
