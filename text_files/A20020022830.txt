Lov om ændring af lov om inspektioner,  

 erklæringsafgivelse  

 og kontrol i medfør af De Forenede Nationers konvention om  

 forbud mod kemiske våben VI MARGRETHE DEN ANDEN, af Guds Nåde Danmarks Dronning, gør  

 vitterligt:  

 Folketinget har vedtaget og Vi ved Vort samtykke stadfæstet  

 følgende lov:
§ 1 I lov nr. 443 af 14. juni 1995 om inspektioner, erklæringsafgivelse  

 og kontrol i medfør af De Forenede Nationers konvention om forbud mod  

 kemiske våben, som ændret ved lov nr. 470 af 10. juni 1997,  

 foretages følgende ændring:
 1. Efter § 6 indsættes:
» Overførsler § 6 a. Økonomi- og erhvervsministeren fastsætter  

 efter forhandling med udenrigsministeren nærmere regler for  

 overførsler af kemikalier på konventionens lister over  

 kontrollerede kemikalier til og fra stater, som ikke er deltagere i  

 konventionen.« § 2 Loven træder i kraft den 1. juli 2002.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Givet på Amalienborg, den 23. april  

 2002 Under Vor Kongelige Hånd og Segl Margrethe R.
