Nr BSF 137 Forslag til folketingsbeslutning om forbedring af trafik- og  

 adgangsforholdene for handicappede Fremsat af Joanna Rønn (S) Ole Vagn Christensen (S) Erenbjerg (S) J.
K.  

 Hansen (S) Lerke (S) Helge Mortensen (S) Jimmy Stahr (S) Søgaard (S) den 12. februar 1987 Vedtaget ved anden (sidste) behandling den 12. maj 1987 Folketinget pålægger regeringen at arbejde for forbedring af trafik- og adgangsforholdene for handicappede gennem bl.a. nedenfor nævnte tiltag, der forudsættes taget op med de relevante offentlige myndigheder og private organisationer.
Regeringen pålægges ved årets udgang at give Folketingets udvalg om offentlige arbejder en statusrapport over arbejdet samt forslag til, hvilke eventuelle tiltag der anses for at være nødvendige for at opfylde intentionerne i denne folketingsbeslutning.
 I arbejdet skal bl.a. følgende punkter tages op:
1) Handicappede må gennem skærpede regler eller ændrede aftaler sikres fysisk adgang til betjening hos læger, tandlæger, fysioterapeuter, apoteker m.v.
2) Trafikterminaler, dvs. tog- og busstationer, færgehavne og lufthavne, skal indrettes, så de er tilgængelige for handicappede.
3) Offentlige bygninger skal indrettes således, at de bliver tilgængelige for handicappede.
4) Offentlige transportmidler, dvs. busser, tog, færger, fly og hyrevogne, bør i videst muligt omfang være tilgængelige for handicappede.
5) Telebussystemer og særlige kørselsordninger for stærkt handicappede udbygges, så alle kan få dækket kørselsbehovet lokalt, regionalt og på landsplan.
6) Gader, veje m.v. bør udformes på en sådan måde, at fremkommeligheden for alle handicapgrupper sikres i videst muligt omfang.
7) Ved planlægning og projektering af trafikanlæg skal den ansvarlige myndighed sikre, at anlæggene udføres handicapegnet.
En sådan handicapegnethed sikres bedst gennem et nært samarbejde med de handicappedes organisationer.
8) Den betydelige styrkelse af forsknings-, udviklings- og oplysningsarbejdet om handicappedes forhold i trafikken, som er sket i de senere år, skal fortsættes.
Oprindeligt fremsat beslutningsforslag Blad nr 536 Folketinget pålægger regeringen inden årets udgang at fremsætte forslag til handlingsplan på kortere og længere sigt, der forbedrer trafik- og adgangsforholdene for handicappede.
 Handlingsplanen skal indeholde følgende punkter:
1. Handicappede må sikres adgang til læger, tandlæger, fysioterapeuter, apoteker m.v. ved, at fysiske forhindringer fjernes over en årrække.
2. Trafikterminaler, dvs. tog- og busstationer, færgehavne og lufthavne samt andre offentlige bygninger og anlæg, skal indrettes tilgængelige for handicappede.
3. Transportmidler, dvs. busser, hyrevogne, tog, færger og fly, bør i videst muligt omfang være tilgængelige for handicappede.
4. Telebussystemer og kørselsordninger udbygges, så alle kan få dækket kørselsbehovet lokalt, regionalt og på landsplan.
5. Gader, veje m.v. bør udformes på en sådan måde, at fremkommeligheden for alle handicapgrupper sikres.
6. Ved planlægning og projektering af trafikanlæg forpligtes den ansvarlige myndighed til at indhente udtalelse fra de handicappedes organisationer.
7. Der iværksættes øget forskning og oplysning om handicappedes vilkår i trafikken.
BEMÆRKNINGER TIL FORSLAGET ALMINDELIGE BEMÆRKNINGER Særforsorgens udlægning og det internationale handicapår i 1981 var med til at sætte gang i udviklingen for at fremme forbedringer af handicappedes vilkår i samfundet.
Ministeren for offentlige arbejder igangsatte et udvalgsarbejde, som blev afsluttet i oktober 1983 med en rapport.
Dette arbejde har ligeledes bidraget til forbedringer.
Målsætningen er at skabe en tilværelse så nær det normale som muligt for alle handicappede.
Dette forudsætter bl.a., at samfundets fysiske indretning i enhver henseende planlægges og udformes på en måde, så alle frit og uhindret kan benytte samfundets muligheder.
Den netop afsluttede ideekonkurrence om forbedring af vilkårene i trafikken for mennesker med handicap vidner om, at der stadig er mange problemer og stærkt behov for øget forskning.
Derfor er det forslagsstillernes opfattelse, at der er brug for en vedvarende systematisk og målrettet indsats og en prioritering af aktiviteterne på kortere og længere sigt.
Ved udarbejdelse af regeringens handlingsplan bør det overvejes, hvorledes indsatsen koordineres med de øvrige ansvarlige myndigheders tiltag, så målsætningen fremmes på alle planer i samfundet.
Ligeledes bør de handicappedes organisationer inddrages såvel lokalt, regionalt som centralt.
De økonomiske konsekvenser af forslaget er vanskelige at opgøre, før handlingsplanen er udarbejdet.
Der vil blive tale om udgifter for såvel stat, amtskommune og kommuner.
Tidligere trafikminister Arne Melchior skrev i indbydelsen til ideekonkurrencen (1986):
»Personer med handicap har krav på, at de kan komme omkring og deltage aktivt i samfundslivet på linje med andre mennesker.
Men samfundet - og herunder dets trafikmidler - er ikke altid indrettet hensigtsmæssigt for personer med handicap.
Nogle gange er det omtanke, der mangler.
Andre gange er det viden og ideer.
(Penge bør det ikke skorte på i den sammenhæng).« BEMÆRKNINGER TIL DE ENKELTE PUNKTER ad 1 Handicappede medborgere er i betydeligt omfang afskåret fra at benytte de offentlige sundhedsydelser og service, f.eks.
fysioterapi, læge- og tandlægekonsultationer, apoteker og lignende, alene fordi de fysiske adgangsforhold umuliggør dette.
 Denne situation er uholdbar og må bringes til ophør over en årrække.
I forbindelse med indgåelse af overenskomst med det offentlige kunne der eventuelt stilles krav om, at den sundhedsmæssige bistand skal være tilgængelig for handicappede.
ad 2 og 3 Det er målet, at kollektive trafikmidler, trafikterminaler og andre offentlige bygninger skal indrettes tilgængelige for handicappede.
Der bør satses på niveaufri indgangspartier, køreramper, elevatorer samt etablering af handicapegnede toiletter.
Eksisterende bygninger m.v. gennemgås med henblik på at bedre forholdene for handicappede over en periode.
Forslagsstillerne er bekendt med det samarbejde, der foregår mellem handicaporganisationerne og DSB med henblik på at gøre toge og stationer tilgængelige for bevægelseshæmmede og gøre informationssystemerne egnede for både syns- og hørehandicappede.
Dette udviklingsarbejde bør intensiveres og inspirere andre ansvarlige myndigheder for offentlig persontransport til en lignende indsats.
ad 4 Selv om der gøres en stor indsats for at bedre adgangsforholdene til de kollektive trafikmidler, vil der dog fortsat være behov for kørselsordninger for grupper af handicappede.
Kørselsordningen for stærkt handicappede bør udbygges i alle amter i samarbejde med de handicappedes organisationer.
HTs forsøg med telebusser har klart vist, at det løser generelle problemer i trafiksvage områder.
Systemet kan udbygges til effektiv betjening af handicappede, herunder også plejehjemsbeboere.
Det er vigtigt, at der også skabes mulighed for kørsel uden forudbestilling.
ad 5 Gader, veje, fortove, stier, pladser, gadekryds, vejbroer og tunneler bør udformes på en måde, der sikrer fremkommelighed for alle handicapgrupper.
Dette krav er ubetinget for nye anlæg, mens eksisterende må sikres i forbindelse med reparationer eller omlægninger i øvrigt.
Dansk Ingeniørforenings anvisning for planlægning og indretning af udendørs områder med henblik på handicappedes færden skal i videst muligt omfang anvendes.
ad 6 Det er vigtigt, at handicappede tages med på råd, når offentlige myndigheder planlægger og etablerer trafikanlæg.
For at sikre handicappedes indflydelse forpligtes offentlige myndigheder til at indhente udtalelser fra handicappedes organisationer.
ad 7 Der må satses på øget og systematisk forskning og ideeudvikling inden for alle områder, der omhandler handicappedes forhold i trafikken.
Forskningen skal medvirke til at opfylde de målsætninger, der er skitserede under de øvrige punkter.
Det kunne overvejes at reservere en vis procentdel af forskningsmidlerne til ovennævnte formål.
Bestræbelser på at udbrede kendskabet til handicappedes vilkår bør intensiveres.
Det kan bl.a. ske ved oplysningskampagner målrettet forskellige grupper, f.eks. beslutningstagere og teknisk-administrativt personale i stat, amtskommuner og kommuner samt relevante personalegrupper, der yder service til handicappede.
Der må også sættes ind med mere oplysning til befolkningen som helhed.
Det kan ske via Statens Informationstjeneste, radio, tv (bl.a.
OBS-udsendelser), undervisning i skole og fritid m.v.
Kommuner bør forpligtes til at udarbejde en »handiguide«, der  

 giver borgere med handicap oplysning om byens og områdets indretning for så vidt angår handicapegnethed.
En sådan forpligtelse ville uden tvivl fremme processen med tilpasning af udemiljøet, så det bliver mere menneskeligt og anvendeligt for personer med handicap.
