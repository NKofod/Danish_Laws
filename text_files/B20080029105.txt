Bekendtgørelse om betaling for kontrol med autoriserede laboratorier I medfør af § 1, stk. 3, nr. 11, i lov om foderstoffer, jf. lovbekendtgørelse nr. 762 af 29. juni 2006, og § 1, stk. 3, nr. 7, i lov om gødning og jordforbedringsmidler m.m., jf. lovbekendtgørelse nr. 853 af 25. september 1996, samt efter bemyndigelse fastsættes:
§ 1. Laboratorier, der ansøger om autorisation til en analysemetode efter bekendtgørelse om autoriserede laboratorier, skal på ansøgningstidspunktet betale et anmeldelsesgebyr til dækning af Plantedirektoratets udgifter ved behandling af ansøgningen og meddelelse af autorisation.
Gebyret udgør:
1) 15.060 kr. pr. laboratorium, eller 2) 12.050 kr. pr. laboratorium, hvis alle de metoder, laboratoriet ønsker autoriseret, er akkrediterede efter DS/EN ISO/IEC 17025.
 Stk. 2. Hvis laboratoriet meddeles autorisation, skal det ikke betale grundgebyr (jf. § 2) det ansøgende kalenderår.
§ 2. Autoriserede laboratorier skal betale et årligt grundgebyr, der udgør 1) 15.060 kr. pr. laboratorium, eller 2) 12.050 kr. pr. laboratorium, hvis alle de metoder, laboratoriet ønsker autoriseret, er akkrediterede efter DS/EN ISO/IEC 17025.
 Stk. 2. Pr. autoriseret analysemetode betaler laboratoriet et kontrolgebyr på 3.116 kr. det kalenderår, der ansøges om en autoriseret analysemetode, derefter et årligt kontrolgebyr på 3.116 kr.
 Stk. 3. Laboratorier, der udfører analyser efter bekendtgørelse om autoriserede laboratorier i deres udenlandske afdelinger, skal dække Plantedirektoratets omkostninger til tilsynsbesøg på de udenlandske afdelinger efter Finansministeriets cirkulære om satsregulering for tjenesterejser.
 § 3. Det årlige grund- og kontrolgebyr, jf. § 2, beregnes i finansåret 2008 forholdsmæssigt, idet gebyret for perioden 1. januar 2008 til 30. april 2008 beregnes på grundlag af takster i bekendtgørelse nr. 1715 af 21. december 2006 om betaling for kontrol med autoriserede laboratorier.
§ 4. Laboratorier, der afmelder deres autorisation og dermed kun er autoriseret en del af året, kan ikke kræve hel eller delvis tilbagebetaling af grundgebyr.
Tilsvarende gælder for tilbagebetaling af kontrolgebyr ved afmelding af en autoriseret analysemetode.
 § 5. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 Stk. 4. Der er udpantningsret for gebyrer, herunder rykkergebyrer og renter.
 § 6. Bekendtgørelsen træder i kraft den 1. maj 2008.
 Stk. 2. Bekendtgørelse nr. 1715 af 21. december 2006om betaling for kontrol med autoriserede laboratorier ophæves.
