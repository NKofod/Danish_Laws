Betænkning afgivet af Beskæftigelsesudvalget den 11. december 2019 Betænkning over Forslag til lov om ændring af lov om en aktiv beskæftigelsesindsats (Afskaffelse af dokumentationskrav for fastholdelsesfleksjob for seniorer) [af beskæftigelsesministeren (Peter Hummelgaard)]:
1. Ændringsforslag Enhedslistens medlemmer af udvalget har stillet 2 ændringsforslag til lovforslaget.
2. Korrektion vedrørende lovforslagets økonomiske virkning Beskæftigelsesministeren har sendt et brev til udvalget, hvor de økonomiske konsekvenser for lovforslaget korrigeres som følge af forslagets virkning på det særlige fleksbidrag, som kommunerne har ret til, når de modtager refusion på 20 pct. af udbetalt flekstilskud.
Dette betyder, at de statslige udgifter øges, imens de kommunale udgifter tilsvarende sænkes.
De samlede offentlige udgifter til lovforslaget er således uændret.
Brevet med rettelserne af de økonomiske konsekvenser er omdelt på L 53  bilag 4.
3. Indstillinger Et flertal i udvalget (udvalget med undtagelse af EL og ALT) indstiller lovforslaget til vedtagelse uændret.
Flertallet vil stemme imod de af Enhedslisten stillede ændringsforslag.
 Et mindretal i udvalget (EL og ALT) indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal, tiltrådt af et mindretal (ALT):
 1) Før nr. 1 indsættes som nyt nummer:
»01. I § 118, stk. 2, udgår nr. 4.« [Konsekvens af ændringsforslag nr. 2] 2) Nr. 1 affattes således:
 »1. § 119 affattes således:
»§ 119. En person kan blive ansat i et fleksjob på den hidtidige arbejdsplads, såfremt pågældende opfylder betingelserne for fleksjob, jf. § 116.«« [Ret til fleksjob på hidtidig arbejdsplads for alle] Bemærkninger Til nr. 1 Konsekvens af ændringsforslag nr. 2.
Til nr. 2 Det vil være en kæmpe fordel for alle parter, hvis kravet om 12 måneders forudgående ansættelse under overenskomstens sociale kapitler eller på særlige vilkår ophæves for alle, der ønsker at blive ansat i fleksjob på deres hidtidige arbejdsplads.
Det er en fordel både for den borger, der er visiteret til fleksjob, for arbejdsgiveren, der kan fastholde en erfaren arbejdskraft, og for kommunen, der sparer en lang og ressourcekrævende sagsbehandling.
EL henstiller til Folketinget, at Folketinget følger anbefalingerne fra Dansk Arbejdsgiverforening, FH, Foreningen af Kommunale Social-, Sundheds- og Arbejdsmarkedschefer i Danmark, Akademikerne, Dansk Magisterforening, Dansk Socialrådgiverforening, Gigtforeningen og Ældre-Sagen og ophæver dokumentationskravet om 12 måneders forudgående beskæftigelse under sociale kapitler eller på særlige vilkår, således, at alle, der er visiteret til fleksjob, og ikke kun seniorer, får ret til et fastholdelsesfleksjob.
På den baggrund foreslår Enhedslisten, at alle får ret til et fleksjob på den hidtidige arbejdsplads, såfremt de opfylder de øvrige betingelser for ret til fleksjob.
5. Udvalgsarbejdet Lovforslaget blev fremsat den 13. november 2019 og var til 1. behandling den 28. november 2019. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 2. oktober 2019 dette udkast til udvalget, jf.
BEU alm. del  bilag 4. Den 13. november 2019 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Nils Sjøberg (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
