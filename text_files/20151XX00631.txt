Skriftlig fremsættelse den 1. april 2016 Christian Poll (ALT):
 Herved tillader jeg mig for Folketinget at fremsætte:
 Forslag til folketingsbeslutning om etablering af et uafhængigt, fagligt baseret biodiversitetsråd.
(Beslutningsforslag nr.
B 121) Forslag til folketingsbeslutning om at alle politikredse får en natur- og miljøfaglig specialanklager med særlige kompetencer inden for natur- og miljøkriminalitet.
(Beslutningsforslag nr.
B 122) Forslag til folketingsbeslutning om fritagelse af jordskatbeskatning for arealer udlagt til natur med biodiversitetsformål.
(Beslutningsforslag nr.
B 123) Forslag til folketingsbeslutning om at øget gødskning forudsætter at jord tages ud af omdrift.
(Beslutningsforslag nr.
B 121, B 122, B 123 og B 124) I januar fremlagde Alternativet en naturpakke med 42 konkrete forslag til naturpolitikken.
Pakken var tænkt som et idékatalog med konkrete initiativer, som vi ønsker at samarbejde med Folketingets øvrige partier om på naturområdet.
Vores naturpakke er vores ideer til de første skridt mod Danmarks mål om at standse tilbagegangen af biodiversiteten inden 2020 og består af fire indsatsområder: plads, dynamik, bevarelse og sameksistens.
 Af disse 42 forslag fremsætter vi her fire, som vi håber at et flertal i Folketinget vil samarbejde om at føre ud i livet.
De tre første forslag (B 121, B 122 og B 123) handler om at føre naturpolitik på naturens præmisser.
Det sidste forslag (B 124) er tænkt som en »tillægspakke« til L 68, hvor vi håber at kunne samle et flertal for at afbøde de negative konsekvenser for naturen, som følger af den øgede gødskning i forbindelse med landbrugspakken.
Danmark har gjort sig til et af de få lande i verden, der nægter at lade blot en begrænset del af naturen i fred.
Selv overopdyrkede og tætbefolkede Holland har mere vild natur, end vi har herhjemme.
Ethvert vandløb, hvert et bakkedrag og enhver lysning er i Danmark blevet set som en ressource, som vi kan underlægge vores traktorer og mejetærskere og udnytte til det sidste.
Det har vi gjort med åbne øjne, fordi antagelsen er, at det har gjort os økonomisk rigere.
Uden for enhver tvivl er det imidlertid, at naturen samtidig er blevet fattigere.
Flere og flere danske dyr og planter er truede.
Levestederne forsvinder, bliver mindre og mindre eller bliver så usammenhængende, at flere arter taber deres kamp for overlevelse.
Når naturen bliver fattigere, bliver også vi fattigere.
Sådan ser vi i hvert fald på det i Alternativet.
Disse fire beslutningsforslag kan hjælpe den trængte natur nu og her og på sigt, men bag dem ligger også et natur- og livssyn, vi gerne vil introducere i den politiske debat.
I det natur- og livssyn ligger nemlig et opgør med den nytteforståelse, der hidtil har præget naturpolitikken.
Vi vil ikke længere se naturen som en ressource, men snarere give plads til naturen og sætte den fri.
Sådan får vi generøsiteten, ydmygheden og respekten for livets udfoldelse på jorden tilbage.
Vi mener, at en vild og rig natur har værdi på et højere menneskeligt niveau.
Vi tror nemlig på, at det er i naturen, at vi drages af livets forunderlighed og lærer at forstå livets udvikling og tilpasning.
En vild og mangfoldig natur er en del af livets udfoldelse, og når vi giver plads til den, så bør det ske i erkendelse og værdsættelse af livets mirakel.
Naturen er et af livets mirakler.
Naturen er ikke vigtigere end kunsten, legen, menneskers liv og død, forskningen eller kærligheden  men naturen er udfoldelse af spontant liv uden bagtanke, plan, skyld og dom, og det har vi som mennesker brug for at give plads til.
Det er derfor, vi tager naturen så seriøst.
Det er derfor vi siger, at vi i Danmark er for rige til at have en fattig natur.
Det er derfor, at vi vil sikre alle samfundsgrupper bedre adgang til naturen.
Og det er derfor, at vi vil integrere naturen og naturhensyn langt bedre i landbrug, skovbrug og ikke mindst planlægning og udvikling af byerne.
Det er kort sagt derfor, at vi vil føre naturpolitik på naturens præmisser.
Og det er derfor, at vi i dag fremsætter disse fire forslag.
Essensen af livet er ikke nødvendigvis, at vi er mætte og sunde og lever længe.
Det er alle vigtige rammer, men vi vil gerne åbne for en debat om, at det måske ikke er hele essensen.
Essensen er måske snarere, at vi er nærværende og kreative, så vi får chancen for at bevidne og deltage i udfoldelsen af livet på jorden.
Det gælder fredfyldtheden ved at være i naturen, nærværet under barnefødsler, kreativiteten i teatersalen, skabelsen foran lærred eller papir, børnenes leg efter skole, den fri forskers undren samt nysgerrigheden og duften, når man skræller en appelsin.
Alle disse ting lader sig i det dominerende økonomisk-politiske paradigme svært indfange som de reelt værdiskabende aktiviteter, de er.
Vi håber, at vi med disse forslag kan åbne for en debat om, hvad der egentlig giver mening i livet.
I konkurrencesamfundets hamsterhjul tvinges vi til at leve op til samfundets nyttekrav i en sådan grad, at der bliver dårligt plads til at dvæle ved havets farveskift og duften af appelsin.
Derfor er der behov for en seriøs politisk debat om at sikre, at pladsen til den værdifulde  men ikke nødvendigvis økonomisk omsættelige  udfoldelse af det levende liv og prioriteringen af naturen.
To tredjedele af danskerne bruger naturen mindst en gang om ugen, mens 97 pct. af alle danskere vurderer deres seneste oplevelse i naturen som positiv.
Herudover har Danmarks Naturfredningsforening 125.000 medlemmer, mens WWF har 19.000 medlemmer og partnerskaber.
Danskerne vil gerne naturen.
I en anerkendelse af livets essens skal vi derfor turde prioritere naturen politisk og økonomisk.
Det betyder, at vi må investere.
Men enhver krone investeret vil komme tifold igen på den sociale og miljømæssige bundlinje.
 Idet jeg i øvrigt henviser til beslutningsforslagene og de ledsagende bemærkninger, skal jeg hermed anbefale beslutningsforslagene til det Høje Tings velvillige behandling.
