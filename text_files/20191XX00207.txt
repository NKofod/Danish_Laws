Skriftlig fremsættelse (20. november 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om ændring af ligningsloven og forskellige andre love (Fastholdelse af beskatningen af fri telefon og internet m.v.) (Lovforslag nr.
L 73) Regeringen vil investere i fællesskabet og sætter velfærden og klimaet først.
Skal de udfordringer, som Danmark står over for, løses, kræver det vilje til prioriteringer.
Derfor ønsker regeringen at fastholde den nuværende beskatning af fri telefon og internet.
 Med dette lovforslag tages også et konkret skridt i retning af at mindske indkomstforskellene i det danske samfund ved at fastholde en rimelig beskatning af et personalegode, som stilles til privat rådighed.
 Med fastholdelse af beskatningen fastholdes også det skatteretlige udgangspunkt om, at aflønning beskattes ens, uanset om aflønningen sker kontant eller på anden vis, f.eks. i form af fri telefon.
 Af hensyn til kontinuitet i administrationen hos erhvervslivet og den offentlige administration er det vigtigt, at lovforslaget vedtages, inden skattefritagelsen træder i kraft den 1. januar 2020. Lovforslaget sendes derfor af tidsmæssige årsager i fem dages høring samtidig med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
