Ligebehandlingsnævnets afgørelse om alder - ansættelse - ej medhold J.nr. 2016-6810-03343 En 17-årig pige fik afslag på sin ansøgning som bartender og opvasker med henvisning til, at hun var for ung.
Det fremgik blandt andet af opslaget, at arbejdet skulle foregå efter sengetid.
Den særlige beskyttelse af unge under 18 år i særligt restaurationsloven var til hinder for ansættelse af klager som bartender eller opvasker.
Det var derfor ikke i strid med forskelsbehandlingsloven, at indklagede meddelte klager afslag på hendes jobansøgning under henvisning til, at hun var for ung.
 Klager fik derfor ikke medhold.
 Klagen drejer sig om påstået forskelsbehandling på grund af alder i forbindelse med, at en 17-årig fik afslag på sin ansøgning som bartender og opvasker på en cocktailbar.
Ligebehandlingsnævnets afgørelse Det var ikke i strid med forskelsbehandlingsloven, at indklagede gav klager afslag på ansøgningen til stillingen som bartender og opvasker under henvisning til, at klager var for ung.
Sagsfremstilling Indklagede cocktailbar søgte bartendere og barbacks (opvaskere) i et opslag på facebook.
Det fremgår blandt andet af opslaget, at arbejdet foregår efter sengetid.
Klager, der på daværende tidspunkt var 17 år, søgte ansættelse hos indklagede.
Klager oplyste blandt andet, at hun var 17 år og gik på gymnasiet, samt at hun havde erfaring med promovering og i at omgås andre mennesker.
 Klager fik afslag på ansøgningen med begrundelsen: Du er desværre lige en 5-7 år for ung i forhold til hvad jeg ansætter bag baren.
Klager skrev herefter til indklagede: Barback? .
Hvortil indklagede svarede: 3-4 år for ung.
Parternes bemærkninger Klager gør gældende, at hun har været udsat for forskelsbehandling på grund af sin alder, da indklagede foretrækker at ansætte ældre personer.
Hun ønsker en godtgørelse.
 Klagers chancer for ansættelse var forringede alene på grund af hendes alder.
 Man må ikke søge eller foretrække medarbejdere i bestemte aldersgrupper.
 Indklagede har ikke fremsendt bemærkninger til klagen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet med videre (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse.
 Med henblik på at beskytte børn og yngre lønmodtagere er forbuddet mod forskelsbehandling på grund af alder imidlertid ikke til hinder for fastsættelse af aldersgrænser for adgang til beskæftigelse ved lov eller i medfør af lov.
Det følger af restaurationsloven, at personer under 18 år ikke i åbningstiden må være beskæftiget i serveringslokaler, garderober eller toiletter på serveringssteder, hvor der udskænkes stærke drikke.
Dette gælder ikke for personer, der er under uddannelse i tjenerfaget eller er uddannet i dette fag, eller værtens børn eller børnebørn.
 Det fremgår af arbejdsmiljøloven, at unge under 18 år ikke må arbejde i tidsrummet mellem kl. 20 og kl. 6. Bestemmelsen kan i særlige tilfælde fraviges for fag eller fagområder, dog således at unge under ingen omstændigheder må arbejde i tidsrummet mellem kl. 24 og kl. 4.
 Der er således fastsat særlige regler for muligheden for på serveringssteder som indklagedes at beskæftige unge under 18 år.
 Det må lægges til grund, at arbejdet som bartender eller opvasker hos den indklagede cocktailbar foregår på serveringssteder, hvor der serveres stærke drikke, og at i hvert fald dele af arbejdstiden ligger i tidsrummet mellem kl. 20 og kl. 6.
 Efter en samlet vurdering af oplysningerne i sagen lægger nævnet herefter til grund, at den særlige beskyttelse af unge under 18 år i særligt restaurationsloven var til hinder for ansættelse af klager til arbejde som bartender eller opvasker hos den indklagede cocktailbar.
 Det er således nævnets vurdering, at det ikke var i strid med forskelsbehandlingsloven, at indklagede meddelte klager afslag på hendes jobansøgning under henvisning til, at hun var for ung.
 Klager får derfor ikke medhold i klagen.
