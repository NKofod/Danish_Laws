Nr BTL 140 Betænkning over Forslag til lov om ændring af lov om forsikring mod følger  

 af arbejdsskade (Indførelse af pludselige løfteskader som nyt  

 arbejdsskadebegreb m.v.)   

 Nr L 140 1995-96, 1. samling Afgivet af Socialudvalget Afgivet: 19960423 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Et af udvalgets spørgsmål og socialministerens svar herpå er optrykt som  

 bilag til betænkningen.
 Endvidere har udvalget modtaget skriftlige og mundtlige henvendelser fra:
Dansk Kiropraktor-Forening, Forbundet af Offentligt Ansatte, Funktionærernes og Tjenestemændenes Fællesråd, LO Storkøbenhavn, Preisler, Jan, Rigshospitalet, Sammenslutningen af Landbrugets Arbejdsgiverforeninger, SiD-Kastrup og Socialpædagogernes Landsforbund.
 Der er af socialministeren og et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det af  

 socialministeren stillede ændringsforslag.
Et mindretal inden for flertallet (Det Konservative Folkepartis medlemmer  

 af udvalget) udtaler, at lovforslaget er et led i udmøntningen af de i  

 betænkning 1282/1994 indeholdte anbefalinger om ændringer i det gældende  

 arbejdsskadeforsikringssystem.
Socialministeren har over for udvalget  

 bekræftet, at det videre arbejde i forbindelse hermed, herunder etableringen  

 af den nye administrative struktur på erhvervssygdomsområdet, gennemføres i  

 overensstemmelse med de i betænkningen anførte økonomiske og administrative  

 forudsætninger.
Et mindretal (Venstres medlemmer af udvalget) indstiller  

 lovforslaget til forkastelse ved 3. behandling.
Mindretallet vil  

 stemme for det af socialministeren stillede ændringsforslag og imod de af  

 mindretallet stillede ændringsforslag.
Mindretallet udtaler, at grundlaget for Venstres arbejdsskadepolitik er,  

 at der bør være en nøje sammenhæng mellem arbejdsgiverens ansvar og  

 erstatningspligt.
Arbejdsgiveren skal yde fuld erstatning, når en medarbejder  

 kommer til skade på arbejdspladsen, og når forholdene på arbejdspladsen  

 påfører medarbejderen en erhvervssygdom.
Venstre ønsker således en klar og  

 tydelig placering af ansvaret for arbejdsmiljøet på den enkelte arbejdsplads.
Det er Venstres opfattelse, at erstatningerne på arbejdsskadeområdet ikke  

 står i et rimeligt forhold til den generelle livskvalitetsforringelse, som en  

 arbejdsskade medfører.
Erstatningerne er for små.
Sammenhængen mellem ansvar  

 og erstatningspligt er for lille.
Lovforslaget indebærer, at arbejdsskadebegrebet gøres så bredt, at  

 arbejdsgiverne skal yde erstatning vedrørende hændelser eller skader, som de  

 ikke på nogen rimelig måde kan siges at have et ansvar for.
Ansvar og  

 erstatningspligt hænger ikke sammen i lovforslaget.
Lovforslagets gennemførelse betyder, at arbejdsskadeforsikringen i højere  

 grad får karakter af en social ordning.
Venstre vender sig imod denne  

 udvikling.
Arbejdsskadeerstatning bør ikke være en social ydelse.
Det bør  

 være en erstatning, som følger af, at den enkelte arbejdsgiver har et ansvar  

 for arbejdsmiljøet på arbejdspladsen.
 Venstre finder endvidere, at arbejdsskadeforsikringssystemets voksende  

 karakter af en social ordning vil gøre det umuligt at skabe sammenhæng mellem  

 arbejdsskadernes livskvalitetsforringelser og erstatningernes størrelse.
 Venstre frygter desuden, at den manglende sammenhæng mellem  

 arbejdsgivernes ansvar og arbejdsskadebegrebet kan føre til en vis svækkelse  

 af arbejdsgivernes agtpågivenhed over for arbejdsskader.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med de  

 stillede ændringsforslag.
Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 4 og nr. 9  

 stillede ændringsforslag.
Mindretallet vil stemme imod de under nr. 1-3, 5-8  

 og 10 stillede ændringsforslag.
Mindretallet mener ikke, at det er rimeligt, at det skal være et kriterium  

 for at få anerkendt en løfteskade, at personen i forvejen havde tungt  

 løftearbejde.
Mange personer, der normalt ikke har tungt løftearbejde, kan  

 fra tid til anden komme ud for at skulle løfte tunge ting.
Hvis de øvrige  

 betingelser er opfyldt og der er en årsagssammenhæng mellem løftet og skaden,  

 bør der udbetales erstatning.
Ændringsforslag Til § 1Af et mindretal (SF og EL):
 1) I det under nr. 3 foreslåede § 9 a, stk. 1, udgår  

 ordet »spontant«.
 2) I det under nr. 3 foreslåede § 9 a, stk. 1,  

 ændres »umiddelbar i tilknytning til løftearbejde« til:  

 »umiddelbar i tilknytning til løfte-, skub- eller trækarbejde«.
 3) I det under nr. 3 foreslåede § 9 a, stk. 1, udgår  

 ordene »i akavede stillinger«.
 Af et mindretal (SF og EL), tiltrådt af et mindretal (FP):
 4) I det under nr. 3 foreslåede § 9 a, stk. 1, udgår  

 ordene »hos personer, som i øvrigt har belastende løftearbejde«.
 Af et mindretal (SF og EL):
 5) I det under nr. 3 foreslåede § 9 a, stk. 1,  

 ændres »når skaden må anses for udelukkende eller i overvejende grad at  

 være forårsaget af løftearbejdet« til: »når skaden må anses for i  

 overvejende grad at være forårsaget af arbejdet«.
 6) Den under nr. 4 foreslåede affattelse af § 18  

 affattes således:
 »§ 18. Socialministeren fastsætter regler om, at læger,  

 tandlæger og andet praktiserende sundhedspersonale skal anmelde såvel klare  

 som formodede tilfælde af erhvervssygdomme, som de pågældende gennem deres  

 erhverv bliver bekendt med, til Arbejdsskadestyrelsen og Arbejdstilsynet.
Stk. 2. Socialministeren fastsætter regler om, at læger og andet  

 praktiserende sundhedspersonale skal anmelde såvel klare som formodede  

 løfteskader, jf. § 9 a, som de igennem deres erhverv bliver bekendt med, til  

 Arbejdsskadestyrelsen og Arbejdstilsynet.« 7) Efter nr. 4 indsættes som nyt nummer:
 »01. § 30, stk. 5, affattes således:
»Stk. 5. Chefen for Arbejdsskadestyrelsen fastsætter regler  

 om, i hvilket omfang der kan ske dækning af udgifter efter stk. 1-4. Chefen  

 for Arbejdsskadestyrelsen fastsætter endvidere regler om, i hvilket omfang  

 udgifter efter stk. 1-4 dækkes under sagens behandling, uanset skaden ikke  

 kan anerkendes efter § 9.« 8) Efter nr. 5 indsættes som nyt nummer:
 »02. Efter § 58 indsættes som ny paragraf:
»§ 58 a.
Uanset bestemmelserne i § 58, stk. 1, kan  

 socialministeren indstille til Arbejdsskadestyrelsen at optage sygdomme på  

 den i § 10, stk. 1, nr. 1, nævnte fortegnelse.« Til § 2Af socialministeren , tiltrådt af udvalget :
 9) Paragraffen affattes således:
»§ 2 Loven træder i kraft den 8. maj 1996 og finder  

 anvendelse på pludselige løfteskader, der indtræder den 1. juni 1996 eller  

 senere.« Af et mindretal (SF og EL):
Underændringsforslag til ændringsforslag nr. 9 10) I den under ændringsforslag nr. 9  

 foreslåede affattelse af § 2 ændres »og finder anvendelse på pludselige  

 løfteskader, der indtræder den 1. juni 1996 eller senere« til: »,  

 men finder også anvendelse på pludselige løfteskader, der er indtruffet før  

 denne dato.« Bemærkninger Til nr. 1 En pludselig løfteskade, der opstår i umiddelbar tilknytning til  

 løftearbejdet er altid spontan.
Spontaniteten er indholdt i både  

 »pludselig« og »i umiddelbar tilknytning til«.
Der er  

 derfor ikke nogen grund til at »spontant« står som et yderligere  

 krav for, at en løfteskade skal kunne anerkendes.
Til nr. 2 Med ændringsforslaget defineres pludselige løfteskader, så også  

 skub og træk af vogne eller byrder omfattes af lovforslaget.
Træk og skub  

 anerkendes ikke som løft, men er belastende i samme grad som løft.
Ved at  

 medtage træk- og skubarbejde udgås, at varige muskel-, nerve- og ledskader  

 med årsag i belastende træk- og skubarbejde afvises, fordi der ikke indgår et  

 løft i den konkrete situation.
Til nr. 3 Ændringsforslaget betyder, at det ikke er en forudsætning, at de  

 pågældendes løfte-, træk- og skubarbejde er foregået i akavede stillinger.  

 Løfteskader, der i overvejende grad er forårsaget af arbejdet, skal ikke  

 kunne afvises, fordi der ikke indgår en akavet stilling i den konkrete  

 situation, når skaden må anses for i overvejende grad at være forårsaget af  

 arbejdet.
En afvisning af anerkendelse af arbejdsskader med udgangspunkt i,  

 at arbejdet ikke er foregået i en akavet stilling - uanset skaden må anses  

 for i overvejende grad at være forårsaget af arbejdet - forekommer  

 uforståelig.
Til nr. 4 Ændringsforslaget betyder, at det ikke er en forudsætning, at de  

 pågældende i øvrigt har belastende løfte-, træk- og skubarbejde for at få  

 løfteskaden anerkendt, når skaden må anses for i overvejende grad at være  

 forårsaget af arbejdet.
Det forekommer ikke rimeligt, at dette nye  

 arbejdsskadebegreb kræver, at man i øvrigt har belastende løftearbejde.
Til nr. 5 Ændringsforslaget betyder, at skaden må anses for i overvejende  

 grad at være forårsaget af arbejdet for at blive anerkendt som arbejdsskade.  

 Formuleringen i lovforslaget er, at skaden må anses for udelukkende eller i  

 overvejende grad at være forårsaget af arbejdet for at blive anerkendt som  

 arbejdsskade.
Udelukkende må betragtes som at være indeholdt i »i  

 overvejende grad«, hvorfor det forekommer som dobbelt konfekt også at  

 anvende et begreb som udelukkende.
Til nr. 6 Det forekommer ulogisk, at det alene skal være læger, der har  

 anmeldepligt.
Retten og pligten til anmeldelse bør følges ad, idet en  

 undladelse af anmeldelsen af formodede arbejdsskader betyder, at skaden måske  

 aldrig bliver anmeldt.
Den forebyggende effekt, der ligger i, at skaderne  

 altid anmeldes, forsvinder hermed.
Oplysninger om den skadelidtes generelle  

 helbredsmæssige forhold, som er væsentlige for sagens behandling, kan efter  

 anmeldelsen indhentes hos det relevante sundhedspersonale, som det er  

 tilfældet i dag.
Risikoen for dobbeltanmeldelse er næppe større, idet alle  

 også i dag har ret til at anmelde en arbejdsskade.
Til nr. 7 Ændringsforslaget gør op med den hidtidige forudsætning, at  

 udgifter til behandling, genoptræning m.v. alene kan dækkes, hvis skaden  

 anerkendes.
Muligheden for helbredelse og mindskelse af varige men forøges  

 væsentligt, jo tidligere behandling, genoptræning m.v. sættes ind.
Regeringen  

 har - ikke mindst i den senere tid - lagt uhyre stor vægt på, at flest mulige  

 skal fastholdes i job.
Projekt Jobfastholdelse og arbejdet for oprettelsen af  

 skånejob er gode eksempler på, at bl.a. arbejdsskadede skal have mulighed for  

 at vende tilbage på arbejdsmarkedet - uanset at eksempelvis arbejdsskadede  

 ikke har fuld erhvervsevne.
Der er en klar samfundsmæssig interesse i at  

 sikre størst mulig helbredelse - en interesse, som den skadelidte deler.  

 Derfor skal det ikke være den enkelte skadelidtes økonomiske formåen, der er  

 afgørende for, hvilken behandling, genoptræning m.v. der ydes, indtil  

 anerkendelse eller afvisning af arbejdsskaden sker.
Samtidig undgås, at  

 arbejdsskader anerkendes, fordi der ikke er ydet tilstrækkelig behandling,  

 genoptræning m.v.
Til nr. 8 Det er uhensigtsmæssigt, at styrkeforholdene mellem  

 arbejdsmarkedets parter, som de kommer til udtryk i bl.a. forhandlinger med  

 Arbejdsskadestyrelsen, er afgørende for, hvilke sygdomme der optages på  

 fortegnelsen over erhvervssygdomme.
Lovforslaget betyder, at socialministeren  

 på lige fod med Erhvervssygdomsudvalget kan indstille til  

 Arbejdsskadestyrelsen, at sygdomme optages på listen.
 Til nr. 9 Ikrafttrædelsesdatoen foreslås ændret fra den 1. april 1996 til  

 den 8. maj 1996. Samtidig foreslås, at de nye regler om pludselige  

 løfteskader finder anvendelse for pludselige løfteskader, der indtræder den  

 1. juni 1996 og senere.
 Baggrunden for ændringsforslaget er, at tidspunktet for lovens  

 ikrafttræden er overskredet.
 Et meget kort tidsinterval mellem vedtagelse af lovforslaget og  

 retsvirkningerne af de nye regler vil give anledning til administrative  

 vanskeligheder i Arbejdsskadestyrelsen, der efter lovforslaget skal  

 administrere sagerne vedrørende de pludselige løfteskader.
 Lovforslaget indebærer, at Arbejdsskadestyrelsen skal ansætte et antal nye  

 medarbejdere til at behandle sagstilvæksten som følge af lovforslaget.
 Endvidere skal der foretages justeringer i styrelsens administrative  

 procedurer - herunder ændringer af styrelsens edb-system - som følge af  

 indførelsen af det nye skadesbegreb.
 Ansættelse af medarbejdere og de administrative justeringer kan først ske  

 efter vedtagelse af lovforslaget, idet disse forhold afhænger af det ny  

 skadesbegrebs udformning, der først kan konstateres med sikkerhed, når  

 lovforslaget er vedtaget.
 Ved at udskyde lovens retsvirkninger med 2 måneder fra den 1. april til  

 den 1. juni 1996 vil der samtidig ske en forskydning af merudgiften.
 Ved fuld virkning i 1999 skønnes lovforslaget fortsat at medføre en samlet  

 merudgift på ca. 235 mio. kr. (PL-1996). Men da merudgiften er stigende år  

 for år frem til 1999, vil en udskydelse af retsvirkningerne med 2 måneder  

 medføre lavere merudgifter i såvel 1996, 1997 og 1998 end oprindeligt  

 skønnet.
 Med retsvirkning pr. 1. juni 1996 skønnes lovforslaget at medføre en  

 samlet merudgift på ca. 8 mio. kr. i 1996. Dette beløb er fordelt med 2 mio.  

 kr. til men-godtgørelse og erstatning for tab af erhvervsevne og 6 mio. kr.  

 til administrationsbidrag og speciallægeerklæringer m.v.
 Den statslige andel af de 8 mio. kr. udgør 0,5 mio. kr., kommuner og  

 amtskommuners andel 2,5 mio kr., mens andre forsikringsselskabers andel udgør  

 5 mio. kr.
 I 1997 skønnes lovforslaget at medføre en samlet merudgift på ca. 56 mio.  

 kr. (PL-1996). Dette beløb er fordelt med 43 mio. kr. til men-godtgørelse og  

 erstatning for tab af erhvervsevne, 10 mio. kr. til administrationsbidrag og  

 3 mio. kr. til speciallægeerklæringer m.v.
 Den statslige andel af de 56 mio. kr. udgør 2 mio. kr., kommuners og  

 amtskommuners andel 20 mio. kr., mens andre forsikringsselskabers andel udgør  

 34 mio. kr.
 I 1998 skønnes lovforslaget at medføre en samlet merudgift på ca. 173 mio.  

 kr. (PL-1996). Dette beløb er fordelt med 160 mio. kr. til men-godtgørelse og  

 erstatning for tab af erhvervsevne, 10 mio. kr. til administrationsbidrag og  

 3 mio. kr. til speciallægeerklæringer m.v.
 Den statslige andel af de 173 mio. kr. udgør 7 mio. kr., kommuners og  

 amtskommuners andel 62 mio. kr., mens andre forsikringsselskabers andel udgør  

 104 mio. kr.
 I 1999 skønnes lovforslaget at medføre en samlet merudgift på ca. 235 mio.  

 kr. (PL-1996). Dette beløb er fordelt med 222 mio. kr. til men-godtgørelse og  

 erstatning for tab af erhvervsevne, 10 mio. kr. til administrationsbidrag og  

 3 mio. kr. til speciallægeerklæringer m.v.
 Den statslige andel af de 235 mio. kr. udgør 10 mio. kr., kommuners og  

 amtskommuners andel 85 mio. kr., mens andre forsikringsselskabers andel udgør  

 140 mio. kr.
 Til nr. 10 Det foreslås, at også pludselige løfteskader, der er indtruffet  

 før ikrafttrædelsesdatoen, skal være omfattet af lovforslaget.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Thomas Torp  

 Andersen (KF) Jens Jørgensen (KF) Tom Behnke (FP) nfmd.
Dansk  

 Folkeparti havde ikke medlemmer i udvalget.
Bilag Et af udvalgets spørgsmål til socialministeren og dennes besvarelse heraf Spørgsmål 19:
 Vil ministeren bekræfte, at det videre arbejde i forbindelse med  

 udmøntningen af de i betænkningen 1282/94 indeholdte anbefalinger om  

 ændringer i det gældende arbejdsskadesystem - herunder etablering af den nye  

 administrative struktur på erhvervssygdomsområdet - gennemføres i  

 overensstemmelse med de i betænkningen anførte økonomiske og administrative  

 forudsætninger.
 Svar:
Udmøntningen af de øvrige anbefalinger har ikke på nuværende tidspunkt en  

 endelig form, der kan danne grundlag for forelæggelse for Folketinget.
Der  

 foreligger således endnu ikke et egentligt gennemførelsesgrundlag.
 Ved udarbejdelsen af L 140 er der taget udgangspunkt i de anbefalinger,  

 der er fremsat af flertallet i Arbejdsskadeudvalget i betænkning nr. 1282/94,  

 således som det fremgår af bemærkningerne til lovforslaget.
 Tilsvarende er der i det videre arbejde i forbindelse med udmøntningen af  

 de i betænkning nr. 1282/94 indeholdte øvrige anbefalinger, herunder om  

 etablering af en ny administrativ struktur på erhvervssygdomsområdet, taget  

 et sådant udgangspunkt, herunder med hensyn til økonomiske og administrative  

 forudsætninger.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet et spørgsmål til socialministeren, som denne har besvaret skriftligt.
 Herefter indstiller et flertal (udvalget med undtagelse af Venstres  

 og Det Konservative Folkepartis medlemmer) lovforslaget til vedtagelse  

 i den affattelse, hvori det foreligger efter 2. behandling.
 Flertallet har lagt vægt på, at socialministeren har oplyst følgende:
 Kravet om, at den skadelidte skal have belastende løftearbejde, kan ikke  

 sammenlignes med de krav, der stilles i Erhvervssygdomsudvalget som  

 forudsætning for, at man kan få anerkendt lænderyglidelser på grund af  

 langvarigt tungt løftearbejde.
Selve definitionen af, hvad det nye arbejdsskadebegreb, der betyder en  

 udvidelse af området for anerkendelse af arbejdsskader, skal omfatte,  

 overlades til Erhvervssygdomsudvalget.
Jeg vil følge den praksis, der dannes,  

 med henblik på en orientering af Folketingets Socialudvalg.
Der vil på den  

 måde kunne foreligge et grundlag for, at Folketingets Socialudvalg kan  

 vurdere, om loven eventuelt bør tages op til revision 3 år efter  

 ikrafttrædelsen.
I den mellemliggende periode vil det blive undersøgt, om det er muligt at  

 kortlægge en sammenhæng mellem muskel-, nerve- og ledskader og belastende  

 arbejde i form af skub eller træk.
Det vil derefter blive vurderet, om der er  

 grundlag for en ændring af loven, således at også disse belastningsformer kan  

 komme i betragtning, når det overvejes, om en skade kan henføres under det  

 nye arbejdsskadebegreb.
 Et mindretal (Venstres medlemmer af udvalget) indstiller  

 lovforslaget til forkastelse ved 3. behandling.
 Et andet mindretal (Det Konservative Folkepartis medlemmer af  

 udvalget) indstiller lovforslaget til vedtagelse i den affattelse,  

 hvori det foreligger efter 2. behandling.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Jens Jørgensen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
