Nr LSF 181 Forslag til Lov om ændring af færdselsloven (Hastighedsgrænser) Fremsat af Nør Christensen (CD) Sonja Albrink (CD) Mimi Jakobsen (CD) Arne  

 Melchior (CD) den 30. januar 1990 I færdselsloven, jf. lovbekendtgørelse nr. 58 af 17. februar 1986, foretages følgende ændring:
 § 42 affattes således:
 » § 42. På andre veje end motorveje og motortrafikveje må  

 køretøjers hastighed ikke overskride følgende grænser:
 1) i tættere bebygget område: 50 km i timen.
 2) uden for tættere bebygget område: 80 km i timen.
 Stk. 2. På motorveje må hastigheden ikke overstige 120 km i timen.
 Stk. 3. På motortrafikveje uden niveauskæringer må hastigheden ikke  

 overstige 100 km i timen.
 Stk. 4. På motortrafikveje med niveauskæringer må hastigheden ikke  

 overstige 80 km i timen.
 Stk. 5. For en vejstrækning kan der fastsættes en højere hastighedsgrænse  

 end den generelle hastighedsgrænse, såfremt omstændighederne, herunder  

 trafikafviklingen, tilsiger det og afgørende færdselssikkerhedsmæssige hensyn  

 ikke taler derimod.
Stk. 6. For en vejstrækning, hvor det ikke vil være forsvarligt eller  

 ønskeligt at tillade kørsel med hastigheder svarende til den generelle  

 hastighedsgrænse, kan der fastsættes en lavere grænse.
I tættere bebygget  

 område kan der på tilsvarende måde fastsættes en lavere hastighedsgrænse for  

 et nærmere afgrænset område.« Bemærkninger til lovforslaget Lovforslaget fremsættes med det formål at øge trafiksikkerheden ved i  

 videst mulig udstrækning at få kanaliseret den gennemgående trafik ind på det  

 primære vejnet (motorveje og motortrafikveje) for at lette trafikken på det  

 sekundære vejnet med blandet trafik (motorkøretøjer, motorredskaber,  

 traktorer, knallertkørere, cyklister, fodgængere m.v.), da langt den  

 overvejende del af færdselsuheld med personskade sker på det sekundære  

 vejnet.
 Færdselslovens formål er (ud over, at trafikken skal afvikles så sikkert  

 som muligt) at afvikle trafikken så hurtigt som muligt af samfundsmæssige og  

 økonomiske hensyn.
 De nuværende generelle hastighedsgrænser på motorveje og motortrafikveje  

 fremmer ikke dette formål.
 Statistiske undersøgelser viser, at det hovedsagelig er i tættere bebygget  

 område, at færdselsuheldene sker, ligesom uheldsfrekvensen er lidt højere på  

 landeveje og motortrafikveje med niveauskæringer end på motorveje og  

 motortrafikveje uden niveauskæringer.
 Trafikmålingerne viser, at gennemsnitshastigheden på motorvejene er højere  

 end 100 km i timen, nærmere de 120 km i timen, ligesom gennemsnitshastigheden  

 på motortrafikveje og landeveje er højere end 80 km i timen, nærmere de 100  

 km i timen.
 Der er intet statistisk belæg for påstanden om, at hastigheden er  

 hovedårsagen til færdselsuheld.
 Uheldsstatistikkerne for 1986 og 1987 viser et fald i antallet af  

 færdselsuheld med personskade, og selv om der i 1988 ses en mindre stigning  

 med 229 flere tilskadekomne, er der fortsat - set i forhold til 1984 og 1985  

 - en markant forskel på omkring 1.000 færre tilskadekomne i trafikken, og  

 under 2 pct. af samtlige færdselsuheld med personskade sker på motorveje og  

 motortrafikveje uden niveauskæringer.
 De politimæssige ressourcer er ikke tilstrækkelige til at føre en effektiv  

 hastighedskontrol, og trafikanterne reagerer ikke på bøder ved at nedsætte  

 hastigheden - dette gælder specielt på motorveje og motortrafikveje.
 Det anses derfor for påkrævet at få afkriminaliseret  

 hastighedsoverskridelserne på de mere trafiksikre motorveje og  

 motortrafikveje uden niveauskæringer ved at ændre grænserne til et niveau,  

 trafikanterne i højere grad vil respektere, og som er mere i overensstemmelse  

 med de gennemsnitshastigheder, der rent faktisk køres med på disse veje.  

 Politiets ressourcer til trafikovervågning vil herefter i højere grad kunne  

 koncentreres om de trafikfarlige områder i tættere bebyggede områder, på  

 landeveje og motortrafikveje uden niveauskæringer.
Et lignende lovforslag blev fremsat af CD i folketingsåret 1988-89, men  

 forslaget blev forkastet ved 3. behandling.
Der henvises til L 45,  

 Folketingstidende 1988-89, forhandlingerne sp. 149, 1111, 10973 og 11415,  

 tillæg A sp. 1373 og tillæg B sp. 1911.
