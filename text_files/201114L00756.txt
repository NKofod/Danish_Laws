Betænkning afgivet af Udvalget for Udlændinge- og Integrationspolitik den 22. maj 2012 Betænkning over Forslag til lov om ændring af udlændingeloven (Ændring af reglerne om familiesammenføring med børn) [af justitsministeren (Morten Bødskov)] 1. Ændringsforslag Justitsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 11. april 2012 og var til 1. behandling den 17. april 2012. Lovforslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 2. marts 2012 dette udkast til udvalget, jf.
UUI alm. del  bilag 90. Den 12. april 2012 sendte justitsministeren de indkomne høringssvar og et notat herom til udvalget.
Efterfølgende sendte justitsministeren den 25. april 2012 høringssvar fra Dansk Socialrådgiverforening.
Spørgsmål Udvalget har stillet 22 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, SF, EL og LA) indstiller lovforslaget til vedtagelse med de stillede ændringsforslag.
Enhedslistens medlemmer af udvalget støtter lovforslaget og glæder sig over de klare forbedringer, der nu sker i forhold til reglerne om familiesammenføring med børn.
De betyder, at flere børn får mulighed for at leve sammen med deres forældre i Danmark.
Principielt havde EL gerne set reglerne grundlæggende ændret, så Danmark holder helt op med at straffe børn, når forældrene vælger at sende dem på såkaldte genopdragelsesrejser.
Enhedslisten har den opfattelse, at et menneske er barn til sin 18-års-fødselsdag.
Det gælder i de fleste af livets andre forhold og bør også gælde i udlændingeloven.
Derfor bør alle børn under 18 år efter Enhedslistens opfattelse have mulighed for at bo sammen med deres forældre i Danmark, hvis forældrene eller en af forældrene bor her i landet.
Grundlæggende er EL imod tanken om, at muligheden for en vellykket integration skal vurderes som forudsætning for familiesammenføring, men glæder sig over, at denne regel ikke længere gælder små børn.
Et mindretal i udvalget (V, DF og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget noterer sig, at lovforslaget samlet set svækker indsatsen mod genopdragelsesrejser, primært fordi regeringen med lovforslaget fjerner nogle af de konsekvenser, der i dag er forbundet med at sende sit barn på genopdragelsesrejse, og som er helt centrale for den præventive indsats.
En sådan svækkelse af de eksisterende regler er DF naturligvis imod, og DF vil, såfremt muligheden opstår, arbejde for, at den nuværende lovgivning i hovedtræk bliver genindført.
Genopdragelsesrejser er set med DFs øjne yderst skadelige, ikke bare for det enkelte barn, men i høj grad også for integrationen.
Et forældrepars beslutning om at sende deres barn på genopdragelsesrejse træffes ofte, fordi barnet  set med forældrenes øjne  er blevet »for dansk«, det vil sige, at barnet opfører sig dansk og antager de normer, som er typiske for danske børn.
Denne opførsel hos barnet er efter DFs mening ikke udtryk for et problem.
Tværtimod er det udtryk for, at integrationen går i den rigtige retning.
For DF er det utrolig vigtigt, at vi som samfund sender et klart signal til de forældre, der sender deres børn på genopdragelsesrejse, om, at denne samfundsskadelige adfærd ikke accepteres.
Det gør vi kun ved at opstille klare konsekvenser for forældrene.
DF har derfor med beslutningsforslaget B 18 foreslået, at forældrene, når de sender deres børn væk fra Danmark i længere tid, mødes med endnu hårdere sanktioner end i dag, nemlig at forældrenes opholdstilladelse inddrages sammen med barnets opholdstilladelse efter 3 måneders ophold i udlandet med negativ indflydelse på skolegang og integration.
Desværre var der ikke opbakning til DFs beslutningsforslag.
Og desværre bevæger vi os nu i en forkert retning, fordi konsekvenserne af en genopdragelsesrejse med dette lovforslag bliver betydelig mindre.
Realiteten er jo, at forældre til velintegrerede børn med sindsro kan sende deres børn på genopdragelsesrejse, fordi netop velintegrerede børn med et godt netværk i Danmark får lettere ved at få deres opholdstilladelse igen.
Vi fejler dermed i forhold til at beskytte de velintegrerede børn.
DF har naturligvis stor forståelse og sympati for, at man som forældre gerne vil være sammen med sine børn.
Derfor skal lovgivningen også give mulighed for, at man som udenlandsk forælder kan hente sit barn til Danmark.
Men det er for DF uforståeligt, at en udlænding, der f.eks. kommer til Danmark for at blive gift med en herboende indvandrer eller en herboende dansker, venter adskillige år med at hente sit barn fra et tidligere ægteskab hertil.
Vi ved erfaringsmæssigt, at jo længere tid, man venter med at hente et barn til Danmark fra en anden kultur, der adskiller sig meget fra den danske, des sværere bliver det at integrere dette barn i det danske samfund.
Derfor bør vi som samfund understrege over for forældrene, at de har et ansvar for, hvorvidt deres børns integration i Danmark skal lykkes.
Men det klare og tydelige forældreansvar, som er en del af den eksisterende lovgivning, udhules desværre med dette lovforslag, fordi lovforslaget bl.a. indebærer, at børn op til det fyldte 8. år ikke skal integrationsvurderes, uanset om den herboende forælder først søger barnet familiesammenført, senere end 2 år efter at det har været muligt.
Selv børn med indvandrerbaggrund, som er født og opvokset i Danmark, kan have svært ved at tilpasse sig det danske samfund.
Bl.a. derfor er det vigtigt, at børn, der skal til Danmark, og som skal leve deres liv her, kommer hertil så hurtigt som muligt i stedet for at vente i flere år i hjemlandet, for denne ventetid kan i sidste ende skade barnet og integrationen i Danmark.
DF understreger, at det i sidste ende er forældrenes ansvar at benytte sig af de muligheder, som lovgivningen giver.
DF er dog enig i, at en herboende forælder, der på grund af forhold, som forælderen ikke selv er herre over, f.eks. en tvist om forældremyndigheden, og som ikke har kunnet søge sit barn familiesammenført inden for 2-års-fristen, ikke skal være afskåret fra at få barnet til Danmark.
Pointen er, at forældrene i sådanne tilfælde kan være uden skyld i, at familiesammenføringen er blevet forsinket.
De voksne har således levet op til deres ansvar i forhold til barnet.
 En vedtagelse af lovforslaget vil ifølge DF skade integrationen og sende det signal, at forældre i årevis kan lade deres børn blive præget af værdier i hjemlandet, som er til skade for barnet, eller som vil vanskeliggøre, at barnet bliver ordentlig tilpasset det danske samfund.
4. Ændringsforslag og bemærkninger Ændringsforslag Til § 1 Af justitsministeren, tiltrådt af udvalget:
 1) I indledningen ændres »nr. 833 af 6. juli 2011« til »nr. 418 af 12. maj 2012«.
[Konsekvensændring] 2) I nr. 1 ændres i den indledende tekst »§ 9, stk. 17« til: »§ 9, stk. 16«, og det foreslåede stykke betegnes stk. 16.
[Konsekvensændring] 3) I nr. 2 ændres i den indledende tekst »§ 9, stk. 18« til: »§ 9, stk. 17«.
[Konsekvensændring] 4) I det under nr. 4 foreslåede § 17, stk. 3, 2. pkt., ændres to steder »§ 9, stk. 18« til: »§ 9, stk. 17«.
[Konsekvensændring] Bemærkninger Til nr. 1-4 Der er tale om konsekvensændringer som følge af forslag til lov om ændring af udlændingeloven og forskellige andre love, som blev vedtaget af Folketinget ved 3. behandling den 8. maj 2012.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Trine Bramsen (S) fmd.
Jacob Bjerregaard (S) Karen J.
Klint (S) Lennart Damsbo-Andersen (S) Maja Panduro (S) Ole Hækkerup (S) Sophie Hæstorp Andersen (S) Zenia Stampe (RV) Liv Holm Andersen (RV) Hans Vestager (RV) Karina Lorentzen Dehnhardt (SF) Anne Baastrup (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Gitte Lillelund Bech (V) Peter Christensen (V) Karen Ellemann (V) Michael Aastrup Jensen (V) Peter Juel Jensen (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Joachim B.
Olsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
