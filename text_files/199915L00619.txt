Tillægsbetænkning afgivet af  

 Miljø- og Planlægningsudvalget den 10. maj 2000 Tillægsbetænkning over Forslag til lov om  

 ændring af visse miljølove (Implementering af Århuskonventionen m.v.) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde.
 Nogle af udvalgets  

 spørgsmål til miljø- og energiministeren og dennes svar  

 herpå er optrykt som bilag til tillægsbetænkningen.
 Herefter indstiller et mindretal  

 (Socialdemokratiets, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse i den  

 affattelse, hvori det foreligger efter 2. behandling.
 Et andet mindretal (Venstres, Det Konservative  

 Folkepartis, Dansk Folkepartis og Centrum-Demokraternes medlemmer af  

 udvalget) indstiller lovforslaget til forkastelse.
Mindretallet mener, at lovforslaget er udtryk for en  

 unødvendig »overimplementering«.
Såvel klageadgang som offentliggørelse  

 af revurderinger udvides i forhold til kravene i Århuskonventionen.
Selv om stort set alle europæiske lande har  

 underskrevet konventionen, giver dette ingen sikkerhed for ensartet  

 implementering i Europa.
Miljøstyrelsen angiver selv, at konventionen  

 juridisk set er vanskeligt tilgængelig og giver anledning til mange  

 fortolkningsspørgsmål.
Lovforslaget bygger således i et  

 vist omfang på fortolkning af bestemmelser, der ikke i sig selv er  

 klare og utvetydige.
Derved er der en risiko for, at lovforslaget ikke helt  

 er i overensstemmelse med konventionens målsætning.
Mindretallet  

 mener derfor, at lovforslaget skal afvente resultaterne af EU-samarbejdet og  

 de kommende partsmøder i konventionens regi.
Mindretallet har noteret sig, at blandt andre Dansk Metal  

 vurderer, at konventionens betydning for danske forhold er begrænset,  

 idet de fleste rettigheder i dag er omfattet af gældende miljø-  

 og planlovgivning m.v.
Der er således ikke belæg for at gå  

 videre, som lovforslaget lægger op til.
Reglerne er allerede kendte i  

 Vesteuropa, hvorfor det i stort omfang alene er i en række central- og  

 østeuropæiske lande, at man vil kunne opnå en reel  

 effekt.
En anden konsekvens af lovforslaget er, at  

 afgørelserne i lokale miljøsager i stigende grad vil blive  

 flyttet fra lokalsamfundet til Miljøstyrelsen og  

 Miljøklagenævnet.
Med andre ord nedtones de demokratiske  

 spilleregler, eftersom lovforslaget efter mindretallets opfattelse går  

 fejl af Århuskonventionens hensigt om at give berørte borgere  

 øgede rettigheder over for myndighederne og i stedet giver  

 landsdækkende miljøorganisationer øgede rettigheder over  

 for virksomhederne.
Mindretallet mener på den baggrund ikke, at  

 miljø- og energiministerens bidrag til betænkningen over  

 lovforslaget, hvorefter miljøorganisationerne skal meddele  

 Miljøstyrelsen, om de har konkrete forslag til yderligere  

 lovændringer, er den rette måde at gribe sagen an på.
 Mindretallet vil ligeledes påpege, at virksomhederne  

 vil komme til at leve med stigende   og mere langvarig   usikkerhed om,  

 hvilke vilkår der skal gælde for deres miljøforhold.
I dag har alle berørte borgere ret til aktindsigt i  

 miljøsager.
Ligeledes har alle ret til at klage over  

 miljøforhold og afgørelser på miljøområdet,  

 som de er berørt af.
I en række relevante situationer er der  

 pligt for de lokale myndigheder til at gøre borgerne opmærksomme  

 på, at der foreligger ny information, som de berørte borgere i  

 givet fald vil kunne klage over.
Der er med lovforslaget lagt op til, at myndighederne i  

 flere   og i forhold til Århuskonventionen unødvendige  

 situationer aktivt skal invitere til klager.
Invitationen til at klage skal  

 ikke kun ske lokalt, men skal også sendes til landsdækkende  

 miljøorganisationer.
Mindretallet vil gerne understrege, at personer uden nogen  

 form for tilknytning til lokalsamfundet således får en helt ny  

 mulighed for at påvirke forhold uden for deres lokalområde.
Dette  

 er i modstrid med Opgavekommissionens beslutninger i betænkning nr.  

 1366 af 17. december 1998. Her lagde man i relation til  

 miljøgodkendelser vægt på, at beslutningerne blev truffet  

 lokalt, set i forhold til lokale miljømæssige acceptniveauer,  

 lokal infrastruktur og lokal beskæftigelse m.v.
 I stedet for at opfylde Århuskonventionens intention  

 om at give berørte borgere øget indflydelse flytter  

 lovforslaget således de endelige afgørelser bort fra  

 lokalsamfundet og over til Miljøstyrelsen og  

 Miljøankenævnet.
Mindretallet er af den opfattelse, at lovforslaget ikke  

 kun har negative konsekvenser for de berørte borgere.
For  

 virksomhederne vil udsigten til et stigende antal   såvel begrundede  

 som ubegrundede   klager betyde unødvendig usikkerhed.
Det drejer sig  

 primært om sagsbehandlingstiden, men naturligvis også om sagens  

 udfald.
Allerede i dag kan sagsbehandlingstiden være  

 uacceptabelt lang.
Selv uden klager kan godkendelsessager strække sig  

 over år.
Og selv en klage over en lille detalje i en  

 miljøgodkendelse kan medføre, at klageinstanserne tager hele  

 godkendelsen op til vurdering.
Det er hverken rimeligt, gavnligt eller  

 hensigtsmæssigt for erhvervslivet at skulle acceptere den usikkerhed,  

 som det tidsmæssige perspektiv indebærer.
Med udsigten til et stigende antal klager stiger  

 usikkerheden om udfaldet af ansøgninger også.
Der vil være  

 usikkerhed på ansøgningstidspunktet, ved godkendelsen og under  

 hele den eventuelle klagesagsbehandling.
 Et tredje mindretal  

(Kristeligt Folkepartis medlem af udvalget) vil ved 3. behandling af  

 lovforslaget stemme hverken for eller imod lovforslaget.
Mindretallet kan tilslutte sig Århuskonventionen,  

 men synes, at implementeringen er forhastet og for bureaukratisk.
Endvidere  

 er mindretallet kritisk over for den tildeling af magt, som de  

 landsdækkende miljøbevægelser får ved mulighed for  

 indsigelser i lokale miljøsager.
Martin Glerup (S)  Carsten Koch (S)  

  Inger Bierbaum (S)  Lis Greibe (S)  

  Niels Bloch Jespersen (S)  

  Jørn Jespersen (SF) fmd.  

 Ebbe Kalnæs (CD)  Vibeke Peschardt (RV)  

  Søren Kolstrup (EL)  

  Hans Christian Schmidt (V)  Bodil Thrane (V)  

  Jørgen Winther (V)  Jens Vibjerg (V)  

 Henriette Kjær (KF) nfmd.  

  Gitte Seeberg (KF)  Arne Kirkelund (DF)  

  Ole M.
Nielsen (KRF) Frihed 2000 havde ikke medlemmer i udvalget.
Bilag Nogle af udvalgets spørgsmål til miljø-  

 og energiministeren og dennes svar herpå optrykt efter ønske fra  

 Venstres, Det Konservative Folkepartis, Dansk Folkepartis og  

 Centrum-Demokraternes medlemmer af udvalget Spørgsmål 38:
Ministeren bedes redegøre for formålet med at  

 implementere Århuskonventionen, før resultatet af  

 Europa-Kommissionens analyse af konventionen foreligger.
Hvordan vil  

 ministeren sikre, at konventionen implementeres ensartet i EU, når  

 Danmark ikke afventer resultatet af Europa-Kommissionens analysearbejde, og  

 hvordan vil ministeren imødegå risikoen for overimplementering  

 eller fejlimplementering? Svar:
 Formålet med at implementere på  

 nuværende tidspunkt er at overholde FN´s målsætning for  

 konventionens ikrafttræden, se herom nærmere min besvarelse af  

 spørgsmål nr. 3, hvoraf fremgår, at FN har sat som  

 mål, at konventionen skal træde i kraft med udgangen af år  

 2000.
Fra min besvarelse af dette spørgsmål kan jeg  

 endvidere gentage, at der er delt kompetence imellem EU og de enkelte  

 medlemslande, for så vidt angår konventionens ratificering.
Heri  

 ligger, at både EU og medlemslandene skal ratificere.
Jeg har derfor på et tidligt tidspunkt rettet  

 henvendelse til Europa-Kommissionen.
Kommissionen har givet udtryk for, at  

 implementeringen i Fællesskabet ikke kommer til at gå hurtigt.  

 Den vil tidligst kunne ske i foråret 2001. Samtidig har Kommissionen  

 givet udtryk for, at medlemslandene kan ratificere på egen hånd,  

 og at Kommissionen faktisk forventer, at landene gør dette i  

 overensstemmelse med den internationale FN-målsætning om, at  

 konventionen skal træde i kraft med udgangen af år 2000.
 Jeg kan tilføje, at EU s  

 miljøkommissær Margot Wallström for nylig har oplyst mig  

 om, at tjenestegrenene er ved at udarbejde et forslag til revision af  

 direktivet om aktindsigt i miljøoplysninger med henblik på en  

 forelæggelse for kommissærkollegiet inden sommerferien.
 Tilsvarende forventes et forslag vedrørende  

 konventionens bestemmelser om offentlighedens medvirken i beslutninger klar  

 til forelæggelse for kommissærkollegiet i sidste halvdel af  

 indeværende år.
 Hertil skal naturligvis lægges den tid, der  

 medgår til selve vedtagelsesprocessen i EU.
 Miljøkommissæren kommer ikke ind på  

 spørgsmål om evt. implementering på  

 fællesskabsniveau af konventionens regler om adgang til  

 prøvelse.
Skal den samlede EU-proces afventes, vil det ikke  

 være muligt for Danmark at overholde den internationale  

 målsætning for konventionens ikrafttræden, som Danmark har  

 tilsluttet sig.
Efter min opfattelse skal det tillægges størst  

 vægt, at Danmark overholder målsætningen.
Jeg har desuden ingen mulighed for at sikre, at  

 konventionen implementeres ensartet i EU.
Det må således  

 forventes, at der vil blive tale om minimumsdirektiver, hvor medlemslandene  

 derfor har mulighed for at vedtage regler, der giver offentligheden bedre  

 muligheder end foreskrevet i direktiver.
I øvrigt vil selv helt  

 ensartede regler ikke sikre, at virkningerne i de enkelte medlemslande bliver  

 ens.
Der kan eksempelvis være forskelle på, hvor mange  

 miljøorganisationer der rent faktisk findes   og hvor aktive  

 organisationer og omboende i øvrigt er.
Jeg finder derfor, at opgaven for Folketinget først  

 og fremmest består i at beslutte, hvorledes konventionen bør  

 gennemføres i Danmark.
Som det fremgår af mit svar på  

 spørgsmål 43, har jeg fundet det hensigtsmæssigt at  

 foreslå videregående regler i forhold til konventionens krav  

 på visse punkter.
Men spørgsmålet om EU´s udspil og de andre  

 landes konkrete implementering er naturligvis interessant, og jeg vil  

 løbende følge udviklingen i de relevante fora, herunder i  

 forbindelse med EU-samarbejdet og de kommende partsmøder i  

 konventionens regi.
Skulle det herigennem vise sig, at der er sket, hvad der  

 i spørgsmålet karakteriseres som »fejlimplementering« i Danmark,  

 vil jeg naturligvis tage den danske implementering op til fornyet  

 overvejelse.
 Spørgsmål 39:
Vil ministeren redegøre for, hvorfor Danmark ikke  

 ratificerer ved en folketingsbeslutning nu og venter med en eventuelt senere  

 tilpasning af lovgivningen til konventionen, indtil resultatet af  

 Europa-Kommissionens analysearbejde foreligger? Svar:
 Jeg kan her henvise til min besvarelse af  

 spørgsmål nr. 3, hvoraf bl.a. fremgår, at der vil  

 opstå store retlige problemer, hvis Danmark ratificerer med  

 efterfølgende ikrafttræden af konventionen uden at sikre, at  

 borgerne har de rettigheder, der kræves efter konventionen.
 Jeg kan endvidere supplerende henvise til besvarelsen af  

 spørgsmål nr. 40 nedenfor.
 Spørgsmål 40:
 Hvorfor følger Danmark ikke samme praksis  

 vedrørende ratificering af Århuskonventionen som Holland, Norge,  

 Storbritannien, Italien og Tyskland? I alle disse lande vil der først  

 ske en ratificering, hvorefter landene vurderer, hvilke ændringer der  

 skal foretages i gældende lovgivning.
 Svar:
 Det fremgår af lovforslaget, at det er vurderingen,  

 at en retstilstand som den, der er krævet efter konventionen,  

 nødvendiggør lovændringer.
 Hvis konventionen ratificeres forud for, at der er  

 foretaget de justeringer af gældende ret, som vurderes som  

 nødvendige, eller der på anden måde er foretaget retlige  

 skridt med henblik på at inkorporere konventionens regler, vil det i  

 systemer som det danske, hvor ratificerede konventioner ikke automatisk  

 bliver en del af gældende ret, give de retsanvendende myndigheder store  

 problemer med at fastslå retstilstanden i konkrete sager.
 Derudover vil det i denne situation være meget  

 vanskeligt for borgerne at kende deres retsstilling.
Denne fremgangsmåde vil også harmonere meget  

 dårligt med forpligtelserne i konventionens artikel 3, stk. 1,  

 hvorefter landene »træffer de  

 nødvendige retlige, administrative og andre foranstaltninger med  

 henblik på at etablere og opretholde en klar, gennemsigtig og  

 sammenhængende ramme for opfyldelsen af bestemmelserne i denne  

 konvention, herunder foranstaltninger der sikrer overensstemmelse mellem  

 bestemmelser til gennemførelse af reglerne i denne konvention om  

 adgang til oplysninger, offentlig deltagelse og adgang til klage og  

 domstolsprøvelse, samt passende  

 håndhævelsesforanstaltninger.« Jeg kan derfor ikke anbefale, at vi anvender en  

 sådan metode i Danmark, der vil give usikkerhed om den gældende  

 retstilstand og dermed også om Danmarks opfyldelse af sine  

 internationale forpligtelser efter konventionen.
 Miljøstyrelsen har i øvrigt oplyst over for  

 mig, at styrelsen ikke er bekendt med, at de nævnte lande har besluttet  

 at gå frem efter den nævnte metode.
 Spørgsmål 41:
Hvorfor har man fra dansk side ikke drøftet  

 konventionens implementering i de andre europæiske lande, Danmark  

 normalt sammenligner sig med? Svar:
 Som nævnt i min besvarelse af spørgsmål  

 nr. 24 har der i april 1999 været afholdt et første møde  

 imellem de lande, der har underskrevet konventionen.
Her fremlagde landene deres konkrete tiltag og  

 målsætninger vedrørende implementering og ratificering af  

 konventionen.
Endvidere var der anledning til, at landene kunne udveksle  

 konkrete erfaringer vedrørende deres implementeringsarbejde på  

 en række udvalgte områder, herunder angive særlige  

 problemfelter etc.
Danmark fremlagde her en udførlig rapport om danske  

 tiltag og status på de udvalgte områder.
Det var dog kun et  

 fåtal af de øvrige lande, der på tilsvarende måde  

 fremlagde oplysninger.
 Som det fremgår af min besvarelse af  

 spørgsmål nr. 24, gav ca. 20 lande, deriblandt Danmark, på  

 mødet udtryk for, at man ville ratificere konventionen senest med  

 udgangen af år 2000 med henblik på overholdelse af FN´s  

 målsætning om konventionens ikrafttræden ved udgangen af  

 år 2000.
 Der vil blive afholdt endnu et møde imellem de  

 underskrivende lande til sommer i år, og når konventionen er  

 trådt i kraft, vil der blive afholdt partsmøder, hvor der vil  

 blive fremlagt konkrete oplysninger om landenes implementering.
 Herved sikres efter min mening en passende gensidig  

 information landene imellem.
 Spørgsmål 42:
Ministeren bedes redegøre for nødvendigheden  

 af så omfattende lovændringer.
I 1998, da konventionen blev til,  

 fik man det indtryk, at konventionens hensigt var at bidrage til, at andre  

 lande fik samme høje grad af åbenhed i  

 miljøspørgsmål, som man har i f.eks.
Danmark.
Det  

 fremgår af notat af 3. juli 1998 fra Dansk Metal, at »Konventionens betydning for rent danske forhold er  

 begrænset, idet de fleste rettigheder allerede er dækket af hhv.  

 den danske miljølovgivning og offentlighedsloven.
Derimod er den af  

 interesse for de fleste central- og østeuropæiske lande, og i  

 forbindelse med internationale miljøspørgsmål   f.eks.  

 danske borgeres muligheder for information om miljømæssige  

 forhold i andre lande.« Svar:
Hvad angår lovforslagets nødvendighed kan jeg  

 oplyse, at der forud for udarbejdelse af lovforslaget er foretaget en  

 vurdering af konventionens forpligtelser set i forhold til gældende  

 miljø- og planlovgivning.
Lovforslaget bygger herpå, idet det  

 dog er fundet rimeligt at give borgerne visse videregående rettigheder,  

 jf. lovforslagets almindelige bemærkninger, navnlig pkt. 2 og 3, der i  

 hovedtræk gør rede for konventionen og den danske implementering  

 samt lovforslagets hovedindhold.
 Hvad angår henvisningen til, at man ved  

 konventionens vedtagelse i 1998 fik det indtryk, at konventionens hensigt var  

 at bidrage til, at andre lande fik samme høje grad af åbenhed i  

 miljøspørgsmål som f.eks. i Danmark, kan jeg henvise til,  

 at det   nu såvel som i forbindelse med konferencen i 1998   er min  

 vurdering, at konventionen i vid udstrækning bygger på regler,  

 der allerede er kendte i Vesteuropa, og at dens helt store og centrale effekt  

 vil udspille sig i en række central- og østeuropæiske  

 lande, der i dag slet ikke har samme baggrund og tradition for åbenhed  

 og demokrati.
 Men at den bygger på regler, der er kendte i  

 vestlige lande som Danmark, betyder ikke, at der ikke er behov for en  

 række justeringer, og jeg har da heller aldrig givet udtryk for andet.
 Spørgsmål 43:
 Ministeren bedes redegøre for, om der er tale om en  

 minimumsimplementering af Århuskonventionen, og i benægtende fald  

 begrunde hvert enkelt tilfælde af overimplementering.
 Svar:
 Der er sket implementeringer ud over konventionens  

 mindstekrav på følgende områder:
 1) Lokale og landsdækkende organisationer, der  

 varetager rekreative interesser, tillægges en udvidet klageadgang  

 på alle de berørte lovområder, uden at dette er  

 nødvendigt efter konventionen.
 Begrundelsen herfor fremgår af min besvarelse af  

 spørgsmål nr. 16, hvortil jeg henviser.
 På planlovens område omfatter den  

 foreslåede udvidede klageadgang derudover også organisationer med  

 andre væsentlige brugerinteresser inden for arealanvendelsen end de  

 rekreative, fordi denne lovs formål omfatter alle de  

 samfundsmæssige interesser i arealanvendelsen.
2) Særligt om miljøbeskyttelsesloven a. 	Ved indførelse af klageadgang vedrørende  

 afgørelser om, at en nyetablering eller en ændring af en  

 virksomhed ikke er godkendelsespligtig efter reglerne i  

 miljøbeskyttelseslovens kap. 5, skelnes der ikke imellem retlige og  

 skønsmæssige afgørelser, og shredder-anlæg og en  

 række af husdyrbrugene medtages, selvom de ikke er omfattet af  

 konventionens bilag I.
 Hvad det første angår, sker dette for ikke at  

 indføre en administrativt vanskelig håndterbar sondring, som  

 næppe i sidste ende vil gøre den store forskel.
Hvad det andet angår, er dette valgt af  

 administrative hensyn: Hvis shredder-anlæg og husdyrbrugene ikke  

 medtages, vil der skulle indføres endnu et listesystem i kap. 5,  

 hvilket vil være vanskeligt at håndtere både for  

 myndigheder og borgere, herunder de berørte virksomheder.
Derfor er  

 det valgt at bygge videre på det system, der indførtes med  

 implementeringen af IPPC-direktivet (de (i)-mærkede kap.  

 5-virksomheder).
 b. 	Ved den forudgående offentlighed ved revurderingerne medtages  

 også shredder-anlæggene og en række husdyrbrug, som ikke er  

 strengt nødvendige ud fra en snæver læsning af  

 konventionen.
 Der bygges også her videre på  

 (i)-mærkningen af samme årsager som nævnt ovenfor.
c. 	Miljøorganisationernes udvidede klageret knytter sig til  

 alle afgørelser efter lovens kapitel 3, 4 og 5. Efter konventionen  

 kunne man begrænse sig til de afgørelser, der er omfattet af  

 artikel 6 (bilagsaktiviteter m.v.) Når konventionens afgrænsning ikke er valgt,  

 skyldes det i forhold til kapitel 5-afgørelser, at det vil  

 medføre de administrative vanskeligheder, der er nævnt under  

 pkt. a, ligesom det i det hele taget ikke forekommer naturligt at have  

 forskellige klageregler, alt efter hvilken listevirksomhed m.v. det drejer  

 sig om.
Hertil kommer, at en sådan minimumsimplementering vil  

 indebære en begrænsning i den klageadgang, som  

 landsdækkende miljøorganisationer har i dag.
Endelig er der  

 søgt skabt parallelitet til den klageadgang, som lokale  

 miljøorganisationer har i dag, hvilket omfatter afgørelser  

 efter kapitel 3, 4 og 5.
 Udvidelsen af adgangen til at indbringe sager i 3. instans  

 for Miljøklagenævnet medtager tillige shredder-anlæggene  

 og en række husdyrbrug, som det ikke er nødvendigt at medtage  

 efter en snæver læsning af konventionen, og der skelnes heller  

 ikke her imellem klager over retlige og skønsmæssige  

 afgørelser.
 Der knytter sig samme administrative bevæggrunde  

 hertil som nævnt ovenfor ad a-c.
3) Særligt om havmiljøloven a. 	Udvidelsen af klageretten for de lokale og landsdækkende  

 miljøorganisationer omfatter alle afgørelser vedrørende  

 hurtigfærger, hvor den kunne begrænses til alene at omfatte de  

 afgørelser, hvor der skal gennemføres VVM (vurdering af  

 virkningerne på miljøet), idet det alene er disse, der er  

 omfattet af konventionens bilag I.
 Baggrunden herfor er, at der er meget få  

 afgørelser på dette område, og det vil være  

 bureaukratisk og vanskeligt administrerbart, hvis der skulle gælde  

 forskellige klageregler for samme type af afgørelser alt efter, om der  

 skal gennemføres VVM eller ej.
 b.	 Tilsvarende er medtagelsen af klapningsområdet udtryk for en  

 implementering ud over konventionens mindstekrav, idet klapningssagerne ikke  

 er omfattet af konventionens bilag I.
 Dette sker for at fastholde den sammenhæng, der er i  

 havmiljøloven i dag, hvilket er en logisk opbygning, idet man herved  

 har ens klageregler for de miljømæssigt tungeste sager i  

 loven.
4) Særligt om planloven Udvidelser af klageadgangen ud over det absolut  

 nødvendige er sket ved at medtage visse typer af afgørelser,  

 som ikke er et krav efter konventionen.
Dette er teknisk/administrativt begrundet.
Efter forslaget  

 omfatter klageadgangen sager efter § 58, stk. 1, nr. 1, 3 og 4. Det er  

 landzonesager (1), klager over VVM-tilladelser (3) og retlige klager i  

 plansager, herunder klager over proceduren i VVM-sager (4). Sager, der efter  

 konventionen skal være omfattet af klageadgangen, forekommer inden for  

 alle tre grupper, tydeligst naturligvis for så vidt angår  

 VVM-sagerne.
Men der vil også være en række mindre sager,  

 hvor det ikke efter konventionen er nødvendigt at indrømme  

 klageadgang.
Det vil imidlertid være administrativt meget  

 besværligt at arbejde med en afgrænsning baseret på  

 konventionens afgrænsning af, hvilke sager organisationerne skal kunne  

 klage over.
Det vil være bureaukratisk, og det vil næppe  

 medføre meget færre klagesager, fordi det ikke er sandsynligt,  

 at organisationerne vil benytte sig af adgangen til at klage i de små  

 sager.
5)  

 Naturbeskyttelsesloven/råstofloven/skovloven/vandløbsloven Konventionen nødvendiggør på disse  

 lovområder kun en enkelt lovændring, nemlig en udvidelse af  

 klageretten for landsdækkende og lokale miljøorganisationer i  

 forhold til afgørelser vedrørende råstofindvinding  

 på havet, der er omfattet af konventionens artikel 6.
 De øvrige forslag om udvidelse af kredsen af  

 klageberettigede organisationer er udtryk for en implementering ud over  

 konventionens mindstekrav, der er i overensstemmelse med konventionens sigte.  

 Det samme gælder forslaget om lovfæstelse af offentlighedens  

 deltagelse i beslutningsprocessen vedrørende større  

 naturforvaltningsprojekter.
 Spørgsmål 44:
Hvordan vil ministeren sikre, at den øgede  

 klageadgang ikke fører til, at flere miljøgodkendelsessager  

 får urimeligt lange sagsforløb? Svar:
 I forhold til miljøgodkendelser lægger  

 lovforslaget op til et par ændringer, herunder en udvidet kreds af  

 klageberettigede efter miljøbeskyttelselsesloven og  

 havmiljøloven.
 Som jeg har givet udtryk for i min besvarelse af  

 spørgsmål 18, er det min vurdering, at der ikke vil komme mange  

 nye sager som følge af de ændrede klageregler, og jeg peger her  

 også på reglerne om opsættende virkning, hvoraf  

 fremgår, at der i forhold til miljøgodkendelserne som  

 udgangspunkt ikke er opsættende virkning af en klage.
 Jeg forventer således ikke nogen væsentlige  

 ændringer i sagsbehandlingstiderne i miljøgodkendelsessager.
 Som tilkendegivet i pkt. 7.3 i de almindelige  

 bemærkninger kan der dog på sigt blive behov for yderligere  

 ressourcer til Miljøklagenævnet, alt efter udviklingen i  

 nævnets klagesagsantal.
 Spørgsmål 45:
 Ministeren bedes redegøre for, hvorfor lovforslaget  

 ifølge gennemgangen på side 27 stort set ikke har nogen positive  

 konsekvenser.
 Svar:
Lovforslaget indeholder på side 27 et skema over de  

 økonomiske og administrative konsekvenser af lovforslaget for stat,  

 kommuner, amtskommuner, erhvervslivet og borgere samt over de  

 miljømæssige konsekvenser samt forholdet til EU-retten.
Det  

 fremgår heraf, at der forventes positive effekter på  

 miljøet.
 Der er tale om et standardskema med nogle på  

 forhånd givne rubrikker.
 Hvis skemaet havde åbnet mulighed herfor, kunne det  

 være tilføjet, at lovforslaget tillige må forventes at  

 have positive effekter på demokratiet, idet det øger  

 befolkningens mulighed for at få adgang til oplysninger, til at deltage  

 i beslutningsprocesserne samt til at klage.
 Dette anser jeg for at være af stor betydning.
