 Efter § 7 i bekendtgørelse nr. 795 af 1. oktober 1993 om opkrævning mv. af  

 indkomst- og formueskat er hovedreglen, at det er den pågældende  

 bopælskommune, der forskudsregistrerer og udsteder skattekort.
 Da flygtninge m.fl., der midlertidigt opholder sig i flygtningelejre mv.  

 her i landet, ikke anses for at have fast bopæl i den kommune, hvor  

 flygtningelejren mv. er beliggende, kan bestemmelsen i § 7 ikke umiddelbart  

 finde anvendelse.
 I henhold til bekendtgørelsens § 10 afgør skatteministeren i  

 tvivlstilfælde, i hvilken kommune en person skal forskudsregistreres.
 I henhold til § 7, stk. 1, nr. 1, i bekendtgørelse af 16. juni 1994 om  

 henlæggelse af visse beføjelser til de kommunale skattemyndigheder, told- og  

 skatteregionerne, Told- og Skattestyrelsen m.fl. bemyndiges Told- og  

 Skattestyrelsen til at træffe afgørelse i sager vedrørende  

 kildeskattebekendtgørelsens §§ 10 og 15.
Told- og Skattestyrelsen har i henhold til denne bemyndigelse truffet  

 afgørelse om, at forskudsregistrering af en person omfattet af Told*Skat  

 cirkulære 1994-19 af 15. november 1994 foretages af den kommune, hvor den  

 pågældende faktisk opholder sig.
For så vidt angår ændring af  

 forskudsregistrering og slutligningskommune gælder de almindelige regler  

 herom.
 I denne forbindelse henledes opmærksomheden på, at ydelser, som  

 asylansøgere m.fl. modtager fra Røde Kors og andre flygtningeorganisationer,  

 er skattepligtig personlig indkomst, og at eventuelle renteindtægter er  

 skattepligtig kapitalindkomst.
