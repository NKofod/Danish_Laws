Da en vedtægtsændring i et bestående aktieselskab, formuleret som en  

 bestemmelse om samtykke fra bestyrelsen til at erhverve 10% eller mere af  

 aktiekapitalen, udelukkende en aktieerhverver fra at opnå samtykke, kunne  

 ændringer ikke vedtages efter aktieselskabslovens § 172, men skulle vedtages I skrivelse af 19. september 1988 har K på vegne K Bank A/S klaget over,  

 at Erhvervs- og Selskabsstyrelsen i skrivelse af 6. september 1988 (j.nr.  

 88-31.255) har nægtet at registrere et forslag til en ny § 3, stk. 4 i K Bank  

 A/S' vedtægter, fordi forslaget, som man fandt var udtryk for en egentlig  

 ejermaximeringsregel, ikke var vedtaget med alle aktionærernes samtykke efter  

 aktieselskabslovens § 79, stk. 1, nr. 3.
 Efter klagerens anmodning blev behandlingen af klagen sat i bero af  

 ankenævnet, indtil klageren ved skrivelse af 5. juli 1989 og endeligt ved  

 skrivelse af 14. september 1989 anmodede om at behandlingen blev aktiveret.
I.
Sagens forløb indtil behandlingen i Industriministeriets  

 Erhvervsankenævn.
A.
Første forslag til vedtægtsændring.
 I skrivelse af 29. juli 1988 klagede K som advokat for K Bank A/S over, at  

 Erhvervs- og Selskabsstyrelsen i skrivelse af 25. juli 1988 havde nægtet at  

 registrere en på K Bank A/S' generalforsamling den 13. juni henholdsvis den  

 28. juni 1988 vedtaget ændring af bankens vedtægter, således at der indsættes  

 en ny § 3, stk. 4 af følgende indhold:
»Aktierne er frit omsættelige, dog at overdragelse til en erhverver,  

 der har eller ved overdragelsen opnår 5% eller mere af selskabets  

 aktiekapital, kræver selskabets samtykke.
Er afslag ikke kommet frem til  

 aktieerhververen inden 5 børsdage efter, at selskabet har modtaget anmodning  

 om godkendelse af erhvervelsen anses samtykke for givet.
 Aktier, der erhverves trods nægtet samtykke, skal straks afhændes og giver  

 ingen rettigheder i selskabet«.
Erhvervs- og Selskabsstyrelsen begrundede registreringsnægtelsen med, at  

 bestemmelsen om samtykke til aktieoverdragelse medførte en indskrænkning i  

 aktiernes omsættelighed, jf. aktieselskabslovens § 172, stk. 1, sammenholdt  

 med § 79, stk. 1, nr. 3. Erhvervs- og Selskabsstyrelsen bemærkede herefter,  

 at banken ved bestemmelsens optagelse i vedtægterne ikke længere opfyldte  

 betingelserne for at være børsnoteret, jf.
Industriministeriets  

 bekendtgørelse nr. 813 af 13. november 1986 § 5, sammenholdt med skema A,  

 punkt II. nr. 2, 1. afsnit.
Samtidig pegede Erhvervs- og Selskabsstyrelsen  

 på, at Fondsbørsen havde mulighed for at dispensere fra reglen, men da en  

 sådan dispensation ikke forelå kunne registrering ikke ske.
Til støtte for at registrering skulle finde sted, henviste K i skrivelsen  

 af 29. juli 1988 til ankenævnet til de argumenter, der fremgår af det af ham  

 og professor A udarbejdede responsum af 10. februar 1988 og af K's skrivelse  

 af 24. marts 1988 til Københavns Fondsbørs.
De nævnte indlæg er vedhæftet  

 kendelsen som bilag I og II.
Det oplystes samtidig i klageskrivelsen, at  

 spørgsmålet var blevet forelagt for Københavns Fondsbørs.
 Ved skrivelse af 24. august 1988 meddelte Københavns Fondsbørs, at den  

 vedtagne ændring af K Banks vedtægter, hvorefter ingen aktionær kan erhverve  

 mere end 5% af K Banks aktiekapital uden bankens samtykke, ikke var til  

 hinder for en fortsat børsnotering, idet det dog var en forudsætning, at den  

 nævnte procentsats ikke fastsattes lavere end 10%, samt at de fra Københavns  

 Fondsbørs forelagte retningslinier for administrationen af  

 samtykkebestemmelsen blev indføjet i vedtægterne.
 Efter det senere forløb, har ankenævnet ikke anset denne klage for  

 opretholdt til særskilt afgørelse.
B.
Andet forslag til vedtægtsændringer, der omhandler den i denne sag  

 påklagede afgørelse vedrørende aktieselskabslovens § 79, stk. 1, nr. 3.
 Herefter anmodede K påny Erhvervs- og Selskabsstyrelsen om registrering af  

 vedtægtsændringen, nu ændret af bestyrelsen for K Bank A/S i henhold til  

 bemyndigelse fra generalforsamlingen på grundlag af drøftelsen med  

 Fondsbørsen og vilkårene i dennes skrivelse af 24. august 1988 til at have  

 følgende indhold:
»Aktierne er frit omsættelige, dog at overdragelse af aktier til en  

 erhverver, der har eller ved overdragelsen opnår 10% eller mere af selskabets  

 aktiekapital kræver selskabets samtykke.
Banken må kun meddele samtykke, hvis  

 overdragelsen sker som led i (1) aktiernes overdragelse til et holdingselskab  

 oprettet som led i strukturændring af banken med dennes tiltrædelse eller (2)  

 rekonstruktion af banken i forståelse med Finanstilsynet efter kapitaltab.
Er  

 afslag ikke kommet frem til erhververen inden 5 børsdage efter, at selskabet  

 har modtaget anmodning om godkendelse af erhvervelsen, anses samtykke for  

 givet.
Aktier, der erhverves trods nægtet samtykke, skal straks afhændes og  

 giver ingen rettigheder i selskabet.« I skrivelse af 6. september 1988 meddelte Erhvervs- og Selskabsstyrelsen,  

 at man anerkendte, at der efter Fondsbørsens afgørelse af 24. august 1988, og  

 efter at vedtægterne i medfør af bemyndigelsen fra generalforsamlingen til  

 bestyrelsen var ændret i overensstemmelse hermed, intet børsretligt var til  

 hinder for registrering af vedtægtens § 3, stk. 4. Idet Erhvervs- og  

 Selskabsstyrelsen tog forbehold om gyldigheden af bemyndigelsen, blev  

 registreringen alligevel nægtet: nu fordi man ikke fandt, at vedtægtens § 3,  

 stk. 4, var udtryk for en sådan samtykkeregel som omhandlet i  

 aktieselskabslovens § 172, stk. 1, men derimod en egentlig  

 ejermaxsimeringsregel, som, da en sådan medfører en begrænsning i  

 omsætteligheden af aktierne, kun kan vedtages med alle aktionærernes  

 samtykke, jf. aktieselskabslovens § 79, stk. 1, nr. 3.
 Som begrundelse herfor henviste styrelsen til, at de i vedtægterne optagne  

 retningslinier, som er afstukket for meddelelse af samtykke til overdragelse,  

 efter styrelsens opfattelse afskærer samtykke i almindelige  

 overdragelsessituationer, hvor erhververen har eller opnår 10% eller mere af  

 aktiekapitalen, idet banken kun må meddele samtykke, hvis overdragelsen sker  

 som led (1) i aktiernes overdragelse til et holdingselskab oprettet som led i  

 strukturændring af banken med dennes tiltrædelse, eller (2) rekonstruktion af  

 banken i forståelse med Finanstilsynet efter kapitaltab.
 Ved skrivelse af 19. september 1988 påklagede K som advokat for K Bank A/S  

 herefter Erhvervs- og Selskabsstyrelsens afgørelse af 6. september 1988.  

 Samtidig anmodede klageren om, at behandlingen af klagen blev stillet i bero.
C.
Tredie forslag til vedtægtsændring, der vedrører den i ankenævnets sag  

 j.nr. 89-32.346 omhandlede klage efter fondsbørslovens § 43.
I den følgende periode foregik forhandlinger efter det for  

 Erhvervsankenævnet oplyste mellem klageren og styrelserne henholdsvis  

 Københavns Fondsbørs.
Erhvervs- og Selskabsstyrelsen tiltrådte herunder ved  

 skrivelse af 29. december 1988 følgende formulering af en  

 vedtægtsbestemmelse:
 »Der gælder følgende indskrænkninger i aktiernes omsættelighed:  

 Overdragelse af aktier til en erhverver, der har eller ved erhvervelsen opnår  

 10% eller mere af bankens aktiekapital, kræver bankens samtykke, med mindre  

 erhvervelsen sker som led i aktiernes overdragelse til et holdingselskab, som  

 led i en af banken forestået eller tiltrådt strukturændring af banken eller  

 som led i en rekonstruktion af banken i forståelse med Finanstilsynet efter  

 kapitaltab.
Banken må ikke administrere samtykkeklausulen, så dens benyttelse medfører  

 markedsforstyrrelser.
Banken forpligter sig generelt til ikke at behandle en  

 erhverver mindre imødekommende end tidligere erhververe, og banken må derfor  

 ikke nægte en erhverver samtykke, såfremt vedkommende efter erhvervelsen ikke  

 har en større procentdel af bankens aktiekapital end en erhverver, til hvem  

 samtykke tidligere er meddelt.« Styrelsen tilkendegav samtidig, at der endvidere som betingelse for  

 registrering i vedtægten optages en bestemmelse om, at der ikke gælder  

 særlige interne forskrifter for meddelelse af samtykke.
I skrivelse af 16.  

 januar 1989 meddelte endvidere Finanstilsynet, at man ville kunne stadfæste  

 vedtægterne under den af Erhvervs- og Selskabsstyrelsen tilføjede betingelse  

 og under forudsætning af, at bestemmelsen kunne godkendes af Københavns  

 Fondsbørs.
Dette skete ikke.
Der henvises herom nærmere til den samtidigt  

 hermed afsagte kendelse i sagen K Bank A/S mod Finanstilsynet (ankenævnets,  

 j.nr. 89-32.346).
II.
Behandlingen af klagen for ankenævnet vedrørende det ovenfor under  

 B omhandlede forslag til vedtægtsændring.
Afgørelsen af 6. september  

 1988.
Den 5. juli 1989 anmodede K for klageren om, at behandlingen af klagen af  

 19. september 1988 nu blev aktiveret.
I klagen af 19. september 1988 havde  

 klageren til støtte for klagen gjort gældende, at vedtægtsændringen, der  

 indeholdt en samtykkeregel, var gennemført i overensstemmelse med  

 aktieselskabslovens § 172, og styrelsen derfor er pligtig til at foretage  

 registreringen.
Allerede ved skrivelse af 5. oktober 1988 havde Industriministeriets  

 Erhvervsankenævn anmodet Erhvervs- og Selskabsstyrelsen om en redegørelse og  

 indstilling i anledning af klagen.
I redegørelsen af 17. november 1988 har  

 styrelsen bl.a. henvist til, at nægtelsen i skrivelsen af 6. september 1988  

 af at registrere vedtægtsbestemmelsen skyldes, at styrelsen fandt, at en  

 sådan lydende vedtægtsbestemmelse ikke er udtryk for en sådan samtykkeregel  

 som omhandlet i den midlertidige bestemmelse i aktieselskabslovens § 172,  

 stk. 1. Derimod er der tale om en egentlig ejermaksimeringsregel , der  

 indebærer en begrænsning af omsætteligheden af aktierne og som kun bør  

 vedtages med alle aktionærernes samtykke, jf. aktieselskabslovens § 79, stk.  

 1, nr. 3. Om baggrunden herfor henviste Erhvervs- og Selskabsstyrelsen til  

 bemærkningerne i afslaget til klageren jf. ovenfor.
 Den 14. september 1989 fremkom K med en uddybet begrundelse som bebudet  

 allerede i klagen af 19. september 1988. I skrivelsen af 14. september 1989  

 hedder det bl.a.:
 »...anfører jeg i tilslutning til min klage af 19/9 1988 over  

 Erhvervs- og Selskabsstyrelsens afgørelse vedrørende § 172-problemet, at  

 begge de alternative vedtægtsformuleringer, der har været fremme, efter min  

 opfattelse ligger inden for rammerne af AL § 172, stk. 1. Også den første  

 formulering (september-formuleringen), til hvilken styrelsen sagde nej den  

 6/9 1988, er en samtykkebestemmelse, og der er intet i § 172, stk. 1, som  

 forhindrer, at der i vedtægtsbestemmelsen opstilles meget strenge forskrifter  

 for, hvornår samtykket må meddeles.
Når styrelsen argumenterer, at en så streng samtykkebestemmelse (som kun  

 tillod aktiernes overdragelse til et holdingselskab i forbindelse med  

 strukturændring eller deres overdragelse i forbindelse med rekonstruktion)  

 har samme effekt som en egentlig ejerloftsbestemmelse, overser styrelsen  

 derved for det første, at egentlige loftsbestemmelser forbyder ethvert  

 ejerskab, som ligger over loftet, medens den foreslåede samtykkebestemmelse -  

 som § 172 - alene omfatter aktier, der erhverves ved overdragelse.
Allerede  

 af dette forhold følger således, at septemberformuleringen ikke kan  

 sidestilles med en loftsbestemmelse, idet en loftsbestemmelse omfatter enhver  

 erhvervelse, hvad enten den sker ved fusion, arv, kreditorforfølgning,  

 universalsuccession eller af anden grund, medens bankens septemberformulering  

 - som § 172 - kun omfatter egentlig overdragelse inter vivos.
For det andet overser styrelsen, at septemberformuleringen adskiller sig  

 fra en loftsbestemmelse derved, at en loftsbestemmelse kan blive katastrofal,  

 fordi den forhindrer strukturændring i forbindelse med såvel koncerndannelse  

 som rekonstruktion, hvorimod septemberformuleringen netop tillader selskabet  

 at meddele samtykke i sådanne situationer.
Medens rekonstruktion forhåbentlig  

 aldrig har nogen aktualitet, kan strukturændring og koncerndannelse, henset  

 til den stedfindende udvikling på det finansielle marked, godt tænkes at  

 blive aktuel, og allerede af denne årsag er det forkert, hvis man på forhånd  

 ræsonnerer, at et samtykke aldrig kan forventes givet.
Tværtimod kan det i  

 høj grad en dag blive aktuelt at give et samtykke.
Vigtigst for Ankenævnet må det imidlertid være, at styrelsen i og med sit  

 september-afslag indlæser nogle betingelser for anvendelsen af § 172, som der  

 ikke er hjemmel til at opstille.
Styrelsen synes således at forudsætte, at §  

 172 kun er anvendelig, hvis der overlades selskabet en betydelig grad af frit  

 skøn ved udøvelsen af samtykkebeføjelsen.
Denne antagelse er urigtig. § 172  

 opstiller intet krav om skønsfrihed og forbyder således ikke, at  

 samtykkebeføjelsens udøvelse vil indebære en betydelig grad af  

 forudsigelighed.
I relation til AL § 20 (hvis formål bl.a. er at gøre samtykkebeføjelsens  

 praktiske anvendelse forudsigelig og regelbundet) antages det, at  

 samtykkenægtelse i chikanøst øjemed - »selskabsretlig  

 magtfordrejning« - kan være retsstridig.
Det er derfor i  

 overensstemmelse med sammenhængen mellem intentionerne bag § 20 og § 172, at  

 det på forhånd gennem regelbundne samtykkebestemmelser gøres aktionærkredsen  

 klart, hvornår samtykke kan forventes, henholdsvis ikke forventes givet.
Jeg henviser endvidere til hele baggrunden for tilblivelsen af § 172.  

 Denne blev indført i 1962 i den dagældende aktieselskabslov af 1930, fordi  

 det ansås sandsynligt, at Danmark ville indtræde i De europæiske  

 Fællesskaber, og fordi man ville give danske selskaber mulighed for at  

 beskytte sig mod uønskede overtagelser.
Det ville imidlertid være  

 retsstridigt, hvis beskyttelsen var vendt mod opkøb foretaget af selskaber  

 hjemmehørende i andre EF-stater, idet en sådan nationalitetsdiskrimination  

 ville stride mod artikel 7 i traktaten om De europæiske økonomiske  

 Fællesskaber.
Af samme grund kan hverken lovbestemmelsen,  

 samtykkebestemmelser med hjemmel deri eller administration af sådanne  

 samtykkebestemmelser på nogen måde gøres nationalitetsdiskriminatoriske.  

 Allerede heraf følger, at det ikke kan have været nogen forudsætning for at  

 anvende § 172, at skønnet hos selskabet gøres helt frit, og at det således må  

 være i overensstemmelse med lovreglen, at en samtykkebestemmelse gøres ret  

 regelbundet - og naturligvis nationalitetsneutral.
Da jeg ikke har indsigt i styrelsens visdomsbog, er jeg ikke i stand til  

 at opstille noget fuldstændigt katalog over de varierede  

 samtykkebestemmelser, der i årtiernes løb er registreret, men fra  

 lejlighedsvis indsigt også i ældre selskabsvedtægter ved jeg dog, at der ofte  

 forekommer samtykkebestemmelser, hvis betingelser for samtykkets meddelelse  

 er så restriktive (eksempelvis i henseende til erhververens bopæl, erhverv  

 m.v.), at samtykke kun sjældent eller måske aldrig kan forventes givet.
Ikke  

 desto mindre har det mig bekendt aldrig været anfægtet, at også sådanne  

 bestemmelser kan indføres med hjemmel i § 172, stk. 1.' Ved skrivelse af 13. december 1989 betegnet »svarskrift« har  

 Erhvervs- og Selskabsstyrelsen hertil bemærket:
 »I ovennævnte sag giver jeg møde for Erhvervs- og Selskabsstyrelsen,  

 på hvis vegne jeg nedlægger påstand om stadfæstelse af den påklagede  

 afgørelse dateret 6. september 1988.
 Det gøres gældende, at Erhvervs- og Selskabsstyrelsen har handlet indenfor  

 sine beføjelser ved den trufne afgørelse, meddelt i skrivelse af 6. september  

 1988, bilag (1).
 Det kan oplyses, at de faktorer, Erhvervs- og Selskabsstyrelsen har lagt  

 til grund for sin afgørelse, kan resumeres som følger:
Begrundelsen er, at den til styrelsen anmeldte vedtægtsbestemmelse, jfr.  

 bilag (2), medfører et decideret ejerloft, hvilket er en indskrænkning i  

 aktiernes omsættelighed, og alene kan vedtages med hjemmel i  

 aktieselskabslovens § 79, skt. 1, nr. 3, d.v.s. med alle aktionærernes  

 samtykke.
Erhvervs- og Selskabsstyrelsen er ikke enig med klageren i, at  

 vedtægtsbestemmelsen er en af aktieselskabslovens § 172, stk. 1 omfattet  

 samtykkebestemmelse.
 Om aktier skal det bemærkes, at disse som hovedregel er frit omsættelige.  

 Denne hovedregel kan fraviges, dersom alle aktionærer samtykker heri, jf.  

 aktieselskabslovens § 79, skt. 1, nr. 3. Endvidere kan fravigelse af  

 hovedreglen ske med en i forhold til aktieselskabslovens § 79, stk. 1  

 begrænset majoritet, hvis der er tale om en vedtægtsmæssig samtykkeregel ,  

 jf. aktieselskabslovens § 172, stk. 1.
 Klageren gør gældende, at vedtægtsbestemmelsen er en samtykkebestemmelse  

 og ikke en efterloftsbestemmelse, allerede fordi bestemmelsen alene vedrører  

 samtykke til overdragelse inter vivos, og ikke andre former for  

 aktieovergang.
Heroverfor gøres det gældende, at uanset hvor få overgangstilfælde, der er  

 tale om, medfører det ikke, at en bestemmelse ikke kan anses for en  

 ejerloftsbestemmelse, når den efter sit indhold har en sådan effekt.
Dette  

 er, på trods af klagernes anbringende om det modsatte, tilfældet i denne sag.
I vedtægtsbestemmelsen gives alene to muligheder for meddelelse af  

 samtykke, idet banken kun må meddele samtykke, hvis overdragelse sker som led  

 i (1) aktiernes overdragelse til et holdingselskab oprettet som led i  

 strukturændring af banken, med dennes tiltrædelse, eller (2) rekonstruktion  

 af banken i forståelse med Finanstilsynet efter kapitaltab.
Disse situationer  

 er så ualmindelige, at der i praksis ikke åbnes mulighed for meddelelse af  

 samtykke.
 Den omstændighed, at meddelelse af samtykke i praksis er afskåret, gør at  

 bestemmelsen er en ejerloftsbestemmelse, uanset hvad den selv benævner sig.
 Klageren gør gældende, at styrelsen indlæser nogle betingelser for  

 anvendelse af § 172, som der ikke er hjemmel til, idet styrelsen synes at  

 forudsætte, at betingelsen for anvendelsen af § 172 er, at der overlades  

 selskabet en betydelig grad af frit skøn ved udøvelsen af samtykkebeføjelsen.  

 Klageren mener ikke, at et sådant krav kan opstilles, idet sammenhængen  

 mellem aktieselskabslovens §§ 172 og 20 bevirker, at det på forhånd skal  

 kunne konstateres, hvornår samtykke kan forventes, henholdsvis ikke forventes  

 givet.
 Herudover gøres det gældende, at styrelsen ikke forudsætter et helt frit  

 skøn ved afgørelse om meddelelse af samtykke, men reglen skal for at være  

 omfattet af § 172, være en reel samtykkeregel og ikke en skjult  

 ejerloftsbestemmelse.
Sammenhængen mellem aktieselskabslovens §§ 172 og 20 fordrer ikke  

 nødvendigvis en høj grad af forudsigelighed.
Der kan med hjemmel i disse  

 bestemmelser overlades selskabet et frit skøn, som dog ikke må udøves  

 chikanøst og dermed retsstridigt.
 Afgrænsningen af forudsigelighed for meddelelse af samtykke fastsættes i  

 vedtægterne inden for rammerne af aktieselskabslovens § 172, d.v.s. som en  

 reel samtykkebestemmelse.
 Ovenfor er der gjort rede for, hvorfor reglen ikke findes at være en  

 samtykkebestemmelse, men en ejerloftsbestemmelse, idet det bemærkes, at  

 samtykke efter den omtvistede vedtægtsbestemmelse aldrig kan forventes givet  

 i almindelige overdragelsessituationer, hvor erhververen har eller opnår 10%  

 eller mere af aktiekapitalen.
Klageren gør gældende, at § 172 i sin tid blev indført som et muligt værn  

 mod uønskede overtagelser, samt at dens anvendelse af hensyn til EØFT art. 7  

 skal være nationalitetsneutral.
Dette skal ikke bestrides, dog med den  

 bemærkning, at nationalitetsneutraliteten alene gælder i relation til  

 EF-medlemsstater.
 Det medfører imidlertid ikke, at en samtykkeregel skal gøres så  

 regelbundet, at der aldrig er mulighed for samtykke, og der dermed ikke er  

 tale om en reel samtykkeregel.
Endvidere skal det anføres, at § 172, stk. 1, er en præcis undtagelse fra  

 den præceptive lovregel § 79, stk. 1, nr. 3, hvilket medfører snævre grænser  

 for fortolkningen af bestemmelsen.
Vedtægtsbestemmelsen må for at kunne være  

 omfattet af § 172, have et reelt indhold af en samtykkeregel, hvilket ikke er  

 tilfældet her.
 Der må endvidere bortses fra klagerens påstand om, at andre selskaber har  

 en tilsvarende »samtykkeregel«, allerede fordi dette ikke er  

 dokumenteret.
Af ovennævnte grunde findes aktieselskabslovens § 172, stk. 1, uanvendelig  

 ved indførelsen af den omtvistede vedtægtsbestemmelse, som derfor alene kan  

 indføres med hjemmel i aktieselskabslovens § 79, stk. 1, nr. 3.' Den 13. december 1990 blev sagen samt klagen over Finanstilsynets  

 afgørelse af 19. maj 1989 (ankenævnets j.nr. 89-32.346) mundtligt forhandlet  

 i ankenævnet.
Advokat K har for klageren gjort gældende, at Erhvervs- og  

 Selskabsstyrelsen har fortolket aktieselskabslovens § 172 for restriktivt.  

 Til støtte herfor henviste K til, at bestemmelsen ikke indeholder forskrifter  

 om, hvor liberal eller restriktiv samtykkereglen må være.
Samtykke kan i  

 henhold til den ønskede vedtægtsregel tænkes givet i en række tilfælde: ved  

 holdingdannelse, ved rekonstruktion samt i tilfælde hvor bestyrelsen er  

 passiv i 5 børsdage.
Det er derfor ikke korrekt at betegne klausulen som et  

 absolut ejerloft.
 Kontorchef B, Erhvervs- og Selskabsstyrelsen, konstaterede indledningsvis,  

 at der mellem parterne er enighed om, at en ejerloftbestemmelse indebærer en  

 indskrænkning i omsætteligheden.
Kontorchefen anførte vedtægtsformulering, er forpligtet til at nægte  

 samtykke til en almindelig overdragelse.
Alle potentielle aktieerhververe vil  

 således være vidende om, at en erhvervelse, hvorved 10%-grænsen overskrides,  

 er umulig.
Der foreligger følgelig en ejerloftbestemmelse og dermed en  

 omsættelighedsindskrænkning, der alene kan vedtages i overensstemmelse med  

 aktieselskabslovens § 79, stk. 1, nr. 3.
 1 af ankenævnets medlemmer, Trolle, udtaler:
 Banken har i forvejen regler om stemmeloft på 400 stemmer for hver  

 aktionær, men ifølge motiveringen på generalforsamlingerne var dette  

 utilstrækkeligt til at sikre bankens uafhængighed af enkeltaktionærer grundet  

 repræsentantionsreglen i aktieselskabslovens § 78.
 Et flertal langt ud over fire femtedele af de på generalforsamlingen  

 repræsenterede aktionærer vedtog herefter bestemmelsen om ejerloft på  

 generalforsamlingerne som en forsvarsmekanisme imod eventuel indflydelse fra  

 enkeltaktionærer.
Efter en smidig og velvillig sagsbehandling fra Erhvervs- og  

 Selskabsstyrelsens side fandt man frem til en vedtægtsformulering, som gav  

 bestyrelsen adgang til efter et vist skøn at udøve samtykkebeføjelsen.
Dette  

 var efter styrelsens opfattelse nødvendigt for at anvende hjemmelen i  

 aktieselskabslovens § 172 (fire femtedeles majoritet). En ren  

 ejerloftsbestemmelse bør efter styrelsens opfattelse vedtages i  

 overensstemmelse med § 79 (samtlige aktionærer).
Fondsbørsen - og dermed Finanstilsynet - mener, at det bevirker  

 markedsforstyrrelse, hvis en bestyrelse for et børsnoteret selskab overlades  

 skønsmæssige beføjelser i forbindelse med aktieomsætningen.
Den herfor  

 fremførte argumentation fra Fondsbørsens side er overbevisende.
 Da det er en praktisk umulighed at opnå samtlige aktionærers samtykke i  

 børsnoterede selskaber, indebærer disse to af hinanden uafhængige  

 myndigheders opfattelse af forskellige lovregler, at ejerloftsbestemmelser  

 ikke kan indføres i Danmark i eksisterende børsnoterede selskaber.
Lovgivningsmagten har ikke forbudt ejerloftsbestemmelser, og de er  

 accepteret af Fondsbørsen (selskab A og selskab B) samt for nylig ved  

 børsintroduktionen af flere sparekasseaktieselskaber, herunder bl.a.
C.
Dette  

 medfører den ikke hensigtsmæssige retstilstand, at ejerloft kan indføres for  

 ny-børsintroducerede selskaber, men ikke for selskaber, som i forvejen er  

 børsnoterede.
Banken ville således kun kunne opnå beskyttelse af sin  

 uafhængighed ved at skyde sig ind i et nyt børsnoteret selskab med de  

 besværligheder, afgifter og omkostninger, dette ville medføre.
Dette er ikke  

 hensigtsmæssigt.
EF har ikke beskæftiget sig med forbud imod ejerloftsbestemmelser i nogen  

 af sine direktivudkast.
Retsstillingen i EF-landene er ikke dokumenteret i  

 sagen, men ejerloftslignende bestemmelser findes efter det for mig oplyste i  

 hvert fald i en vis udstrækning i børsnoterede selskaber i visse EF-lande.
 Konsekvenserne af de af Erhvervs- og Selskabsstyrelsen og Fondsbørsen  

 håndhævede fortolkninger af aktieselskabslovens §§ 79 og 172 og  

 børsnoteringsbetingelserne er således, at danske børsnoterede selskaber ikke  

 har nogen mulighed for at sikre deres uafhængighed af enkeltaktionærer ved  

 indførelse af ejerloftsbestemmelser i modsætning til i hvert fald visse andre  

 EF-landes børsnoterede selskaber.
 Den stigende koncentration af kapital, der sker i disse år, navnlig i  

 finanssektoren og hos de institutionelle investorer, kombineret med  

 kapitalens frie bevægelighed, accentuerer behovet for at sikre økonomisk  

 uafhængighed - og dermed en form for demokratisk beslutningsproces - i de  

 børsnoterede selskaber, der med et stort aktionærflertal ønsker dette.
 Indtil EF-koordinerede begrænsninger eventuelt i fremtiden måtte blive  

 indført i EF, er det ikke hensigtsmæssigt, at lovfortolkning medfører et  

 faktisk forbud imod at indføre ejerloftsbestemmelser i børsnoterede selskaber  

 i Danmark.
 Der bør derfor kræves sikker lovhjemmel til at forbyde et så stort flertal  

 som fire femtedele af de på generalforsamlingen repræsenterede aktionærer i  

 et selskab at træffe bestemmelse om indførelse af ejerloft i deres vedtægter.
En sådan sikker hjemmel findes efter min opfattelse ikke i  

 aktieselskabslovens § 79 i reglerne om begrænsninger i aktiernes  

 omsættelighed.
Ejerloftsbestemmelser er noget andet end  

 omsætningsbegrænsninger.
Krav om samtykke fra samtlige aktionærer ved  

 indførelse af omsætningsbegrænsninger er ikke ensbetydende med, at samtlige  

 aktionærer skal give deres samtykke ved indførelse af rene  

 ejerloftsbestemmelser på 10% af aktiekapitalen.
Selv om det ikke kan afvises,  

 at en 10% ejerloftsbestemmelse kan have betydning for omsætteligheden af den  

 enkelte aktie, så er det urimeligt vidtgående at kræve samtykke fra alle  

 aktionærer hertil.
Rene ejerloftsbestemmelser, der ikke vedrører mindre  

 aktieposter, men 10% af børsnoterede selskabers aktiekapital, er derfor ikke  

 omfattet af ordlyden af § 79, og heller ikke motiverne bag denne.
§ 172 giver efter sin ordlyd udtrykkelig hjemmel til at træffe bestemmelse  

 om bestyrelsens samtykke til overdragelse af aktier med fire femtedeles  

 majoritet.
Det er alene Erhvervs- og Selskabsstyrelsens fortolkning af  

 vilkårene for dette samtykke, der efter styrelsens opfattelse fører til, at  

 bestemmelsen er uanvendelig.
Denne indsnævrende fortolkning af § 172 stemmer efter min opfattelse ikke  

 med lovmotiverne, jfr.
Folketingstidende 1962, tillæg A, sp. 1687, hvor  

 begrundelsen for bestemmelsen var at skabe »mulighed for at forhindre, at enkelte aktionærer skaffer sig en  

 dominerende indflydelse i selskaber.« Udvalgsbetænkningen den 7/6 1962, Folketingstidende 1962, sp. 1205,  

 tilkendegav endvidere, at børsnoterede selskaber næppe i større omfang ville  

 benytte sig af adgangen, og forudsatte dermed, at dette ikke i praksis var  

 udelukket grundet samtykke fra samtlige aktionærer i henhold til den  

 dagældende lovs § 57.
 Dette medlem af nævnet er af disse grunde af den opfattelse, at den af  

 Fondsbørsen accepterede vedtægtsformulering har hjemmel til at blive  

 registreret i medfør af aktieselskabslovens § 172, stk. 1, og stemmer derfor  

 for at pålægge Erhvervs- og Selskabsstyrelsen at registrere denne  

 vedtægtsbestemmelse, uden at det er nødvendigt, at bestyrelsen skal kunne  

 udøve noget skøn, hvilket netop er betænkeligt af hensyn til  

 markedsforstyrrelse ved omsætningen af aktier.
 1 af ankenævnets medlemmer, Gulmann, udtaler:
 § 172, stk. 1, er udtrykkeligt medtaget i aktieselskabsloven som en  

 undtagelse fra lovens § 79, stk. 1, nr. 3, der kræver enstemmig tiltrædelse  

 af samtlige aktionærer ved vedtagelse af vedtægtsbestemmelser, hvorved  

 »aktiernes omsættelighed begrænses«.
Klageren har gjort gældende, at § 172, stk. 1, kan anvendes ved  

 vedtagelsen af den her omhandlede vedtægtsbestemmelse.
Som sagen er  

 procederet for Erhvervsankenævnet, må det lægges til grund, at  

 vedtægtsbestemmelsen, hvis den ikke er omfattet af § 172, stk. 1, er omfattet  

 af § 79, stk. 1, nr. 3. Denne retsopfattelse forekommer i øvrigt ud fra en  

 umiddelbar betragtning at være korrekt, idet § 79, stk. 1, nr. 3, tilsigter  

 at beskytte den enkelte aktionærs interesse i frit at kunne disponere over  

 sine aktier, og idet ejerlofter, hvad enten der kan gøres undtagelse fra dem  

 med selskabets samtykke eller ej, er en ihvertfald potentielt mærkbar  

 begrænsning i aktionærernes dispositionsfrihed.
Det er efter forarbejderne klart, hvad formålet med § 172, stk. 1 er -  

 nemlig at åbne »mulighed for at forhindre, at enkelte aktionærer skaffer  

 sig en dominerende indflydelse i selskaber«.
Det er derimod ikke i  

 forarbejderne nærmere begrundet, hvorfor lovgiver har begrænset midlet til at  

 opnå dette formål til alene at være den omsættelighedsbegrænsning, der består  

 i at kræve samtykke til overdragelse af aktier, og ikke til andre  

 omsættelighedsbegrænsninger, herunder i givet fald vedtægtsbestemmelser om  

 absolut ejerloft.
Der er således ikke i forarbejderne grundlag for at vide,  

 om denne begrænsning af § 172, stk. 1's anvendelsesområde er begrundet i  

 reale hensyn vedrørende eventuelle forskelle i virkningerne af de forskellige  

 typer omsættelighedsbegrænsninger for de berørte aktionærer, eller om  

 begrænsningen alene er udtryk for, at samtykkekrav ansås for et  

 tilstrækkeligt og i øvrigt hensigtsmæssigt middel til at opnå formålet.
 Den foreliggende sag og den samtidig hermed afgjorte sag mellem K Bank og  

 Finanstilsynet viser imidlertid, at de særlige børsretlige regler, der som  

 følge af gennemførelsen i dansk ret af et EF-direktiv fra 1979 forbyder  

 omsættelighedsbegrænsinger for børsnoterede selskaber, i hvert fald når de  

 fører til risiko for markedsforstyrrelser, efter de relevante myndigheders  

 praksis har gjort det meget vanskeligt og måske umuligt for eksisterende  

 børsnoterede selskaber gennem samtykkekrav at opnå det formål, lovgiver  

 ønskede opnået ved vedtagelsen af § 172, stk. 1.
 Der kan anføres gode grunde for at forsøge at undgå et sådant resultat ved  

 hjælp af en udvidende fortolkning af § 172, stk. 1 i lyset af bestemmelsens  

 formål.
 Når jeg alligevel mener at måtte afvise denne mulighed skyldes det  

 følgende overvejelser:
 Den nugældende, muligvis utilsigtede og uhensigtsmæssige, retstilstand er  

 en følge af den samtidige anvendelse af to sæt regler, der tilsigter at  

 beskytte interesser af forskellig karakter.
De relevante børsreglers formål er at sikre børsmarkedets ordentlige  

 funktion.
Ankenævnet har i den samtidig hermed afsagte kendelse fundet, at  

 Fondsbørsen og Finanstilsynet på grundlag af den relevante børsbekendtgørelse  

 var beføjet til at nægte godkendelse af den foreslåede samtykkebestemmelse.
Aktieselskabslovens her relevante regler tilsigter at beskytte  

 aktionærernes interesser.
Det er ovenfor nævnt, at det ikke af forarbejderne  

 fremgår, hvad der har været lovgivers begrundelse for at begrænse § 172, stk.  

 1's anvendelsesområde til alene at gælde de omsættelighedsbegrænsninger, der  

 følger af krav om selskabets samtykke til overdragelse af aktier.
Det  

 forekommer mig på denne baggrund betænkeligt at acceptere en fortolkning af §  

 172, stk. 1, hvorefter bestemmelsen kan anvendes på en vedtægtsbestemmelse,  

 der kun af navn, men ikke af gavn er en samtykkebestemmelse.
Det må i givet fald være lovgiver, der må løse det problem, de kompetente  

 myndigheders anvendelse af de relevante bestemmelser har skabt for danske  

 børsnoterede selskabers muligheder for at forhindre, at enkelte aktionærer  

 skaffer sig en dominerende indflydelse i selskaberne.
Sådanne overvejelser  

 vil i øvrigt være særligt nærliggende i lyset af EF-Kommissionens forslag til  

 det såkaldte 5. selskabsdirektiv, der, hvis det bliver vedtaget, yderligere  

 vil begrænse selskabernes muligheder for at beskytte sig mod enkelte  

 aktionærers dominerende indflydelse.
 Med disse supplerende bemærkninger kan jeg tilslutte mig ankenævnets  

 flertals afgørelse.
 4 af ankenævnets medlemmer, Dullum, Gulmann, Vastrup og Niels Larsen  

 udtaler:
Bestemmelsen i § 172 blev indført i aktieselskabsloven ved lov nr. 225 af  

 20. juni 1962, § 57a.
Efter bemærkningerne til lovforslaget var formålet med  

 § 57a (§ 172) at give danske aktieselskaber en mulighed for at forhindre, at  

 enkelte aktionærer skaffede sig en dominerende indflydelse i selskabet.
 Den mulighed, der blev åbnet for selskaberne, bestod i, at de med  

 kvalificeret majoritet kunne gennemføre en vedtægtsændring om samtykke ved  

 overdragelse af aktier, uanset at denne ændring var en  

 omsættelighedsbegrænsning omfattet af den i dansk aktieselskabsret gældende  

 grundregel i § 79 om enstemmighed jvf. også ordlyden af § 172.
§ 172 (§ 57a) er således efter sin ordlyd en bestemt begrænset undtagelse  

 fra enstemmighedskravet, men ikke udtryk for en mere vidtgående adgang for et  

 selskab til at sikre sig mod dominerende indflydelse.
Som en undtagelse fra §  

 79 er der derfor ikke lovmæssigt grundlag for at antage, at reglen også er  

 anvendelig i andre tilfælde af omsættelighedsbegrænsninger omfattet af § 79,  

 eller for at antage en udvidet fortolkning begrundet i retstilstanden for  

 selskaber under stiftelse, hvor hensynet til eksisterende aktionærer ikke gør  

 sig gældende, eller retstilstanden for selskaber i andre lande, ligesom der  

 ikke ses at være mulighed for ved den lovmæssige bedømmelse at lade  

 rimelighedsbetragtninger være afgørende.
 Det bemærkes, at der mellem parterne er enighed om, at en  

 vedtægtsbestemmelse, der indeholder et forbud mod at eje mere end 10% af  

 aktiekapitalen - en såkaldt ejerloftsbestemmelse - er omfattet af § 79, og at  

 det hverken efter aktieselskabsloven, forarbejderne eller iøvrigt har været  

 muligt at finde støtte for, at det ikke skulle være tilfældet.
 K Bank A/S har gjort gældende, at vedtægtsændringen er udtryk for en  

 samtykkebestemmelse, som er omfattet af § 172 i aktieselskabsloven og har  

 bl.a. henvist til, at der kan meddeles samtykke, hvis det sker som led i en  

 strukturændring, som banken er indforstået med, eller i tilfælde af  

 rekonstruktion i forståelse med Finanstilsynet efter kapitaltab, eller  

 såfremt et afslag ikke er kommet frem inden en nærmere i vedtægten bestemt  

 tidsfrist, jfr. stk. 2 i vedtægtsændringen.
Hertil bemærkes, at det ville være i strid med stk. 1 i vedtægtsændringen,  

 såfremt en aktieerhververs ret til at eje 10% eller mere af aktiekapitalen  

 beroede på, at et afslag kom for sent efter stk. 2 i vedtægtsændringen.
En  

 eventuel ret til at forblive ejer af aktieposten ville derfor ikke bero på et  

 samtykke fra bestyrelsen, der i så fald ville have handlet vedtægtsstridigt.
Herefter må det lægges til grund, at aktieejere i K Bank A/S og andre før  

 vedtægtsændringen kunne sælge og købe aktier i selskabet uden nogen  

 begrænsning i retten til at eje en aktiepost af en bestemt størrelse.
Efter  

 vedtægtsændringen er denne frie omsættelighed begrænset, idet vedtægterne nu  

 udelukker en aktieerhverver fra at opnå samtykke til at eje 10% eller mere af  

 aktiekapitalen, hvorved bemærkes, at struktur- og rekonstruktionstilfældene  

 ikke angår adgangen for aktieejere til frit at omsætte aktierne.  

 Omsættelighedsbegrænsningen efter vedtægtsændringen beror således ikke på et  

 samtykke fra bestyrelsen, men må sidestilles med en bestemmelse om forbud mod  

 at eje en aktiepost af en bestemt størrelse - et såkaldt ejerloft.
 Som følge af det anførte tiltrædes det, at aktieselskabslovens § 172 ikke  

 er anvendelig, men at vedtægtsændringen efter sit indhold skal vedtages efter  

 § 79.
 Efter udfaldet af stemmeafgivningen stadfæster ankenævnet den af Erhvervs-  

 og Selskabsstyrelsen ved skrivelse af 6. september 1988 trufne afgørelse.
 I afgørelsen har Kåre Dullum, Claus Gulmann, Eskil Trolle, Claus Vastrup  

 og Niels Larsen deltaget.
