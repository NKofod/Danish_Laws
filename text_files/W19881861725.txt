 Udbetalinger i forbindelse med en mejerisammenslutning, hvor det  

 produktionsmæssigt ophørende mejeri ikke trådte i likvidation, og hvor den  

 pågældende andelshaver fortsatte som andelshaver efter sammenslutningen, var  

 almindelig skattepligtig udlodning ifølge ligningslovens § 16 A, stk. 1.
Gårdejer A klagede over, at de stedlige skattemyndigheder for indkomståret  

 1982 ikke havde imødekommet en efterfølgende anmodning om nedsættelse med et  

 ved indkomstopgørelsen medregnet beløb på 4.087 kr. vedrørende udbetaling af  

 andelskonto.
Endvidere for indkomståret 1983 over, at han var anset for  

 indkomstskattepligtig af et beløb på 31.141 kr. vedrørende udbetaling fra  

 Mejeriselskabet B A.m.b.a.i forbindelse med dettes overtagelse af X Mejeri.
Det var oplyst, at X Andelsmejeri med virkning fra den 27. september 1981  

 var sammensluttet med Mejeriselskabet B A.m.b.a.
Af den i forbindelse med  

 sammenslutningen udarbejdede overenskomst fremgik bl.a., at andelshaverne i X  

 Mejeri skulle være andelshavere i Mejeriselskabet B, at X Andelsmejeri skulle  

 ophøre uden likvidation, og at samtlige aktiver og passiver tilhørende X  

 Andelsmejeri skulle overføres til Mejeriselskabet B.
 Ifølge overenskomstens § 4, stk. 2, skulle andelshavere, der måtte udtræde  

 på grund af sammenslutningen, have udbetalt deres andele af formuen i det  

 ophørte mejeri, medens medlemmer, der måtte fortsætte som medlemmer i  

 Mejeriselskabet B, jf. overenskomstens § 9, til økonomisk udligning af  

 forskellen i kapitalforholdene, skulle have udbetalt et tillæg i afregningen  

 på 12 øre pr. kg for leveret mælk i regnskabsåret 1981/82.
Klageren, som forud for sammenslutningen af mejerierne var andelshaver i X  

 Mejeri, havde i 1982 i henhold til overenskomstens § 3, stk. 3, fået udbetalt  

 4.087 kr., svarende til saldoen pa hans særkonto i X Mejeri.
I 1983 var  

 udbetalt det i overenskomstens § 9 nævnte tillæg i afregningsprisen for  

 leveret mælk, i alt 31.141 kr.
 De stedlige skattemyndigheder havde henvist til, at udbetalingerne til de  

 medlemmer af X Andelsmejeri, der fortsatte som medlemmer i Mejeriselskabet B,  

 ikke kunne anses som skattefri udlodning af likvidationsprovenu, men alene  

 som almindelig indkomst.
 Klagerens revisor gjorde over for Landsskatteretten gældende, at de til  

 klageren fra henholdsvis X Mejeri og Mejeriselskabet B udbetalte beløb alene  

 kunne anses for omfattet af aktieavancebeskatningsloven, jf. § 1, stk. 3, om  

 udlodning af likvidationsprovenu for andelsselskaber, sammenholdt med  

 ligningslovens § 16, stk. 1. Revisoren bemærkede, at det af overenskomsten  

 fremgik, at X Andelsmejeri ophørte i forbindelse med sammenslutningen, og at  

 andelshavere i X Mejeri samtidig blev andelshavere i Mejeriselskabet B.
 Efter de foreliggende oplysninger - herunder at det af overenskomstens  

 ordlyd fremgik, at der ikke i forbindelse med sammenslutningen var sket en  

 likvidation af X Mejeri - fandt Landsskatteretten at måtte være enig med de  

 stedlige skattemyndigheder i, at de til klageren som følge af hans  

 fortsættelse som medlem i Mejeriselskabet B udbetalte beløb ikke kunne anses  

 for udlodning af likvidationsprovenu, men måtte anses som en skattepligtig  

 udlodning i henhold til ligningslovens § 16 A, stk. 1.
 De påklagede ansættelser for indkomstårene 1982 og 1983 blev herefter  

 stadfæstet.
