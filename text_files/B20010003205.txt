Bekendtgørelse om deltagerråd mv.  

 ved daghøjskoler I medfør af § 8 a i lov om daghøjskoler, jf.  

 lovbekendtgørelse nr. 813 af 21. august 2000, fastsættes:
 § 1. Ved hver daghøjskole har deltagerne  

 ret til at danne et deltagerråd.
 Stk. 2. Daghøjskolens ledelse opfordrer deltagerne til  

 at nedsætte et deltagerråd, hvis deltagerne ikke selv  

 tager initiativ hertil.
 § 2. Et deltagerråd varetager i samarbejde  

 med forstander, lærere og øvrige faggrupper deltagernes  

 fælles interesser på daghøjskolen.
 § 3. Alle deltagere på daghøjskolen  

 har valgret og er valgbare til deltagerrådet.
 § 4. Forslag til vedtægter for et  

 deltagerråd udarbejdes af deltagerne og vedtages på et  

 deltagermøde, der indkaldes af deltagerne, og hvortil alle deltagere  

 har adgang med stemmeret.
 Stk. 2. Vedtægterne skal mindst indeholde bestemmelser  

 om:
 1)	Deltagerrådets størrelse.
 2)	Hvornår valg til deltagerrådet finder sted samt  

 valgperiodens længde.
 3)	Hvorledes deltagerrådet skal vælges.
 4)	Deltagerrådets økonomi og  

 regnskabsaflæggelse.
 5)	Fremgangsmåden ved senere vedtægtsændringer.
 6)	Afholdelse af et deltagermøde mindst en gang om året,  

 hvortil alle deltagere har adgang med stemmeret, herunder bestemmelser om  

 faste dagsordenspunkter: aflæggelse af beretning, regnskabsgodkendelse,  

 godkendelse af budgetforslag, valg m.v.
 Stk. 3. Deltagerrådet fastsætter selv sin  

 forretningsorden.
 § 5. Et deltagerråd udpeger mindst en  

 repræsentant til daghøjskolens bestyrelse samt udpeger  

 repræsentanter til alle råd, udvalg, arbejdsgrupper samt  

 beslægtede fora, hvis nedsættelse alene er sket på  

 daghøjskolens eget initiativ, og som behandler spørgsmål,  

 der har betydning for deltagerne i almindelighed, jf. dog stk. 2.
 Stk. 2. Der udpeges ikke repræsentanter til organer,  

 hvor deltagelsen ikke vil være i overensstemmelse med de regler,  

 hvorefter organet er nedsat.
§ 6. Daghøjskolen kan anvende en del  

 af den samlede bevilling som et årligt tilskud til et  

 deltagerråds arbejde.
Forstanderen for daghøjskolen  

 fastsætter efter drøftelse med deltagerrådet de  

 nærmere vilkår for ydelse af tilskud, herunder eventuel  

 ansøgningsprocedure og vilkår for aflevering af regnskab for  

 anvendelsen af det modtagne tilskud.
 § 7. Daghøjskolen stiller et egnet lokale  

 og adgang til kontorfaciliteter til rådighed for deltagerrådet.
 Stk. 2. Daghøjskolen stiller endvidere lokaler til  

 rådighed ved kulturelle, oplysende og organisatoriske møder, som  

 deltagerrådet arrangerer.
 § 8. Bekendtgørelsen træder i kraft  

 den 1. februar 2001.
