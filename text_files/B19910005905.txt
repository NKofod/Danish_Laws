I medfør af § 20 og § 33, stk. 4 og 5, i lov nr. 328 af 4. juni 1986 om kød m.m. og § 4, stk. 2, § 5, stk. 3, og § 9 i lov om slagtning, forhandling, udførsel og indførsel af fjerkræ m.v., jf.
 lovbekendtgørelse nr. 31 af 15. januar 1988 fastsættes følgende:
 § 1.  Alle personer, der håndterer fersk kød, fersk  

 fjerkrækød eller kødvarer i uemballeret stand på virksomheder, autoriseret  

 til eksport af fersk kød, fersk fjerkrækød eller kødvarer, skal underkastes  

 helbredskontrol i overensstemmelse med reglerne i denne bekendtgørelse, jf.  

 dog stk. 2.
 Stk. 2.  Personer, der udelukkende beskæftiges i  

 svineslagteri til og med sortskrabning, i kreaturslagteri til og med  

 aflivning, i konservesfabrik med fyldte og lukkede dåser, og personer, der  

 kun beskæftiges med behandling af tarme, med konfiskater og med  

 færdigemballerede varer, omfattes ikke af bestemmelserne i denne  

 bekendtgørelse.
 § 2.  Virksomheden drager omsorg for, at det i § 1,  

 stk. 1, nævnte personale gennemgår en af Veterinærdirektoratet godkendt  

 uddannelse i levnedsmiddelhygiejne og personlig hygiejne.
 § 3.  Virksomheden skal drage omsorg for, at alt  

 personale, der ansættes til beskæftigelse med arbejde som angivet i § 1, stk.  

 1, inden ansættelsen til virksomheden afleverer en helbredsattest, jf. bilag  

 1, udstedt af den pågældendes praktiserende læge eller en lægeinstans,  

 knyttet til virksomheden.
 Stk. 2.  Virksomheden skal endvidere drage omsorg for,  

 at personalets helbredsmæssige tilstand af den pågældende ansattes læge eller  

 en lægeinstans, knyttet til virksomheden, genvurderes mindst 1 gang årligt på  

 grundlag af en af den ansatte udfyldt erklæring, jf. bilag 2.
 Stk. 3.  Såfremt det vurderes, at der intet er til  

 hinder for beskæftigelsen, forlænges helbredsattesten for 1 år, jf. bilag 2.
 § 4.  Virksomheden har ansvaret for, at kun personer,  

 der har fået udstedt helbredsattest, beskæftiges på virksomheden med arbejde  

 som angivet i § 1, stk. 1.
 § 5.  Virksomheden skal opbevare de udfyldte skemaer,  

 som kun må være tilgængelige for virksomhedens ledelse, embedsdyrlægen og  

 veterinærinspektøren.
 § 6.  Overtrædelse af § 3, stk. 1 og 2, og §§ 4 og 5  

 straffes med bøde.
 Stk. 2.  Er en overtrædelse begået af et aktieselskab,  

 anpartsselskab, andelsselskab eller lignende, kan der efter § 33, stk. 5, i  

 lov nr. 328 af 4. juni 1986 om kød m.m. og § 9 i lov om slagtning,  

 forhandling, udførsel og indførsel af fjerkræ m.v., jf. lovbekendtgørelse nr.  

 31 af 15. januar 1988 pålægges selskabet som sådant bødeansvar.
 § 7.  Bekendtgørelsen træder i kraft den 1. marts  

 1991.
 Stk. 2.  Samtidig ophæves cirkulære af 17. maj 1989 om  

 helbredskontrol med personer beskæftiget ved virksomheder, der er autoriseret  

 til eksport af fersk kød, fersk fjerkrækød eller kødvarer.
