Bekendtgørelse om universitetsuddannelser tilrettelagt på deltid I medfør af § 8, stk. 1, § 19, stk. 7, og § 34, stk. 1, i lov om universiteter (universitetsloven), jf. lovbekendtgørelse nr. 778 af 7. august 2019, som ændret ved lov nr. 363 af 9. marts 2021, fastsættes efter bemyndigelse i henhold til § 7, nr. 12, 34 og 57, i bekendtgørelse nr. 1229 af 9. juni 2021 om delegation af uddannelses- og forskningsministerens beføjelser til Uddannelses- og Forskningsstyrelsen:
Kapitel 1 Anvendelsesområde § 1. Deltidsuddannelse efter universitetsloven er udbud af erhvervsrettet forskningsbaseret uddannelse til den voksne befolkning med delvist statstilskud og deltagerbetaling fastsat af universitetet.
 Stk. 2. Deltidsuddannelse skal tilrettelægges på deltid, sådan at uddannelserne kan følges af personer med fuldtidsarbejde, jf. dog § 4, stk. 4.
 § 2. Universitetet kan som deltidsuddannelse udbyde følgende forskningsbaserede uddannelsesaktiviteter:
 1) Masteruddannelse.
 2) Anden efter- og videreuddannelse.
 3) Supplerende uddannelsesaktivitet med henblik på at opfylde adgangskrav til akademisk overbygningsuddannelse og kandidatuddannelse.
 4) Heltidsuddannelse tilrettelagt på deltid.
 5) Enkeltfag.
 6) Fagspecifikke kurser.
 Stk. 2. Universitetet kan tilbyde masteruddannelse som regulerede eller fleksible forløb, jf. lov om videregående uddannelse (videreuddannelsessystemet) for voksne.
Stk. 3. Udbud af uddannelse efter stk. 1, nr. 1, for så vidt angår regulerede forløb, skal godkendes af Akkrediteringsrådet, jf. lov om akkreditering af videregående uddannelsesinstitutioner.
Udbud af uddannelse efter stk. 1, nr. 2, der giver den studerende en selvstændig erhvervskompetence, skal godkendes af Akkrediteringsrådet.
Udbud af uddannelse efter stk. 1, nr. 2, der ikke giver den studerende en selvstændig erhvervskompetence, samt udbud af uddannelse efter stk. 1, nr. 3, skal godkendes af Uddannelses- og Forskningsstyrelsen.
 § 3. Universitetet kan uden statstilskud efter aftale med virksomheder el.lign. udbyde uddannelsesaktiviteter til disse efter reglerne om indtægtsdækket virksomhed.
Kapitel 2 Tilrettelæggelse § 4. Universitetets udbud af uddannelse efter § 2, stk. 1, skal foruden reglerne i denne bekendtgørelse følge reglerne for de enkelte deltids- og heltidsuddannelser.
 Stk. 2. Universitetet tilrettelægger undervisningen inden for rammerne af de regler, der er nævnt i stk. 1, jf. dog stk. 4.
 Stk. 3. 60 ECTS-point svarer til 1 års heltidsstudier.
 Stk. 4. Uddannelse efter § 2, stk. 1, nr. 1-3, 5 og 6, kan tilrettelægges på heltid i op til 1 år.
 Stk. 5. Uddannelse efter § 2 kan tilrettelægges som fjernundervisning.
Stk. 6. Er der ledige pladser på en heltidsuddannelse, kan universitetet efter reglerne om deltidsuddannelse (tompladsordningen) indskrive deltagere på enkeltfag eller afgrænsede dele af uddannelsen.
Deltagere på tompladsordningen kan højst indskrives på enkeltfag eller afgrænsede dele af uddannelsen svarende til halvdelen af uddannelsens ECTS-point, heraf maksimalt 1 år tilrettelagt som heltidsuddannelse.
 § 5. Enkeltfag er en fagligt afgrænset del af en forskningsbaseret uddannelse, hvortil der er knyttet en prøve, eksamen eller selvstændig bedømmelse i øvrigt.
 Stk. 2. Universitetet kan tilrettelægge et enkeltfag for deltagere med særlige forudsætninger med en kortere uddannelsestid end den normerede tid, men således at deltageren ved gennemførelse opnår samme antal ECTS-point.
§ 6. Fagspecifikke kurser er erhvervsrettede undervisningsforløb, som universitetet fastlægger på basis af de forskningsbaserede kompetencegivende uddannelser, som universitetet er godkendt til at udbyde, og som det modtager tilskud til.
Kurserne skal bygge på elementer, som indgår i disse uddannelser.
Nye uddannelseselementer, der i fremtiden vil indgå i de omfattede uddannelser, vil også kunne indgå i fagspecifikke kurser.
Et kursus skal vare mindst 30 undervisningstimer fordelt over mindst 5 undervisningsdage.
Kurset må højst vare 120 undervisningstimer.
 Stk. 2. Fagspecifikke kurser skal være beskrevet i en kursusplan med angivelse af kursets mål, indhold, antal undervisningstimer og forudsætninger for deltagelse i kurset samt udvælgelseskriterier, i tilfælde af at universitetet ikke vil optage alle ansøgere.
 Stk. 3. Fagspecifikke kurser skal afholdes i Danmark.
Kapitel 3 Adgangskrav, indskrivning og frister § 7. Ved adgang til universitetets udbud af studieaktivitet efter deltidsreglerne gælder de adgangskrav, der finder anvendelse for optag på universitetets uddannelser tilrettelagt på heltid, medmindre andet følger af andre regler.
 Stk. 2. Universitetet kan dispensere fra adgangskravene, hvis universitetet vurderer, at ansøgeren har de nødvendige faglige kvalifikationer.
§ 8. Universitetet kan fastsætte regler om, at eksamensbeviser m.v., der fremsendes ved ansøgning om optagelse og indskrivning på deltidsuddannelse, og som ikke er affattet på dansk, et andet nordisk sprog eller et eller flere andre sprog, som universitetet behersker, skal være vedlagt en oversættelse til ét af disse sprog.
Regler om krav til oversættelse af eksamensbeviser m.v. offentliggøres på universitetets hjemmeside.
§ 9. Indskrivningen til deltidsuddannelse sker til et enkeltfag eller en uddannelse med dertil hørende eksamen el.lign.
Har universitetet igangsat en uddannelsesaktivitet, har den studerende ret til at afslutte den påbegyndte aktivitet inden for det annoncerede tilrettelæggelsestidspunkt (begyndelses- og afslutningstidspunkt med det fastsatte antal ECTS-point).
 Stk. 2. Uddannelsessøgende kan indskrive sig til flere deltidsuddannelser, enkeltfag og fagspecifikke kurser samtidig.
 Stk. 3. Studerende ved en heltidsuddannelse kan ikke samtidig indskrive sig til et enkeltfag, der er en del af heltidsuddannelsen.
 Stk. 4. Universitetet kan fastsætte, hvor lang tid den studerende må vente med at deltage i eksamen m.v. i et fag, efter at undervisningen i faget er afsluttet.
 § 10. Universitetet bestemmer selv, hvor mange studerende det vil optage, medmindre Uddannelses- og Forskningsstyrelsen fastsætter et årligt maksimumstal for optagelseskapaciteten.
Stk. 2. Kan universitetet af kapacitetsmæssige årsager ikke optage alle rettidigt tilmeldte ansøgere, skal optagelse ske efter kriterier, der på forhånd er fastsat af universitetet.
Universitetet må alene anvende fagligt relevante kriterier samt tilmeldingstidspunkt som udvælgelseskriterier.
Kriterierne skal være offentligt tilgængelige, fra det tidspunkt hvor universitetet annoncerer uddannelsesaktiviteten.
§ 11. Hvis en deltidsuddannelse eller væsentlige dele heraf udbydes på engelsk, skal ansøgeren inden studiestarten, dokumentere kundskaber i engelsk svarende til mindst engelsk på gymnasialt B-niveau.
Universitetet kan fastsætte, at ansøgere skal bestå en særligt tilrettelagt prøve.
Stk. 2. Krav til engelskkundskaber, herunder hvornår disse skal være dokumenteret, og hvilke krav der stilles til udenlandske eksamener, skal fremgå af universitetets hjemmeside.
Skærpelser af krav til engelskkundskaber skal varsles med mindst 2 år.
Det samme gælder for uddannelser, hvor der ikke tidligere har været krav om engelskkundskaber.
 § 12. Universitetet fastsætter frister for ansøgning om indskrivning og for betaling for deltagelse i undervisning.
 Stk. 2. Efter indskrivning på den relevante deltidsuddannelse, jf. § 2, er den studerende omfattet af de rettigheder og pligter, der følger af de regler, der gælder for studerende på den pågældende uddannelse på det pågældende universitet.
 Stk. 3. Universitetet bringer indskrivningen til ophør, når den studerende har gennemført uddannelsen, eller når den studerende melder sig ud af uddannelsen.
Stk. 4. Universitetet kan bringe indskrivningen til ophør, når den studerende er afskåret fra at fortsætte uddannelsen som følge af 1) reglerne for den pågældende uddannelse, herunder at den pågældende har opbrugt sine eksamensforsøg, 2) udløbet af den periode, som deltagerbetalingen for uddannelsen omfatter, eller 3) den pågældende er varigt bortvist fra universitetet efter regler fastsat af universitetet, jf. universitetslovens § 14, stk. 9.
Stk. 5. En studerende, der selv har meldt sig ud af uddannelsen, jf. stk. 3, eller hvis indskrivning er bragt til ophør, jf. stk. 4, kan efter universitets vurdering gives ret til at søge optagelse eller indskrivning på samme deltidsuddannelse.
Ved vurderingen lægges vægt på den pågældendes faglige forudsætninger, hidtidige uddannelsesforløb og nuværende forudsætninger for at deltage i og gennemføre den søgte uddannelse.
Gælder der særlige vilkår, skal universitetet meddele disse til den pågældende, samtidig med at der gives tilladelse til at søge.
 § 13. Universitetet kan efter ansøgningsfristens udløb undlade at igangsætte udbudt undervisning på grund af for ringe søgning eller særlige omstændigheder, hvis der er taget forbehold herom ved annonceringen, jf. dog § 9, stk. 1.
§ 14. Den uddannelsessøgende har ret til at få udstedt bevis for bestået enkeltfag og til at få udstedt et samlet eksamensbevis for en uddannelse, hvis alle de eksamener, der indgår i uddannelsen, er bestået.
Beviset udstedes af det universitet, hvor den sidste prøve er aflagt i henhold til de gældende regler herom.
Stk. 2. Den uddannelsessøgende har ret til at få udstedt en deklaration af et fagspecifikt kursus, som vedkommende har deltaget i.
Universitetet informerer om muligheden herfor.
Stk. 3. En deklaration efter stk. 2 skal som minimum indeholde følgende oplysninger 1) kursusdeltagerens navn og CPR nr. eller anden tilsvarende entydig identifikation, 2) dato for afviklingen af kurset, 3) kort beskrivelse af kursets indhold, 4) kursets læringsmål, 5) anvendt litteratur, 6) antal undervisningstimer, 7) anslået normering opgjort i ECTS-point, 8) forudsætninger for deltagelse, 9) hvilke elementer fra eksisterende uddannelser, det fagspecifikke kursus er baseret på og 10) beskrivelse af eventuel prøve, eksamen eller dokumentation for aktiv kursusdeltagelse.
Kapitel 4 Deltagerbetaling § 15. Universitetet opkræver betaling for deltagelse i undervisningen inkl. eksamen og anden bedømmelse.
Betalingen omfatter det antal eksamensforsøg, der er mulighed for efter reglerne for den enkelte uddannelse, medmindre universitetet i vilkårene udtrykkeligt har fastsat, at betalingen kun omfatter et lavere antal, dog mindst to forsøg.
Stk. 2. Universitetet skal udarbejde et beregningsgrundlag til brug ved fastsættelse af deltagerbetalingen.
Uddannelses- og Forskningsstyrelsen kan indhente oplysninger om beregningsgrundlag.
 Stk. 3. Universitetet opkræver deltagerbetaling for vejledning, uddannelsesplan samt afgangsprojekt i forbindelse med et fleksibelt forløb i henhold til lov om videregående uddannelse (videreuddannelsessystemet) for voksne.
Kapitel 5 Tilskud Tilskudsbetingelser § 16. Følgende betingelser om deltagerbetaling, annoncering m.v. skal være opfyldt for, at universitetet kan få tilskud:
 1) Deltagerbetalingen er betalt mindst en gang halvårligt inden for frister, der fastsættes af Uddannelses- og Forskningsstyrelsen.
 2) Deltagerbetalingen er betalt med det fulde beløb for den periode, som deltagerbetalingen dækker.
 3) Deltagerbetalingen er den samme for alle deltagere i samme uddannelsesaktivitet, medmindre andet følger af andre regler, bortset fra tilfælde hvor der gives rabat til deltagere, der tilmelder sig til flere enkeltfag.
 4) Universitetet modtager ikke andre offentlige driftstilskud, bortset fra tilskud fra EU og Nordisk Råd, til samme uddannelsesaktivitet.
 5) Udbud af deltidsuddannelse er annonceret offentligt, og følgende oplysninger er offentligt tilgængelige på universitetets hjemmeside fra annonceringstidspunktet:
 a) Uddannelsesaktivitetens navn eller benævnelse og eventuel uddannelseskode.
 b) Afholdelsesform.
 c) Sted.
 d) Tilmeldingsfrist.
 e) Begyndelses- og afslutningstidspunkt, herunder tidspunkt for eventuel afsluttende eksamen eller prøve.
 f) Eventuelle optagelsesbetingelser.
 g) Antallet af ECTS-point, der følger af bekendtgørelse eller studieordning eller antallet af undervisningstimer for fagspecifikke kurser.
 h) Oplysning om fravigelse af den normerede uddannelsestid, jf. § 5, stk. 2, med oplysning om den uddannelsestid, der træder i stedet for denne, og de forudsætninger hos deltagerne, dette nødvendiggør.
 i) Deltagerbetalingens størrelse.
 j) For enkeltfagene oplysninger om, i hvilken uddannelse enkeltfaget indgår.
 6) Uddannelsesaktiviteten er markedsført af universitetet som et selvstændigt tilbud, og deltagerbetalingen alene vedrører betaling herfor.
 § 17. Universitetets udbud af aktiviteter efter deltidsreglerne indberettes løbende til Undervisningsministeriet, uddannelsesguiden (www.ug.dk).
Stk. 2. Indberetningen efter stk. 1 skal indeholde oplysninger om 1) udbudte uddannelser, enkeltfag og fagspecifikke kurser på det enkelte universitet, herunder udbudte tompladsordninger, omfattende uddannelsens eller fagets navn, indhold, varighed, eventuelle optagelsesbetingelser, deltagerbetalingens størrelse samt eventuelle støttemuligheder.
2) det enkelte universitets aktuelle udbud af hold (ved et hold forstås en gruppe studerende, der normalt undervises sammen i et fag eller på et fagspecifikt kursus gennem en på forhånd fastsat periode), herunder tid og sted for undervisningens gennemførelse, og 3) universitetets institutionsnummer, navn, adresse, kommune, telefonnummer, e-mailadresse og kontaktperson.
Andre tilskudsbestemmelser § 18. Antallet af årsstuderende beregnes ud fra antallet af betalende deltagere i uddannelsesaktiviteterne.
 Stk. 2. En årsstuderende svarer til en studerende, der har betalt for uddannelsesaktiviteter med et omfang på 60 ECTS-point, der svarer til 1 års heltidsstudier, jf. § 4, stk. 3. Hvis et enkeltfag er tilrettelagt i et tidsrum, der er kortere end den normerede uddannelsestid, jf. § 5, stk. 2, reduceres antallet af ECTS-point ved opgørelsen af årsstuderende ud fra forholdet mellem tilrettelæggelsestiden og den normerede uddannelsestid.
 Stk. 3. Ved fagspecifikke kurser er den årsstuderende en studerende, der har betalt for undervisning i 1200 timer af mindst 45 minutters varighed.
 Stk. 4. Når fagspecifikke kurser udbydes som fjernundervisning, fastsætter ministeriet, hvordan årsstuderende opgøres, før uddannelsesaktiviteten begynder.
 § 19. For delvist tilskud til deltidsuddannelse efter denne bekendtgørelse fastsættes taksterne på de årlige finanslove.
 Stk. 2. For delvist tilskud til uddannelseselementer, vejledning, uddannelsesplan samt afgangsprojekter, der indgår i fleksible forløb under videreuddannelsessystemet for voksne, fastsættes taksterne på de årlige finanslove.
 § 20. Uddannelses- og Forskningsstyrelsen kan kræve dokumentation for antallet af betalende deltagere.
 § 21. Universitetet kan ikke få tilskud til egne ansattes deltagelse i universitetets fagspecifikke kurser.
 § 22. Tilskud til fagspecifikke kurser udbetales for højst 30 undervisningstimer pr. 5 undervisningsdage.
 § 23. Tilskud til deltidsuddannelse skal indgå i universitetets regnskab og revideres i overensstemmelse med god offentlig revisionsskik efter de regler, der i øvrigt gælder for revision af universitetet.
Kapitel 6 Eksamensregler og studieaktivitetskrav § 24. Bekendtgørelse om eksamen og prøver ved universitetsuddannelser finder anvendelse for universiteternes udbud på deltid, med de modifikationer der fremgår af nærværende bekendtgørelse.
 § 25. Universitetet fastsætter interne regler om tilmelding til og framelding af eksamener og om adgangen til ny eksamen på grund af sygdom.
 § 26. Eksamen i fag, der er udbudt efter deltidsbekendtgørelsen, skal bestås enkeltvist.
 § 27. Universitetet kan godkende, at selvstuderende kan deltage i eksamen og anden bedømmelse, der indgår i udbudt deltidsuddannelse eller anden uddannelse på universitetet, uden at have deltaget i undervisningen, jf. dog stk. 3.
 Stk. 2. Universitetet kan fastsætte nærmere interne regler om selvstuderende og herunder bestemme, at eksamen og anden bedømmelse kan tilrettelægges særskilt for deltidsstuderende.
 Stk. 3. Selvstuderende kan ikke opnå flere eksamensforsøg end det antal, der følger af reglerne for den enkelte uddannelse.
 Stk. 4. Universitetet opkræver betaling hos den selvstuderende for deltagelse i eksamen og anden bedømmelse.
Studieaktivitetskrav § 28. Bestemmelser om studieaktivitetskrav fastsat i bekendtgørelse om universitetsuddannelser tilrettelagt på heltid finder ikke anvendelse for studerende efter deltidsbekendtgørelsen.
Kapitel 7 Klageadgang § 29. Universitetets afgørelser efter denne bekendtgørelse kan indbringes for Uddannelses- og Forskningsstyrelsen, når klagen vedrører retlige spørgsmål.
Fristen for indgivelse af klage er 2 uger fra den dag, afgørelsen er meddelt klageren.
Stk. 2. Klagen indgives til universitetet, der afgiver en udtalelse.
Klageren skal have lejlighed til at kommentere universitetets udtalelse inden for en frist af mindst 1 uge.
Universitetet sender den samlede sag til behandling i styrelsen.
Kapitel 8 Ikrafttræden § 30. Bekendtgørelsen træder i kraft den 1. september 2022.
 Stk. 2. Bekendtgørelse nr. 24 af 9. januar 2020 om deltidsuddannelse ved universiteterne (deltidsbekendtgørelsen) ophæves.
