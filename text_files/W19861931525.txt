 En ansøger havde søgt om kontanthjælp efter bistandsloven, da hun  

 efter afslutning af EFG-basisår ikke kunne få praktikplads.
ANkestyrelsen fandt, at ansøgeren var berettiget til hjælp efter  

 bistandslovens § 37, stk. 1, 1. punktum.
Ved fastsættelsen af ansøgerens  

 hidtidige leveniveau måtte medregnes såvel stipendium som statslån fra  

 Statens Uddannelsesstøtte.
 REDEGØRELSE FOR SAGEN:
En ansøger, født i 1963, søgte i juli 1983 om kontanthjælp efter  

 bistandsloven.
Ansøgeren havde afsluttet EFG-basisår, men havde ikke fået  

 praktikplads efter basisåret.
Ansøgeren havde forud for ansøgningstidspunktet  

 modtaget stipendium fra Statens Uddannelsesstøtte med 1.700 kr. månedlig og  

 statslån med 850 kr. månedlig.
Ansøgerens boligudgifter udgjorde 1.050 -  

 1.250 kr. månedlig incl. udgifter til varme og el.
Det sociale udvalg bevilgede forbigående hjælp fra 1. august 1983 med et  

 beløb svarende til den hidtidige stipendiestøtte fra Statens  

 Uddannelsesstøtte, 427 kr. ugentlig.
Bevillingen blev givet for 3 måneder,  

 men senere forlænget, senest med virkning indtil 31. marts 1984 og fortsat  

 med 427 kr. ugentlig.
Det sociale udvalg begrundede udmålingen med henvisning  

 til størrelsen af den bortfaldne indtægt, idet ansøgeren ikke havde haft  

 arbejdsindtægt.
 AFGØRELSEN, DER KLAGES OVER:
Amtsankenævnet fandt, at det sociale udvalg ved beregningen af forbigående  

 kontanthjælp havde været berettiget til at lægge oplysningerne om ansøgerens  

 hidtidige leveniveau til grund.
Nævnet fandt, at hjælpen burde have været  

 udmålt under hensyn til, at ansøgeren hidtil havde modtaget stipendium og  

 statslån fra Statens Uddannelsesstøtte i uddannelsesåret 1982/1983 med ialt  

 2.550 kr. månedlig, idet der tillige måtte tages hensyn til, at hjælpen  

 skulle kunne dække en rimelig boligudgift.
 KLAGEN TIL ANKESTYRELSEN:
Det sociale udvalg anførte, at nævnet i skønnet over det hidtidige  

 leveniveau havde medtaget stipendier fra Statens Uddannelsesstøtte samt lån  

 med 850 kr. pr. måned.
Uagtet at der var tale om statslån til en ung  

 uddannelsessøgende, ansås det at have en vis betydning, om man ved skønnet  

 over hidtidigt leveniveau til unge, der ikke tidligere havde haft indtægter,  

 kunne fastsætte et hidtidigt niveau, der delvis var opnået ved låntagning.
Nævnet havde tillige lagt vægt på, at der måtte tages hensyn til, at  

 hjælpen til unge udeboende skulle dække en rimelig boligudgift.
Hvad der i  

 den forbindelse skulle forstås ved en rimelig boligudgift, måtte bero på et  

 individuelt skøn, men i det væsentlige måtte boligudgiften anses for  

 tilgodeset ved den difference, der var mellem Statens Uddannelsesstøtte for  

 henholdsvis unge hjemmeboende og udeboende.
 LOVGRUNDLAG:
 Lov om social bistand, § 37.
 ANKESTYRELSENS AFGØRELSE:
 Efter oplysnsingerne om ansøgerens alder og tidligere beskæftigelse finder  

 ankestyrelsen, at ansøgeren er berettiget til hjælp efter bistandslovens § 37  

 beregnet efter reglen i bistandslovens § 37, stk. 1, 1. punktum.
 Ankestyrelsen finder, at der ved fastsættelse af ansøgerens hidtidige  

 leveniveau må medregnes såvel stipendium som statslån fra Statens  

 Uddannelsesstøtte.
 Ankestyrelsen tiltræder således amtsankenævnets afgørelse.
