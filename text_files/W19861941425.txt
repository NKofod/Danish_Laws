 Ankestyrelsen fandt, at en bidragsskyldig havde mulighed for af sin  

 egen indtægt at betale afdrag på en bidragsgæld.
 Ankestyrelsen lagde til grund, at ægtefællens indtægt ikke skulle  

 tages i betragtning ved vurderingen af, om bidragsskyldige havde  

 tilstrækkeligt at leve af, men at ægtefællen skulle bidrage til de fælles  

 omkostninger, familien havde.
 REDEGØRELSE FOR SAGEN:
 En gift førtidspensionist havde bidragsforpligtelse over for 2 særbørn,  

 født i henholdsvis 1964 og 1969.
Børnebidragene var forskudsvis udlagt af kommunen.
Bidraget var fra 1. maj  

 1983 blevet dækket ved overførsel af det særlige børnetilskud, efter at  

 mellemste invalidepension var blevet tilkendt.
Bidragsskyldige anmodede medio 1985 om eftergivelse af bidragsgælden, der  

 udgjorde ca. 48.000 kr.
Det sociale udvalg afslog på baggrund af  

 ægtefællernes økonomiske forhold at eftergive gælden, hvilket blev tiltrådt  

 af amtsankenævnet.
 En socialrådgiver anmodede i januar 1986 på bidragsskyldiges vegne om  

 genoptagelse af sagen og anførte i den forbindelse, at betingelsen for  

 eftergivelse af bidragsgælden måtte være opfyldt, idet der ikke det sidste år  

 forskudsvis var udlagt børnebidrag, men at bidraget var dækket af det særlige  

 børnetilskud, der i medfør af børnetilskudslovens § 11, stk. 2, tilkom  

 bidragsskyldige.
 Socialrådgiveren anførte videre, at bidragsskyldiges ægtefælles indtægt  

 ikke kunne medregnes ved vurdering af, om familien ville komme til at mangle  

 det nødvendigste til eget underhold.
Det sociale udvalg afslog påny den 13. marts 1986 at eftergive gælden, men  

 accepterede, at den månedlige ydelse blev nedsat fra 250 kr. til 200 kr.
Det  

 sociale udvalg begrundede sin afgørelse med, at den ene af betingelserne for  

 eftergivelse af bidragsgælden måtte anses for opfyldt, idet det forskudsvis  

 udlagte bidrag dækkes ved overførsel af det særlige børnetilskud.
Derimod  

 fandt udvalget ikke, at den anden betingelse for eftergivelse af gælden var  

 opfyldt, idet bidragsskyldige havde mulighed for at betale det skyldige beløb  

 uden at komme til at mangle, hvad der måtte anses for nødvendigt til eget  

 eller familiens underhold.
 AFGØRELSEN DER KLAGES OVER:
 Amtsankenævnet tiltrådte det sociale udvalgs afgørelse med den givne  

 begrundelse.
 KLAGEN TIL ANKESTYRELSEN:
 Sagen blev anket af bidragsskyldige, der fastholdt, at gælden var  

 ægtefællen uvedkommende.
 LOVGRUNDLAG:
 Børnetilskudslovens § 31.
 ANKESTYRELSENS AFGØRELSE:
 Ankestyrelsen finder efter oplysningerne om bidragsskyldiges økonomiske  

 forhold, at han har mulighed for af egen indtægt at betale afdrag på gælden.
 Ankestyrelsen finder derfor ikke, at betingelserne for efter  

 børnetilskudslovens § 31 at eftergive gælden har været opfyldt.
