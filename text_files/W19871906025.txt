En sikret, hvis arbejdsgiver (en handicappet person) havde frigjort  

 sig for forpligtelsen til at udbetale dagpenge i medfør af dagpengelovens §  

 11, anmodede det sociale udvalg om dagpenge for 72 timer i en uge, hvor han  

 ifølge en forud fastlagt ekstraordinær arbejdsplan skulle have arbejdet 120  

 timer.
Amtsankenævnet havde tiltrådt socialforvaltningens afgørelse,  

 hvorefter sikredes dagpenge burde beregnes som 72/120 af højeste  

 dagpengebeløb (2.008 kr.).
 Ankestyrelsen fandt, at sikredes sygedagpenge for de omhandlede timer  

 burde beregnes efter principperne i Sikringsstyrelsens bekendtgørelse nr 469  

 af 21. oktober 1980 om beregning og udbetaling af dagpenge i  

 arbejdsgiverperioden til lønmodtagere i arbejdsturnus med skiftende ugentlig  

 arbejdstid med henblik på dækning af det konkrete indtægtstab i  

 fraværsperioden.
 REDEGØRELSE FOR SAGEN:
En sikret, hvis arbejdsgiver havde frigjort sig for forpligtelsen til at  

 udbetale dagpenge i medfør af dagpengelovens § 11, anmodede  

 socialforvaltningen om dagpenge i forbindelse med sygefravær den 3., 4. og 5.  

 april 1985. Sikrede, der var ansat som handicaphjælper, skulle i den  

 omhandlede uge have arbejdet i alt 120 timer, heraf 72 timer på de omhandlede  

 sygedage.
Det store timetal skyldtes, at sikrede i den omhandlede uge skulle  

 med sin arbejdsgiver på ferie.
Arbejdsgiveren havde behov for hjælp i hele  

 perioden.
Socialforvaltningen lagde til grund, at der ikke var tale om  

 arbejdsturnus.
Beregningen af dagpenge skulle derfor ske efter dagpengelovens  

 § 9, stk. 1, på grundlag af sikredes gennemsnitlige lønindtægt i de sidste 4  

 uger før sygdommens indtræden.
Da sikrede var berettiget til højeste  

 dagpengebeløb (2.008 kr.), beregnedes dagpengene til 2.008:120x72 = 1.205 kr.
 Over for Amtsankenævnet anførte sikrede, at han som handicaphjælper havde  

 specielle arbejdsbetingelser, og at der i april måned 1985 gjorde sig særlige  

 forhold gældende, idet han skulle have arbejdet de fleste døgn for hele  

 måneden i den første uge, da hans arbejdsgiver skulle på ferie hos familie og  

 havde brug for en hjælper til hele ferieperioden.
 Om sikredes arbejdssituation var det i øvrigt oplyst, at da sikrede  

 startede som handicaphjælper, havde han og de øvrige hjælpere en fast  

 arbejdsturnus for en 4 ugers periode, således at sikrede og de øvrige 3  

 hjælpere i en normal måned kunne have fra 7 til 9 døgnvagter.
 Efter nogle måneder med denne ordning fandt arbejdsgiveren den  

 utilfredsstillende, da arbejdsgiveren ikke rigtigt kunne besøge familie og  

 venner på grund af, at han var afhængig af at skulle skifte hjælpere.  

 Ordningen blev derfor lavet om, således at der planlagdes for en måned ad  

 gangen, og hvis arbejdsgiveren havde behov for en hjælper i flere dage, blev  

 planen indrettet efter det, men stadig inden for de normale rammer på 7 til 9  

 døgn pr. måned.
I januar, februar og marts måned 1985 havde sikrede haft 7 døgnvagter, og  

 i april måned skulle sikrede ifølge den oprindelige plan have haft 8  

 døgnvagter.
At sikrede så reelt havde haft ca. 6 døgnvagter skyldtes, at han  

 tog nogle vagter for en af de andre hjælpere, der var blevet forhindret.
 AFGØRELSEN, DER KLAGES OVER:
 Amtsankenævnet lagde til grund, at sikredes arbejdsmønster efter  

 omlægningen af arbejdsplanen med virkning fra februar måned 1985 ikke længere  

 havde karakter af en »på forhånd fastlagt arbejdsturnus med skiftende  

 arbejdstid pr. uge«, hvorfor nævnet ikke fandt fornødent grundlag for at  

 pålægge socialforvaltningen at beregne dagpengene efter de særlige regler for  

 beregning og udbetaling af sygedagpenge til lønmodtagere i arbejdsturnus med  

 skiftende ugentlig arbejdstid.
 Sikredes dagpenge kunne derfor ikke udgøre mere end ugemaksimum i henhold  

 til dagpengelovens § 10, stk. 3, på 2.008 kr.
 I sygeugen skulle sikrede ifølge vagtskemaet have arbejdet 120 timer, og  

 han skulle have dagpenge for den 3., 4. og 5. april, hvor han ifølge  

 vagtskemaet skulle have arbejdet 72 timer.
 Amtsankenævnet fandt det herefter korrekt, at sikredes sygedagpenge var  

 beregnet som 72/120 af 2.008 kr.
 KLAGEN TIL ANKESTYRELSEN:
 Sikrede anførte bl.a., at der var tale om en på forhånd fastlagt  

 arbejdsturnus, der svingede fra 7 til 9 døgn pr. måned, dog var der sket den  

 forskel fra februar 1985, at der planlagdes for en måned ad gangen ud fra  

 menneskelige hensyn, hvilket socialforvaltningen havde accepteret.
 SUPPLERENDE OPLYSNINGER EFTER ANKEN:
 Sikringsstyrelsen udtalte, at dagpenge i et tilfælde som det foreliggende  

 ville kunne beregnes i henhold til reglerne i Sikringsstyrelsens  

 bekendtgørelse nr 469 af 21. oktober 1980 om beregning og udbetaling af  

 dagpenge i arbejdsgiverperioden til lønmodtagere i arbejdsturnus med  

 skiftende ugentlig arbejdstid eller de deri angivne principper, jfr.  

 Sikringsstyrelsens vejledning af 4. december 1980, således at der ved  

 beregningen blev lagt vægt på det mistede antal arbejdstimer i sygeperioden  

 efter den fastlagte arbejdsplan.
 Sikringstyrelsen fandt derfor, at det ikke burde komme sikrede til skade,  

 at arbejdsplanen med virkning fra den 1. februar 1985 var tilrettelagt for en  

 måned ad gangen efter den handicappedes behov og ikke som tidligere i en fast  

 4 ugers arbejdsturnus.
Der måtte således være mulighed for at dække det konkrete indtægtstab, som  

 sikrede havde haft for fraværsdage i forbindelse med ferien, det vil sige for  

 det antal arbejdstimer, som var mistet i forhold til de fastlagte arbejdsdage  

 og beregnet efter principperne i ovennævnte bekendtgørelse.
Dette ville også  

 være i overensstemmelse med den indtægt, som sikrede havde i januar, februar  

 og marts 1985.
 Sikringsstyrelsen tilføjede, at dagpengeudvalget følger samme praksis i de  

 tilfælde, hvor den almindelige beregning efter dagpengelovens § 9, stk. 1,  

 fører til et beregningsresultat, som adskiller sig væsentligt fra det  

 dokumenterede indtægtstab i arbejdsgiverperioden.
 LOVGRUNDLAG:
 Lov om dagpenge ved sygdom eller fødsel, § 9 og § 10.
 Sikringsstyrelsens bekendtgørelse nr 469 af 21. oktober 1980 om beregning  

 og udbetaling af dagpenge i arbejdsgiverperioden til lønmodtagere i  

 arbejdsturnus med skiftende ugentlig arbejdstid, § 1 og § 2.
 Sikringsstyrelsens vejledning af 4. december 1980 om bekendtgørelse nr 469  

 af 21. oktober 1980 om beregning og udbetaling af dagpenge i  

 arbejdsgiverperioden for lønmodtagere i arbejdsturnus med skiftende ugentlig  

 arbejdstid.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at sikredes  

 dagpenge for den 3., 4. og 5. april 1985 bør beregnes efter principperne i  

 Sikringsstyrelsens ovennævnte bekendtgørelse med henblik på dækning af det  

 konkrete indtægtstab i fraværsperioden.
 Ankestyrelsen ændrer således Amtsankenævnets afgørelse og hjemviser sagen  

 til socialforvaltningen med henblik på ny beregning.
