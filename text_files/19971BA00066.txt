Nr BSF 66 Folketingsbeslutning om tilladelse til cannabinolfri hampedyrkning i  

 Danmark Fremsat af Peter Hansen-Nord (V) Lene Espersen (KF) Kristen Touborg (SF)  

 Niels Højland (FP) Bent Hindrup Andersen (EL) Addi Andersen (CD) Kristian  

 Thulesen Dahl (DF) Jacob Haugaard (UP) den 13. november 1997 Vedtaget ved anden (sidste) behandling den 19. februar 1998 Folketinget opfordrer regeringen til senest den 10. marts 1998 at  

 fremsætte lovforslag og/eller udstede de nødvendige administrative  

 forskrifter, som tillader dyrkning af hamp i Danmark senest den 31. marts  

 1998, således 1) at danske landmænd på linje med andre EU-landmænd kan få tilladelse til  

 cannabinolfri hampedyrkning i overensstemmelse med EU's regler, og 2) at hamp, der er en gammel kulturplante med mange anvendelsesmuligheder,  

 kan udnyttes også i Danmark.
Oprindelig fremsat forslag Folketinget opfordrer regeringen til inden den 1. januar 1998 at fremsætte  

 lovforslag, som tillader dyrkning af hamp i Danmark, således 1) at danske landmænd på linje med andre EU-landmænd kan få tilladelse til  

 cannabinolfri hampdyrkning i overensstemmelse med EU's regler, og 2) at hamp, der er en gammel kulturplante med mange anvendelsesmuligheder,  

 kan udnyttes også i Danmark.
Bemærkninger til forslaget Fødevareministeren oplyste i et samråd den 20. august 1997, at han er  

 positivt indstillet over for, at der iværksættes forsøgsdyrkning med hamp i  

 1998. Dette er en delvis imødekommelse af målsætningen om at give danske  

 landmænd samme muligheder som andre EU-landmænd.
For fuldt at ligestille  

 danske landmænd med andre EU-landmænd ønsker forslagsstillerne en generel  

 tilladelse til cannabinolfri hampdyrkning.
Forslagsstillerne er af den  

 opfattelse, at der allerede er tilstrækkelig tilgængelig viden om dyrkning af  

 cannabinolfri hampplanter.
Hamp er et råstof, som kan sikre en økologisk bæredygtig produktion af  

 store dele af vore daglige behov.
Endvidere er hampplanten jordsanerende og  

 efter etablering meget nøjsom med hensyn til tildeling af gødning.
Derudover  

 er den stort set ikke plaget af skadedyr eller sygdomme, hvilket bevirker, at  

 der ikke skal anvendes bekæmpelsesmidler i særligt store mængder.
Hampens historie går helt tilbage til ca. 4000 år før vor tidsregning.
I  

 Kina blev planten anvendt til at fremstille tekstiler og olier og som  

 lægemiddel.
Senere opfandt kineserne papiret forarbejdet af hamp.
Grunden  

 til, at hampen senere forsvandt som råstof i Europa, var, at den blev for dyr  

 at importere, og derfor begyndte man at lede efter andre råstoffer som f.eks.  

 træ til fremstilling af papir.
Kun i de østlige europæiske lande har man  

 opretholdt en tradition omkring hampdyrkning og hampforarbejdning.
Men i de  

 senere år har Frankrig, Spanien, England, Tyskland, Østrig og Holland optaget  

 hampdyrkningen igen.
Hampens muligheder i dag spænder meget bredt.
Den kan  

 bruges til foder og tekstil- og oliefremstilling, idet hamp er meget rig på  

 næring.
Desuden har hamp som papirråstof store fordele frem for træ i  

 kvalitet, miljø og udbytte pr. hektar.
Men der kan også nævnes nyere  

 anvendelsesområder: hamp til fremstilling af byggematerialer og andre  

 tekniske produkter.
 Det er derfor nødvendigt, at regeringen fjerner de restriktioner, som  

 forhindrer en kommerciel dyrkning af hamp i Danmark.
Skriftlig fremsættelse Peter Hansen-Nord (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilladelse til cannabinolfri  

 hampdyrkning i Danmark.
(Beslutningsforslag nr.
B 66).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
