Pressenævnets kendelse i sag nr. 16-70-00919 Alkohol & Samfund kunne ikke klage Metroxpress bragte artiklerne X Factor-drukspillet: audition i Aarhus og Det store X Factor-drukspil: Sidste audition.
Organisationen Alkohol & Samfund klagede til Pressenævnet, da artiklerne ifølge organisationen opfordrer unge til umådehold og et stort alkoholforbrug.
Pressenævnet afviser at behandle klagen, da Alkohol & Samfund ikke konkret er omtalt i artiklerne og heller ikke har præciseret, hvorfor god presseskik generelt skulle være tilsidesat.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Alkohol & Samfund er ikke selv omtalt i artiklerne, og organisationen har heller ikke peget på, hvilke presseetiske regler organisationen anser for overtrådt.
Organisationen har derfor ikke en sådan direkte, væsentlig og individuel retlig interesse i hverken den konkrete eller generelle omtale, at organisationen er klageberettiget.
Der er derfor ikke grundlag for at behandle klagen.
 Klagen afvises herefter, jf. medieansvarsloven § 43, stk. 2, nr. 2.
 Alkohol & Samfund har klaget til Pressenævnet over artiklerne X Factor-drukspillet: Audition i Aarhus og Det store X Factor-drukspil: Sidste audition bragt i Metroxpress henholdsvis den 15. og 22. januar 2016, idet organisationen mener, at god presseskik er tilsidesat.
Alkohol & Samfund har til støtte for klagen bl.a. anført, at Metroxpress i artiklerne opfordrer unge til umådehold og et stort forbrug.
Artiklerne er uetiske, når man tænker på, at danske unge ifølge World Health Organization (WHO) har Europarekord i fuldskab (der er henvist til en graf fra 2011 over drenge). Ifølge Metroxpress hjemmeside er avisen Danmarks største dagblad med 429.000 daglige læsere, hvor den primære målgruppe er unge mennesker mellem 12 og 29 år.
 Ifølge Alkohol & Sundheds hjemmeside udfordrer [Alkohol & Samfund] alkoholkulturen i Danmark for at styrke forebyggelsen af alkoholproblemer.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Alkohol & Samfund er ikke selv omtalt i artiklerne, og organisationen har heller ikke peget på, hvilke presseetiske regler organisationen anser for overtrådt.
Organisationen har derfor ikke en sådan direkte, væsentlig og individuel retlig interesse i hverken den konkrete eller generelle omtale, at organisationen er klageberettiget.
Der er derfor ikke grundlag for at behandle klagen.
 Klagen afvises herefter, jf. medieansvarsloven § 43, stk. 2, nr. 2.
 Afgjort den 9. februar 2016.
