Bekendtgørelse om et prisloft for opvarmet vand eller damp fra affaldsforbrændingsanlæg I medfør af § 20, stk. 4, i lov om varmeforsyning, jf. lovbekendtgørelse nr. 523 af 22. maj 2017, fastsættes efter bemyndigelse i henhold til § 4, stk. 1, i bekendtgørelse nr. 436 af 11. maj 2012 om Energistyrelsens opgaver og beføjelser:
Anvendelsesområde § 1. Bekendtgørelsen fastsætter regler om et prisloft for opvarmet vand eller damp fra affaldsforbrændingsanlæg, der leverer opvarmet vand eller damp, når 1) det opvarmede vand eller damp er produceret ved forbrænding af affald, og 2) leveringen er omfattet af § 20, stk. 1, i lov om varmeforsyning.
 § 2. Reglerne om et prisloft finder ikke anvendelse på anlæg, der efter regler i bekendtgørelse om godkendelse af listevirksomhed er godkendt til nyttiggørelse eller bortskaffelse af farligt affald som hovedaktivitet, og som er indrettet og drevet med henblik på hovedsageligt at forbrænde farligt affald.
Stk. 2. Et anlæg betragtes som indrettet og drevet med henblik på hovedsagelig at forbrænde farligt affald, når 1) mere end 50 pct. af det indvejede, modtagne affald er farligt affald som defineret i bekendtgørelse om affald, og 2) anlægget har etableret særlige fysiske modtagefaciliteter, og har skriftlige procedurer for og gennemfører modtagekontrol med henblik på at opfylde kravene i artikel 52, stk. 3 og 4, i Europa-Parlamentets og Rådets direktiv 2010/75/EU af 24. november 2010 om industrielle emissioner, EU-Tidende, 2010, nr.
L 334, side 17.
Maksimalpris § 3. Et affaldsforbrændingsanlæg, der leverer opvarmet vand eller damp kan til dækning af produktionsomkostningerne maksimalt kræve den laveste af følgende varmeafregningspriser:
 1) Prisen fastsat i medfør af § 20, stk. 1, i lov om varmeforsyning.
 2) Prisloftet efter § 4.
 Stk. 2. I perioder, hvor varmeaftageren efterspørger en mængde opvarmet vand eller damp, som affaldsforbrændingsanlægget kun kan levere, hvis anlægget reducerer elproduktionen, skal der ved en vurdering af hvilken varmeafregningspris, der er lavest efter stk. 1, tages udgangspunkt i prisen fastsat i medfør af § 20, stk. 1, i lov om varmeforsyning eksklusiv den indregningsberettigede omkostning til kompensation for manglende elindtægter og merudgiften til afgifter som følge af den øgede varmeproduktion.
 Stk. 3. Hvis der ikke kan opnås enighed mellem affaldsforbrændingsanlægget og varmeaftageren fastsætter Energitilsynet maksimalprisen efter stk. 1 og 2.
 Stk. 4. Når maksimalprisen er prisloftet efter § 4, kan et affaldsforbrændingsanlæg i perioder, hvor varmeaftageren efterspørger en mængde opvarmet vand eller damp, som affaldsforbrændingsanlægget kun kan levere, hvis anlægget reducerer elproduktionen, tillægge prisloftet den indregningsberettigede omkostning til kompensation for manglende elindtægter og merudgiften til afgifter som følge af den øgede varmeproduktion.
Prisloft for opvarmet vand § 4. Energitilsynet udmelder hvert år senest den 15. oktober med virkning for det følgende kalenderår et prisloft for opvarmet vand, der leveres fra affaldsforbrændingsanlæg.
Energitilsynet udmelder prisloftet på sin hjemmeside.
Prisloftet udmeldes i kroner pr.
GJ leveret opvarmet vand.
 Stk. 2. Energitilsynet foretager forudgående høring af prisloftudmeldingen ved at offentliggøre et udkast til prisloft for opvarmet vand på sin hjemmeside i mindst 14 dage.
 § 5. Energitilsynet fastsætter prisloftet efter stk. 2-4 og §§ 6 og 7.
 Stk. 2. Prisloftet fastsættes til den vægtede gennemsnitspris for opvarmet vand, der produceres på centrale kraft-varme-anlæg, som defineret i bekendtgørelse om tilladelse til etablering og ændring af elproduktionsanlæg.
 Stk. 3. Den vægtede gennemsnitspris beregnes på basis af de varmeproduktionsomkostninger eller realiserede indtægter fra leveringsaftaler, som ejerne af de centrale kraft-varme-anlæg senest har anmeldt til Energitilsynet, jf. § 5 i bekendtgørelse nr. 816 af 21. juni 2017 om anmeldelse af tariffer, omkostningsfordeling på anlæg med forenet produktion og andre betingelser for levering af fjernvarme samt varmeproduktionsomkostninger til brug for fastsættelse af prisloft.
Stk. 4. Har et centralt kraft-varme-anlæg i det år, som anmeldelsen efter stk. 3 vedrører, leveret under 1.000 TJ opvarmet vand, indgår anmeldelsen ikke i beregningen.
Dernæst indgår heller ikke i beregningen de to centrale kraft-varme-anlæg, der har den højeste henholdsvis næsthøjeste pris inklusiv tillæg og fradrag, jf. §§ 6 og 7.
 § 6. Er der foretaget investeringer i centrale kraft-varme-anlæg, der ikke indgår i den vægtede gennemsnitspris, jf. § 5, skal Energitilsynet beregne et tillæg til gennemsnitsprisen.
Stk. 2. Tillægget beregnes med udgangspunkt i, at 1) investeringens anlægssum afskrives lineært over en 20-årig periode fra og med idriftsættelsesåret, 2) investeringens restgæld svarer til den resterende anlægssum primo det år, som gennemsnitsprisen vedrører, og 3) investeringens finansieringsrente svarer til den lange byggerente.
Den lange byggerente opgøres konkret som et gennemsnit over de seneste 3 måneder forud for det år, som gennemsnitsprisen vedrører.
 § 7. Er der sket ændringer i energiafgifter, der ikke indgår i gennemsnitsprisen, jf. § 5, skal Energitilsynet beregne et tillæg eller fradrag til gennemsnitsprisen.
Stk. 2. Tillægget eller fradraget beregnes på basis af de centrale kraft-varme-anlægs faktiske brændselsanvendelse i det år, som gennemsnitsprisen vedrører.
Energitilsynet skal alene indregne afgiftsændringer, der bekendtgøres før den 1. september i det år, hvor prisloftet udmeldes, og som har virkning i det år, som prisloftet gælder for.
Prisloft for damp § 8. Energitilsynet udmelder hvert år senest den 15. oktober med virkning for det følgende kalenderår et prisloft for damp, der leveres fra affaldsforbrændingsanlæg.
Prisloftet for damp fastsættes til det udmeldte prisloft for opvarmet vand.
 Stk. 2. Energitilsynet skal forhøje prisloftet for damp, hvis et affaldsforbrændingsanlæg, der leverer damp, kan sandsynliggøre, at der afholdes meromkostninger ved produktion af damp i forhold til produktion af opvarmet vand.
Dispensation § 9. Energistyrelsen kan hæve prisloftet, hvis særlige forhold af hensyn til forsyningssikkerheden taler for det.
Ikrafttræden § 10. Bekendtgørelsen træder i kraft den 1. juli 2017.
 Stk. 2. Bekendtgørelse nr. 1213 af 17. december 2012 om fastsættelse af prislofter og maksimalpriser for fjernvarme fra affaldsforbrændingsanlæg ophæves.
 Stk. 3. Et prisloft, som er udmeldt efter bekendtgørelse nr. 1213 af 17. december 2012, gælder indtil 31. december 2017.
