Skriftlig fremsættelse (10. november  

 2000) Socialministeren (Henrik Dam Kristensen):
 Herved tillader jeg mig for Folketinget at  

 fremsætte:
Forslag til lov om ændring af lov om aktiv  

 socialpolitik (Pligt for kommunerne til at lave skriftlige planer ved  

 aktiveringstilbud) (Lovforslag nr.
L 108) Forslaget fremsættes som led i regeringens aftale om  

 finansloven 2001 med Socialistisk Folkeparti og Enhedslisten.
 Formålet med forslaget er at skabe større  

 målrettethed og øget brugerindflydelse i  

 aktiveringsindsatsen.
Efter gældende regler kan kommunen lave en skriftlig  

 plan, hvis kommunen vurderer, at det vil fremme en sammenhængende  

 indsats.
Kommunerne kan således træffe beslutning om, at der skal  

 laves en skriftlig plan, og kontanthjælpsmodtageren har pligt til at  

 medvirke i udarbejdelsen af planen.
 Med forslaget får kommunerne pligt til at lave en  

 skriftlig plan til den gruppe af kontanthjælpsmodtagere, der har  

 problemer ud over ledighed.
 Gruppen af kontanthjælpsmodtagere med problemer ud  

 over ledighed er ofte karakteriseret ved at have betydelige og meget  

 sammensatte problemer og har derfor behov for en individuelt tilpasset  

 indsats.
 Forslaget skal medvirke til, at der ud fra den enkeltes  

 egne ønsker og forudsætninger og arbejdsmarkedets behov skabes  

 større sammenhæng mellem tilbud og målsætning.  

 Samtidig vil forslaget medvirke til, at den enkelte i højere grad  

 medinddrages og ansvarliggøres i forhold til den udarbejdede plan.
