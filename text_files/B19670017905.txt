Bekendtgørelse om regler for omsætning af rente til kapitalbeløb i henhold til lov om forsikring mod følger af ulykkestilfælde I medfør af ulykkesforsikringslovens § 36, stk. 3, fastsætter socialministeriet efter indstilling af direktoratet for ulykkesforsikringen herved følgende:
 § 1. Såfremt omsætning af rente til kapital finder sted samtidig med den første fastsættelse af invaliditetsgraden, fastsættes kapitalbeløbet til så mange gange rentens årlige beløb, som de som bilag trykte tabeller (A og B) angiver for vedkommende alder og invaliditetsgrad.
 Stk. 2. For aldersgrupper og invaliditetsgrader, der ligger mellem de i tabellerne opførte tal, benyttes tilsvarende mellemliggende tal.
 § 2. Såfremt omsætningen finder sted på et senere tidspunkt, og invaliditetsgraden er fastsat til 15 pct. eller derunder, fradrages i det efter regelen i § 1 udfundne kapitalbeløb de indtil omsætningen udbetalte rentebeløb.
 Stk. 2. Er invaliditetsgraden fastsat til mere end 15 pct., beregnes kapitalbeløbet efter tabellerne, jfr. § 1, således at alderen på omsætningens tidspunkt lægges til grund, og således at der i kapitalbeløbet foretages fradrag efter følgende regler:
 1) Indtil 7 ½ år efter rentens første fastsættelse fradrages så stort et beløb, som vedkommende har fået udbetalt som rente for de første 15 pct.s invaliditet.
 2) Inden for de følgende 9 måneder efter 7½ års dagen fradrages yderligere så stort et beløb, som vedkommende for tiden efter 7½ års dagen har fået udbetalt som rente for de første 18 pct.s invaliditet, og inden for de følgende 3 måneder fradrages yderligere så stort et beløb, som vedkommende for tiden fra 8¼ års dagen har fået udbetalt som rente for de første 20 pct.s invaliditet.
 3) Ved afløsning 8½ år eller mere efter rentens første fastsættelse udgør fradraget de i 1) og 2) nævnte summer.
Stk. 3. Såfremt der, forinden omsætning af rente til kapital finder sted, i henhold til lovens § 34 foretages ny fastsættelse af renten, og såfremt omstændighederne i øvrigt taler derfor, tilkommer det direktoratet for ulykkesforsikringen ved omsætningen af rente til kapital at forhøje eller nedsætte de efter foranstående regler beregnede beløb.
Dog må kapitalbeløbet ingensinde overstige det beløb, der fremkommer ved på grundlag af den ny fastsatte rente at beregne kapitalbeløbet efter reglerne i § 1.
 § 3. Denne bekendtgørelse træder i kraft den 1. juni 1967.
 Stk. 2. Bekendtgørelse nr. 318 af 18. november 1958 om regler for omsætning af rente til kapitalbeløb i henhold til lov om forsikring mod følger af ulykkestilfælde ophæves.
