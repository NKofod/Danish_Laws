Nr BTL 101 Betænkning over Forslag til lov om ændring af lov om radio- og  

 fjernsynsvirksomhed (Tilnærmelse af reklamereglerne for TV 2 til udenlandske  

 tv-selskabers vilkår)   

 Nr L 101 1994-95, 1. samling Afgivet af Kulturudvalget Afgivet: 19950419 Udvalget har behandlet lovforslaget i nogle møder og har herunder stillet spørgsmål til kulturministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Afholdsselskabernes Landsforbund.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til forkastelse ved 3. behandling.
 Et mindretal inden for flertallet (Socialistisk Folkepartis medlemmer af  

 udvalget) indstiller lovforslaget til forkastelse bl.a. med den begrundelse,  

 at SF ikke finder, at det er rimeligt, at Danmark skulle bevæge sig  

 yderligere i retning af at tillade flere typer af reklamer i TV 2.
Siden 1986 er der sket adskillige lempelser i reglerne for reklameindslag  

 i medierne.
I 1989 blev det tilladt at sende reklamer i lokal-TV, og i 1990  

 og 1992 udvidedes TV 2's muligheder for salg af reklamer yderligere.
Argumentationen for større reklamefrihed for TV 2 er, at TV 2 er nødt til  

 at få større frihed, for ellers går reklameindtægterne til f.eks.
TV 3.
 SF finder det ikke rigtigt at give TV 2 mulighed for at reklamere for øl,  

 vin og håndkøbsmedicin.
Efter SF's opfattelse er der noget uetisk i, at formidlingen af budskaber  

 i tv og radio skal være bestemt af reklamer for børnelegetøj, vaskepulver for  

 slet ikke at tale om vin, øl og håndkøbsmedicin.
Hvorfor skal alle danskere,  

 som ser TV 2, belemres med reklamer for øl og håndkøbsmedicin? Er forbruget  

 ikke stort nok af disse varer? SF mener, det er uhyre farligt at lade reklamereglerne for TV 2 svare til  

 TV 3's regler.
Derved vil der også i TV 2's programvalg være risiko for, at  

 der bliver skelet til TV 3's programvalg.
 På denne måde kan TV 3, der fuldt ud er reklamefinansieret og ikke har  

 nogen fastlagt public service-funktion, blive normgivende for dansk fjernsyn.
I stedet for at lade TV 3's reklameregler blive normdannende for TV 2,  

 burde det være omvendt, hvis man i øvrigt synes, at det er fornuftigt at  

 undgå reklamer.
Det er en mulighed, som SF mener bør undersøges, jf. den  

 omfattende og velargumenterende rapport udarbejdet af professor, dr. jur.  

 Erik Werlauff.
Her argumenteres der godt for, at dansksprogede kanaler kan  

 underkastes dansk lovgivning, uanset hvor der sendes fra.
 Derudover afviser SF lovforslaget, fordi en diskussion af eventuelle  

 ændringer i reklamereglerne naturligt hører hjemme i forbindelse med  

 diskussionen om »det fremtidige medielandskab«.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse uændret.
 Mindretallet finder det dybt beklageligt, at de iøjnefaldende skævheder og  

 den konkurrenceforvridning, som opleves i øjeblikket - og som dette  

 lovforslag ville rette op på - skal fortsætte i mindst et år endnu.
 Da kulturministeren har meddelt, at hun først vil indlede forhandlinger på  

 det mediepolitiske område til oktober, er det næppe realistisk at gennemføre  

 selv den mest enkle justering af lovgivningen inden begyndelsen af 1996.
 Mindretallet mener, at dette lovforslag bør fremmes hurtigst muligt, da  

 det udmærket kan stå alene uden problemer i forhold til den efterfølgende  

 medielovgivning.
 Mindretallet mener endvidere, at det er urimeligt, at TV 2 fortsat skal  

 være dårligere stillet end andre kommercielle TV-selskaber, der opererer på  

 det danske marked.
 Der gøres opmærksom på, at dette lovforslag i betydeligt omfang ligger i  

 forlængelse af Radio- og TV-Reklamenævnets udtalelse til kulturministeren af  

 1. november 1994.
 Mindretallet finder det også uhensigtsmæssigt, at forenklinger på det  

 administrative område i forbindelse med kontrol af reklamerne og  

 reklameselskabets henlæggelse under TV 2's virksomhed ikke gennemføres  

 hurtigst muligt.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Elsebeth Gerner Nielsen (RV)  

 Aage Frandsen (SF) Arne Melchior (CD) Ester Larsen (V) Helge Sander (V)  

 nfmd.
Birthe Rønn Hornbech (V) Hans Christian Schmidt (V) H.P.
Clausen  

 (KF) Agnete Laustsen (KF) Brian Mikkelsen (V) Tom Behnke (FP) Enhedslisten havde ikke medlemmer i udvalget.
