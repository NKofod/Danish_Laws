Udenlandsk spaltning - succession for danske  

 aktionærer - Kyro Oyj Abp, Finland Et finsk selskab, Kyro Oyj Abp, skulle spaltes med ophør, hvorved  

 samtlige selskabets aktiver og passiver skulle overføres til to  

 nystiftede selskaber, ligeledes hjemmehørende i Finland, hvorefter  

 selskabet skulle opløses uden likvidation.
 I forbindelse med ophørsspaltningen ansøgte en dansk  

 aktionær i selskabet om tilladelse til skattemæssig succession i  

 aktiernes anskaffelsessum.
 Med ansøgningen var fremsendt et spaltningsprospekt, hvoraf  

 fremgik, at aktionærerne som vederlag for hver en aktie i Kyro Oyj Abp  

 ved spaltningen ville blive tildelt en aktie i hvert af de modtagende  

 selskaber i forhold til deres aktiebesiddelse i det indskydende selskab.  

 Efter spaltningen ville aktionærsammensætningen i de modtagende  

 selskaber således svare til sammensætningen i det indskydende  

 selskab inden spaltningens gennemførelse.
 Det var endvidere i ansøgningen oplyst, at spaltningen efter de  

 finske regler ville følge EU s fusionsdirektiv.
 Told- og Skattestyrelsen fandt, at ophørsspaltningen af det finske  

 selskab havde så mange lighedspunkter med en dansk  

 ophørsspaltning, at ansøgningen om skattemæssig  

 succession på aktionærsiden kunne imødekommes.
 Der var herefter succession for alle danske aktionærer, der var  

 fuldt skattepligtige til Danmark.
Afgørelsen er bindende for alle danske aktionærer i det  

 ophørsspaltede finske selskab, og aktionærerne skal alle  

 selvangive i overensstemmelse med fusionsskattelovens § 15 b, stk. 4, 2.-14.  

 pkt.
Der kan således ikke gives valgfrihed mellem anvendelse af  

 bestemmelserne i fusionsskattelovens § 15, stk. 4 og andre  

 beskatningsmuligheder.
