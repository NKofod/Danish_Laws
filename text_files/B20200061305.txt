Bekendtgørelse om statslig garantidækning for virksomheders handel og eksport I medfør af § 2, stk. 5 og 6, i lov nr. 104 af 3. februar 2016 om EKF Danmarks Eksportkredit fastsættes:
Anvendelsesområde § 1. EKF Danmarks Eksportkredit kan stille garanti for kreditforsikringsselskabers forsikring af virksomheders samhandel med indenlandske og udenlandske købere, jf. §§ 2 og 3.
 Stk. 2. Ved kreditforsikringsselskaber forstås selskaber, som opererer på det danske marked og tilbyder virksomheder forsikring mod manglende betaling i forbindelse med handel med andre virksomheder.
 Stk. 3. Ved det danske marked forstås i denne sammenhæng markedet for kreditforsikringer i det danske rigsfællesskab bestående af Danmark, Færøerne og Grønland.
Garantistillelse § 2. EKF Danmarks Eksportkredit kan efter aftale med kreditforsikringsselskaberne stille garanti for kreditforsikringsselskabernes samlede portefølje af forsikringer for fakturerede leverancer og services i 2020.
 Stk. 2. Som betaling for garantien overfører kreditforsikringsselskaberne deres præmieindtægter til staten for de dækkede policer for hele året 2020 fraregnet en administrationsandel på 35 pct.
 § 3. De nærmere vilkår for garantistillelsen fastsættes ved aftale mellem EKF Danmarks Eksportkredit og kreditforsikringsselskaberne.
Tilsyn § 4. Erhvervsministeriet fører tilsyn med den statslige garantidækning som en del af det almindelige tilsyn med EKF Danmarks Eksportkredit.
 Stk. 2. EKF Danmarks Eksportkredit har pligt til at holde erhvervsministeren orienteret om alle væsentlige forhold, herunder afvigelse fra ordningens tabsramme.
 Stk. 3. Erhvervsministeren modtager ved ordningens ophør en afrapportering fra EKF Danmarks Eksportkredit.
Ikrafttræden § 5. Bekendtgørelsen træder i kraft den 15. maj 2020.
