(Til rektorerne for de 2-årige  

 hf-kurser samt forstandere for enkeltfagskurser) Betingelserne for optagelse på kursus til højere forberedelseseksamen er  

 anført i bekendtgørelse nr. 304 af 3. juni 1984 om højere  

 forberedelseseksamen § 4 stk. 1-3.
 Betingelserne her beskriver et indgangsniveau i henhold til bemærkningerne  

 til hf-lovens § 9 og i henhold til bekendtgørelse af 11. juli 1983 om  

 prøveforberedende enkeltfagsundervisning m.v. for voksne § 6 stk. 2.
 Dette indgangsniveau er fastsat dels af hensyn til den enkelte kursists  

 muligheder for at kunne følge undervisningen og dels af hensyn til, at  

 tilrettelæggelsen af undervisningen for det enkelte hold kan foregå på  

 pædagogisk forsvarlige vilkår.
 Som konsekvens heraf må optagelse af ansøgere, der ønsker at gentage et  

 undervisningsforløb eller gennemføre et forløb, der svarer til tidligere  

 undervisning og eksamen, vurderes både ud fra ansøgerens behov for  

 undervisning og ud fra hensynet til, at undervisningen for det enkelte hold  

 kan tilrettelægges på rimelige vilkår med hensyn til deltagerforudsætninger.  

 Dette hovedprincip er gældende ved optagelse på såvel 2-årige kurser som ved  

 enkeltfagskurser.
Ansøgere, der tidligere har fulgt undervisning på kursus til højere  

 forberedelseseksamen eller i gymnasiet, er nedenfor angivet i grupper med  

 tilhørende retningslinier for optagelse.
Det bemærkes, at hvor der aflægges  

 fornyet prøve i et fag, anvendes højeste karakter ved udfærdigelse af samlet  

 eksamensbevis.
Nyt eksamensbevis vil kunne udstedes i indtil fem år efter, at  

 hf-eksamen er bestået, jvf. hf-bekendtgørelsens § 37 stk. 3.
 1. Kursister, der ønsker at gå enten 1. hf- eller 2.  

 hf.klasse om på et 2-årigt kursus, kan optages, hvis kursus skønner, at  

 yderligere undervisning ud fra en pædagogisk vurdering er rimelig.
 Ved gentagelse af en klasse stilles de samme krav til at deltage i  

 undervisningen og udføre skriftlige arbejder som til øvrige kursusstuderende.
 2. Ansøgere, der har aflagt prøve i enkelte fag på  

 enkeltfagskursus, kan optages i 1. hf-klasse på et 2-årigt kursus, hvis  

 kursus skønner, at vilkårene for sådanne ansøgere ikke vil afvige for meget  

 fra øvrige kursisters, fx med hensyn til ugentligt timetal, idet prøve(r)  

 aflagt ved enkeltfagskursus da kan erstatte undervisning og eksamen ved det  

 2-årige kursus i de(t) pågældende fag.
 3. Ansøgere, der har bestået samlet hf-eksamen eller  

 har aflagt prøve i enkelte fag ved hf-eksamen, og som ønsker at modtage  

 fornyet undervisning i de(t) pågældende fag ved enkeltfagskursus, kan  

 optages, hvis kursus skønner optagelse rimelig ud fra ansøgerens behov for  

 undervisning og hensynet til pædagogisk forsvarlige vilkår for holdet.
I fag med 2-årigt forløb vil optagelse på andetårshold oftest være  

 rimeligst.
Kursus kan optage sådanne ansøgere på andetårshold uden  

 forelæggelse for direktoratet, men med eksamensvilkår som selvstuderende.
 Hvis kursus ikke finder optagelse rimelig, bør ansøgere med aflagt prøve i  

 de(t) pågældende fag henvises til at aflægge ny prøve, normalt ved det  

 kursus, hvor prøve tidligere er aflagt.
 4. Ansøgere, der har bestået studentereksamen, og som  

 ønsker optagelse ved enkeltfagskursus i fag, hvori de har aflagt prøve ved  

 studentereksamen, kan ligeledes optages, hvis kursus finder optagelse rimelig  

 ud fra ansøgerens behov for undervisning og hensynet til  

 deltagerforudsætninger på det enkelte hold.
 Optagelse på andetårshold i fag med 2-årigt forløb kan finde sted med  

 eksamensvilkår som selvstuderende.
 Hvis kursus ikke finder optagelse rimelig, bør ansøgeren henvises til at  

 aflægge prøve på vilkår som selvstuderende.
Der stilles ikke for sådanne selvstuderende krav om laboratoriekursus i  

 biologi fællesfag under forudsætning af, at der kan fremlægges de til  

 studentereksamen krævede rapporter.
Under samme forudsætning fritages  

 matematiske studenter for laboratoriekursus i fysik og naturfaglige studenter  

 yderligere for laboratoriekursus i biologi tilvalgsfag ved indstilling til  

 eksamen i de pågældende fag.
 Matematiske studenter kan ligeledes fritages for laboratoriekursus i kemi,  

 hvis der kan fremlægges laboratoriejournaler svarende til rapporterne ved  

 laboratoriekursus.
 Der henvises iøvrigt til skrivelse fra direktoratet af 18. juni 1984  

 vedrørende fritagelse for undervisning og eksamen ved højere  

 forberedelseseksamen (RS 01-21).
5. Ansøgere med hf-eksamen eller studentereksamen, der  

 ønsker optagelse på enkeltfagskursus i et fag, der ikke har indgået i  

 tidligere eksamen, kan uden videre optages.
Det gælder også ansøgere med  

 ønske om et højere niveau i et fag som fx en sproglig student , der ønsker  

 matematisk tilvalgsfag.
 6. Gymnasieelever og kursister fra et 2-årigt  

 hf-kursus, der ønsker optagelse på enkeltfagskursus i et fag, de i forvejen  

 undervises i, kan ikke optages i det pågældende fag.
 Direktoratet anmoder kursus om at gøre studievejlederne bekendt med  

 indholdet af denne skrivelse.
 Samtidig ophæves skrivelse fra direktoratet af 23. september 1983 (RS  

 03-04) om supplerende retningslinier for optagelse.
 P.d.v.
