Nr BSF 51 Forslag til folketingsbeslutning om begrænsning af energiforbruget i  

 såkaldte luksussommerhuse Fremsat af Riishøj (SF) Pernille Frahm (SF) Gade (SF) Jes Lunde (SF) Ebba  

 Strange (SF) den 28. januar 1992 Folketinget opfordrer regeringen til at fremsætte lovforslag, der kraftigt begrænser energiforbruget, især elforbruget, i de såkaldte luksussommerhuse gennem indførelse af regler, hvorefter ejerne af luksussommerhuse betaler en særlig afgift til netforstærkning, og gennem krav til installationer og udstyr m.v.
Bemærkninger til forslaget I sommeren 1991 var der - ikke mindst i de store sommerhusområder - en  

 livlig debat om de såkaldte hyperluksuriøse sommerhuse på især den jyske  

 vestkyst.
 Det er særpræget, at elselskaberne i en tid, hvor der er igangsat  

 bestræbelser for nedbringelse af elforbruget, registrerer nye sommerboliger  

 med et årsforbrug svarende til mindst 11-12 parcelhuses.
Som oplyst i bl.a.
Vendsyssel Tidende (9. juli 1991) har man i Brønderslev  

 og Oplands Elforsyning (BOE) problemet markant inde på livet.
I  

 forsyningsområdet er der 6585 sommerhuse, hvoraf (dengang) 80  

 luksussommerhuse bruger en femtedel eller 2,2 mio. kWh af det samlede  

 sommerhusforbrug.
Det grelleste eksempel er et hus med et årsforbrug på  

 56.000 kWh.
I betragtning af den »støj«, der har været rejst omkring  

 problemer med nettilslutning af vindmøller, er det desværre begrænset, hvad  

 der er blevet gjort for at standse dette elfrådseri.
Forbudet mod elvarme  

 undtager jo beklageligvis helt sommerhuse.
I sin tid, da bekendtgørelsen blev  

 lavet, burde der have været en regulering også for sommerhusområder.
En  

 løsning på problemet ville være at få indsat regler for sommerhuse i  

 bekendtgørelsen.
Til Vendsyssel Tidende (9. juli 1991) gør direktør Kaj Thiel Stouman, BOE,  

 opmærksom på, at de meget elforbrugende huse næsten altid placeres i allerede  

 etablerede sommerhusområder - altså områder, der er kabellagt med et  

 forsyningsnet dimensioneret til almindeligt sommerhusforbrug.
Resultatet er  

 store investeringer i udvidelse af nettet.
Luksussommerhusene er i reglen forsynet med svømmepøl, spa, sauna og alt i  

 hårde hvidevarer bygget næsten udelukkende med udlejning for øje.
Lejerne er  

 især tyskere, som er villige til at betale de meget store huslejer for  

 bekvemmelighederne.
Luksushusenes elforbrug bliver også stort, fordi der i  

 reglen bor mange i husene, og fordi de udlejes ud over den egentlige  

 feriesæson.
Der er fremsat flere forslag til nedbringelse af elfrådseriet.
Ejerne af  

 luksussommerhusene kunne betale for den netforstærkning, som det  

 ekstraordinært store elforbrug forårsager.
Til Vendsyssel Tidende (18. juli  

 1991) anbefaler tidligere energiminister Jens Bilgrav-Nielsen, at når der er  

 tale om elforbrug, som ligger over den daglige husholdning, kunne der stilles  

 krav om installering af solvarme, ligesom også han anbefaler en særlig afgift  

 til netforstærkning.
Der kunne også stilles særlige krav til installationer  

 og udstyr i sådanne huse samt maksimalt forbrug af el pr. m2 og lignende.
 I svar til Folketinget (S 709, folketingsåret 1990-91 (2. samling), jf.  

 Folketingstidende 1990-91 (2. samling), forhandlingerne sp. 7895) har  

 henholdsvis boligministeren og energiministeren besvaret spørgsmål om  

 begrænsning af el- og varmeforbruget i blandt andet luksussommerhuse.  

 Boligministeren var mest positiv over for besparelser, mens energiministeren,  

 hos hvem krav til installationer og udstyr, som ikke kan bygningsrelateres,  

 sorterer, i sit svar var helt afvisende.
Dette er ikke tilfredsstillende, hvorfor forslagsstillerne håber, at et  

 flertal i Folketinget vil sikre, at der bliver skredet til handling i denne  

 sag.
I bemærkningerne er der opstillet flere forskellige muligheder.
Det  

 afgørende er, at der opnås et maksimum for forbrug af el og varme i  

 sommerhuse og fritidshuse, der ikke overskrider gennemsnittet for almindelige  

 parcelhuse.
Emnet er blevet særlig aktuelt, efter at sommerhuse nu er blevet  

 en slags helårsbeboelse.
