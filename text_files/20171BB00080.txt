Fremsat den 1. marts 2018 af Alex Ahrendtsen (DF), Kristian Thulesen Dahl (DF), Søren Espersen (DF), Morten Marinus (DF), Jan Erik Messmann (DF), Karin Nødgaard (DF) og Peter Skaarup (DF) Forslag til folketingsbeslutning om at erstatte Statens Kunstfond med seks regionale kunstfonde Folketinget pålægger regeringen at fremsætte forslag om nedlæggelse af Statens Kunstfond og i stedet foreslå oprettet seks regionale kunstfonde.
Hensigten er at skabe et mere mangfoldigt kunststøttesystem.
Bemærkninger til forslaget Siden 1964 har statens kunststøttesystem været heftigt debatteret og er gennem årene blevet beskyldt for ufolkelighed og indspisthed.
Dansk Folkeparti mener derfor, at tiden er kommet til en grundlæggende ændring af vores kunststøttesystem, så vi sikrer, at det i mindre grad er en bestemt smag, kunstideologisk retning eller en særlig gruppe af borgere, der fordeler midlerne.
Dette beslutningsforslag er derfor en del af en større reformpakke fra Dansk Folkeparti, som foreslår en anden og mere nutidig indretning af den statslige kunststøtte, der skal sikre et mere mangfoldigt kunststøttesystem.
I sidste ende er målet at styrke befolkningens opbakning til at støtte dansk kultur, som er så afgørende for landets sammenhængskraft.
Med nærværende beslutningsforslag foreslår Dansk Folkeparti, at Statens Kunstfond nedlægges til fordel for oprettelsen af seks regionale kunstfonde.
Forslagsstillerne forholder sig åbne over for forhandlinger om en endelig model for reorganiseringen af kunststøttesystemet, men foreslår følgende:
Regeringen opretter seks regionale kunstfonde, der baseret på befolkningstal får en procentdel af de nuværende midler tildelt.
For nemheds skyld kan de seks kunstfonde dække de nuværende regioners områder.
Det vil betyde, at der vil blive oprettet kunstfonde i Region Nordjylland, Midtjylland, Sønderjylland, Fyn, Sjælland med Bornholm og Hovedstaden.
Der nedsættes udvalg inden for musik, litteratur, billedkunst, kunsthåndværk og design samt scenekunst, sådan som vi kender det fra Statens Kunstfond.
Udvalgene for arkitektur og film nedlægges derimod.
Førstnævnte nedlægges, fordi arkitektur ikke er kunst, da arkitekter jo er bygmestre, sådan som navnet siger.
Filmudvalget nedlægges, fordi der i forvejen er rige muligheder for at søge midler gennem Det Danske Filminstitut.
Sammensætningen af fondene sker ud fra følgende principper: Kunstnere må ikke udgøre flertallet, formanden må ikke være kunstner selv, og der udvælges mindst et medlem med dokumenteret kendskab til kultur efter lodtrækning blandt interesserede borgere, der kan melde sig til det.
Man kan højst sidde 4 år i udvalgene.
Man kan også overveje forskudt udskiftning for at sikre kontinuitet.
Det bliver i sidste ende op til regionerne selv at vælge en model.
Det er tanken, at de regler, der gælder i dag for Statens Kunstfond, vedrørende habilitet, udnævnelsestid og formandskab skal fortsætte, dog med den undtagelse, at det ikke længere skal være kulturministeren, der udnævner formændene.
Hvem der så skal gøre det, er Dansk Folkeparti åbne over for.
Man kunne overveje, at det skulle være enten regionen, kommunerne eller Kommunernes Kontaktråd (KKR).
Dansk Folkeparti foreslår, at reglerne om de regionale kunstfonde først træder i kraft den 1. januar 2021. Det vil give tid til analyse- og lovgivningsarbejdet, og regionerne, KKR eller kommunerne vil samtidig få tid til at forberede sig.
Samtidig kan de udpegede medlemmer af Statens Kunstfond færdiggøre deres arbejde.
Økonomi Det forventes, at omlægningen er udgiftsneutral.
Omlægningen vil medføre øgede vederlagsudgifter, fordi der skal aflønnes flere udvalgsmedlemmer.
Til gengæld kan der spares mange penge på at opsige Statens Kunstfonds dyre lejemål på H.
C.
Andersens Boulevard i København.
Skriftlig fremsættelse Alex Ahrendtsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at erstatte Statens Kunstfond med seks regionale kunstfonde.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
