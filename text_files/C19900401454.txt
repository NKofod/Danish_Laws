(Til kommunalbestyrelsen i kommuner med  

 sanerings- og byfornyelsesaktiviteter.) Orienteringsskrivelse om nye regler om ydelsesstøtte til indekslån, der  

 finansierer ombygningsarbejder i ejendomme omfattet af en beslutning efter  

 lov om byfornyelse og boligforbedring eller af en godkendt saneringsplan -------------------------------------------------------------------- 1. Ved lov nr. 843 af 20.12.1989 er der for hele det  

 støttede boligområde gennemført ændrede finansieringsregler, der skal  

 medvirke til at bremse stigningen i de statslige udgifter til det støttede  

 byggeri.
Nedenfor redegøres for, hvad ændringerne betyder for sanerings- og  

 byfornyelsesområdet.
Envidere redegøres der kort for overgangsreglernes  

 betydning.
2. Afdraget på de indekslån, der finansierer de  

 støtteberettigede ombygningsudgifter i ejendomme, der er omfattet af en  

 godkendt saneringsplan, en boligforbedringsbeslutning, en  

 byfornyelsesbeslutning eller en beslutning efter byfornyelseslovens kap.  

 VIII, er nedsat fra 2,4 pct. til 1,4 pct. halvårligt.
Dette medfører, at  

 løbetiden ved en inflation på 0 pct. forlænges fra 20 til 35 år.
Samtidig er  

 det fastsat, at lånenes maksimale løbetid forlænges fra 35 1/2 år til 50 1/2  

 år.
Værdiforøgelse Den ændrede finansiering får ikke konsekvenser for beboernes boligudgift.  

 Beboerne skal således fortsat betale 2,4 pct. pr. termin af den del af de  

 støtteberettigede ombygningsudgifter, der forøger ejendommens leje- og  

 brugsværdi, når udgifterne finansieres med indekslån.
Den offentlige støtte til disse lån kaldes ydelsesstøtte og dækker den del  

 af ydelsen på lånet, som overstiger en grundydelse på 2,4 pct. pr. termin af  

 indekslånets bogførte, regulerede hovedstol.
Grundydelsen reguleres på samme  

 måde som afdraget på indekslån, hvortil der efter de hidtidige regler ydes  

 rentebidrag.
Grundydelsen kan dog ikke reguleres, så den kommer til at  

 overstige den samlede ydelse på de optagne indekslån.
I private udlejningsejendomme - herunder ejendomme i sanerings- og  

 byfornyelsesselskabernes eje - har ejeren fortsat ret til at vælge, om de  

 værdiforøgende ombygningsarbejder skal finansieres med nominallån, hvortil  

 der ydes ydelsesbidrag, eller indekslån med ydelsesstøtte.
Der er ikke sket  

 ændringer i reglerne om finansiering med nominallån.
Ombygningstab Ombygningstabet i alle andre typer ejendomme end ejerboliger og  

 erhvervsejendomme, hvor ejeren selv benytter mindst 80 pct. af ejendommens  

 bruttoetageareal, finansieres med indekslån.
Efter de nye regler har et  

 sådant indekslån en maksimal løbetid på 50 1/2 år, svarende til løbetiden på  

 de indekslån, der finansierer de værdiforøgende arbejder.
Efter de hidtil gældende regler ydes den offentlige støtte til indekslån,  

 der finansierer ombygningstabet, i form af rentebidrag, der udelukkende  

 betales af staten, og afdragsbidrag, der betales med halvdelen af kommunen og  

 halvdelen af staten.
Afdraget på dette lån er som følge af  

 løbetidsforlængelsen ligeledes mindre end på de hidtil ydede indekslån.  

 Støtten til tabsindekslån benævnes ligeledes ydelsesstøtte og afholdes af  

 staten.
For at undgå en ændret byrdefordeling ved den løbende offentlige  

 støtte som følge af det reducerede afdrag på de nye indekslån refunderer  

 kommunen for fremtiden staten 6/7 af udgifterne til afdrag på  

 tabsindekslånene.
Dette svarer til, hvad kommunen hidtil har skullet betale  

 som halvdelen af afdragsbidraget.
De omtalte regler finder ligeledes anvendelse på ejendomme omfattet af  

 saneringsplaner, der er vedtaget efter den 30.6.1983, samt ejendomme, der er  

 omfattet af en saneringsplan vedtaget før 1.7.1983, såfremt ejeren efter  

 udgangen af 1989 efter byfornyelseslovens § 90, stk. 14, har valgt støtte  

 efter byfornyelseslovens kap.
VII.
 3. De nye regler om indekslån med en maksimal løbetid  

 på 50 1/2 år, hvortil der ydes ydelsesstøtte, træder i kraft 1.1.1990. Der er  

 dog indsat en overgangsbestemmelse om, at de hidtil gældende regler bevarer  

 deres gyldighed, såfremt der til ejeren af en ejendom er meddelt tilsagn om  

 offentlig støtte før 1.1.1990.
 Dette indebærer, at for beslutninger, der træffes efter lov om byfornyelse  

 og boligforbedring fra 1.1.1990, gælder udelukkende de nye regler.
 For godkendte saneringsplaner og for byfornyelses- og  

 boligforbedringsbeslutninger truffet før 1.1.1990 gælder følgende:
Såfremt der til en ejer af en ejendom er givet tilsagn om offentlig støtte  

 før 1.1.1990, og der efterfølgende viser sig behov for at yde mertilsagn,  

 ydes mertilsagnet efter de gamle regler, dvs. at der til det værdiforøgende  

 indekslån ydes rentebidrag og til tabsindekslånet ydes rente- og  

 afdragsbidrag.
Finansiering sker i overensstemmelse hermed fortsat med  

 indekslån med en maximal løbetid på 35 1/2 år.
Ejere af ejendomme, der ikke har fået tilsagn om offentlig støtte før  

 1.1.1990, finansierer arbejderne efter de nye regler, og den offentlige  

 støtte ydes som ydelsesstøtte til indekslån.
Ejere af private  

 udlejningsejendomme har dog mulighed for istedet at vælge ydelsesbidrag til  

 nominallån og evt. ydelsesstøtte til tabsindekslånet.
 Overgangsreglerne finder tilsvarende anvendelse på ejendomme omfattet af  

 saneringsplaner, der er vedtaget efter 30.6.1983.
I ejendomme, der er omfattet af en saneringsplan vedtaget før 1.7.1983,  

 kan ejeren efter byfornyelseslovens § 90, stk. 14, have valgt støtte efter  

 lovens kap.
VII før 1. januar 1990. I så fald finansieres  

 ombygningsudgifterne med indekslån med maksimal løbetid på 35 1/2 år, eller -  

 hvis der er tale om en privat udlejningsejendom - efter ejerens valg med et  

 30-årigt nominallån og evt. 35 1/2 - årigt indekslån for så vidt angår  

 ombygningstabet.
Har ejeren først valgt støtteform i 1990, gælder de nye  

 regler om indekslån med maksimal løbetid på 50 1/2 år, hvortil der ydes  

 ydelsesstøtte, eller efter ejerens valg nominallån til de værdiforøgende  

 ombygningsudgifter, hvortil der ydes ydelsesbidrag, og evt. tabsindekslån med  

 ydelsesstøtte til private udlejningsejendomme.
 4. Som en følge af de ændrede finansieringsregler skal  

 kommunerne i de tilfælde, hvor der opstår et behov for mertilsagn, i  

 forbindelse med anmodningen om mertilsagn angive, i hvilket omfang  

 mertilsagnet vedrører ombygningsarbejder, hvor der til finansieringen skal  

 ydes rentebidrag, rente- og afdragsbidrag, ydelsesbidrag, ydelsesstøtte til  

 værdiforøgende ombygningsudgifter, eller ydelsesstøtte til tabsgivende  

 ombygningsudgifter.
 For så vidt angår overførsel af udgiftsrammer fra et finansår til et  

 efterfølgende, overføres rammen til rentebidrag til ydelsesstøtte til  

 værdiforøgende ombygningsudgifter, mens rammen til rente- og afdragsbidrag  

 overføres til ydelsesstøtte til tabsgivende ombygningsudgifter.
