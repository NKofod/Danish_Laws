Nr BSF 68 Forslag til folketingsbeslutning om danske naturparker Fremsat af Løvig Simonsen (S) Dorte Bennedsen (S) Ritt Bjerregaard (S)  

 Camre (S) Hjortnæs (S) Erik Holst (S) Tove Lindbo Larsen (S) Henning Nielsen  

 (S).
Folketinget opfordrer regeringen til senest i folketingsåret 1986-87 at fremsætte lovforslag om oprettelse af et dansk naturparksystem med bl.a. følgende elementer:
1. Ændringer i naturfredningsloven, der giver ministeren mulighed for at udpege nærmere afgrænsede områder til naturparker.
Udpegelsen kan ske under hensyn til et områdes betydning for naturbeskyttelse, kulturhistorie og friluftsliv.
2. Udarbejdelse af nærmere bestemmelser for sådanne områders drift, der bl.a. giver mulighed for at indgå aftaler med grundejere om bestemte ejendommes drift under hensyntagen til naturparkernes særlige karakter.
3. Nedsættelse af et særligt naturparkråd, der yder vejledning og bistand i forbindelse med naturparkers oprettelse, drift, information, anlæg m.v.
Oprindeligt fremsat beslutningsforslag Blad nr 392Folketinget opfordrer regeringen til senest i folketingsåret 1986-87 at fremsætte lovforslag om oprettelse af et dansk naturparksystem med bl.a. følgende elementer:
1. Ændringer i naturfredningsloven, der giver ministeren mulighed for at udpege nærmere afgrænsede områder til naturparker.
Udpegelsen kan ske under hensyn til et områdes betydning for naturbeskyttelse, kulturhistorie og friluftsliv.
2. Udarbejdelse af nærmere bestemmelser for sådanne områders drift, der bl.a. giver mulighed for at indgå aftaler med grundejere om bestemte ejendommes drift under hensyntagen til naturparkernes særlige karakter.
3. Nedsættelse af et særligt naturparkråd, der yder vejledning og bistand i forbindelse med naturparkers oprettelse, drift, information, anlæg m.v.
BEMÆRKNINGER TIL FORSLAGET Almindelige bemærkninger Forslaget har til formål at sikre den overordnede sammenhæng i administrationen af områder af særlig interesse for naturbeskyttelse, kulturhistorie og friluftsliv.
Det er ikke hensigten med forslaget at ændre ved bestående muligheder for varetagelse af disse hensyn f.eks. fredninger, statserhvervelser, beskyttelseslinjer eller andet.
Derimod søges med forslaget at sikre, at områder af national interesse markeres, og at disse områder forvaltes på en sådan måde, at de særlige interesser tilgodeses.
Bemærkninger til forslagets enkelte punkter Ad 1 Ud fra de kriterier, der generelt i andre lande lægges til grund for udpegningen af naturparker, kan som umiddelbare interesseområder eksempelvis nævnes:
Oksbøl, Skallingen, Mols, Tystrup Bavelse, Vadehavet, Skagen, østjyske søhøjland, fynske øhavområder - eller dele heraf, der på grund af deres naturværdier alle udøver en stor tiltrækning på friluftsudøvere af alle kategorier.
De angivne eksempler indgår alle i Danmarks større nationale naturområder og belyser samtidig væsentlige karaktertræk i den danske natur.
Begrebet naturparker behøver dog ikke nødvendigvis at være knyttet til områder med store nationale fredningsinteresser.
Regionale naturområder kan også opfylde kriterierne, idet vægten da lægges på regionale behov.
Ad 2 Udarbejdelse af de nærmere bestemmelser må sikre, at ministeren vil kunne indgå aftaler med private grundejere inden for naturparkernes områder om sådanne driftsformer, som skønnes hensigtsmæssige for at nå de tilsigtede mål for naturparkområdet.
Eventuelle udgifter i forbindelse med sådanne aftaler afholdes af staten.
Ad 3 Det foreslås, at der nedsættes et særligt naturparkråd, som har opgaver i forbindelse med parkernes oprettelse og administration.
 Rådets opgaver kan være:
at rådgive om initiativer med henblik på naturparkernes oprettelse og funktioner, at medvirke til samordning af planlægning for og administration af naturparkerne, at overvåge og følge naturparkernes tilstand og benyttelse og at informere om naturparkerne over for den almene befolkning.
I naturparkudvalget bør såvel de berørte offentlige myndigheder som de brede bruger- og beskyttelsesinteresser og ejerinteresser være repræsenteret.
Nedsættelsen af et naturparkråd er ikke til hinder for, at der kan etableres særlige samarbejdsorganer for de enkelte naturparker.
