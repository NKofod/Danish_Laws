Bekendtgørelse om visse forhold vedrørende betinget frakendelse af retten til at beskæftige sig med erhvervsmæssig transport af dyr I medfør af § 29 b, stk. 2, og § 29 f, stk. 3, i dyreværnsloven, jf. lovbekendtgørelse nr. 1343 af 4. december 2007, fastsættes:
 § 1. Overtrædelser af følgende bestemmelser i lovgivningen om transport af dyr er omfattet af dyreværnslovens § 29 b, stk. 1:
 1) Reglerne om arealkrav ved transport af dyr med lastbil inkl. påhængskøretøj, jf. bilag 2 til bekendtgørelse om beskyttelse af dyr under transport, hvis arealet er mindre end 90 procent af det i bilaget til bekendtgørelsen fastsatte.
 2) Reglerne om indvendig højde af køretøjet ved transport af svin på 40 kg og derover, jf. § 9, stk. 1, 2 og 5, samt § 36, stk. 4, i bekendtgørelse om beskyttelse af dyr under transport, hvis den indvendige højde er mindre end 95 procent af det fastsatte.
 3) Reglerne om ventilation, jf. kapitel VI, pkt. 3.1-3.4, i bilag I til Rådets forordning 1/2005/EF om beskyttelse af dyr under transport og dermed forbundne aktiviteter mv. og § 9, stk. 3, i bekendtgørelse om beskyttelse af dyr under transport.
 4) Reglerne om vanding og fodring, jf. kapitel III, pkt. 2.7, kapitel V, pkt. 1.4, jf. pkt. 1.1, og pkt. 2.1, samt kapitel VI, pkt. 1.3-1.5 og 2.1-2.3, i bilag I til Rådets forordning 1/2005/EF om beskyttelse af dyr under transport og dermed forbundne aktiviteter mv.
 5) Reglerne om hviletid, jf. kapitel V, pkt. 1.1-1.5, i bilag I til Rådets forordning 1/2005/EF om beskyttelse af dyr under transport og dermed forbundne aktiviteter mv.
 6) Reglerne om strøelse, jf. kapitel II, pkt. 1.5, og kapitel VI, pkt. 1.2, i bilag I til Rådets forordning 1/2005/EF om beskyttelse af dyr under transport og dermed forbundne aktiviteter mv. samt § 25 i bekendtgørelse om beskyttelse af dyr under transport.
 7) Reglerne om transportegnethed, jf. kapitel I, pkt. 1-3, jf. pkt. 7, og kapitel VI, pkt. 1.9, i bilag I til Rådets forordning 1/2005/EF om beskyttelse af dyr under transport og dermed forbundne aktiviteter mv. samt §§ 7, 8, 17 og 18 i bekendtgørelse om beskyttelse af dyr under transport.
 § 2. Kontrollerende prøve om behandling af dyr under transport, jf. dyreværnslovens § 29 f, stk. 2, gennemføres ved, at prøven med henblik på at opnå kompetencebevis, jf. § 4, stk. 2, i bekendtgørelse om uddannelse i transport af dyr, bestås.
 § 3. Bekendtgørelsen træder i kraft den 1. februar 2009.
 Stk. 2. Samtidig ophæves bekendtgørelse nr. 706 af 21. juni 2007 om overtrædelser omfattet af dyreværnslovens § 29 b, stk. 1.
