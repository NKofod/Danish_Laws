Ligebehandlingsnævnets afgørelse om køn - øvrige - ej medhold J.nr. 19-41594 En mand klagede over, at han under et besøg i et storcenter ikke havde adgang til to af toiletterne i et område, da disse kun var med adgang for kvinder.
Der var i området ikke indrettet tilsvarende toiletfaciliteter med adgang kun for mænd.
Storcenteret havde i det pågældende område imidlertid seks toiletter, der var tilgængelige for begge køn og havde desuden to andre områder med toiletfaciliteter, hvor der var indrettet toiletter med henholdsvis adgang kun for kvinder og kun for mænd.
Nævnet fandt herefter ikke, at manden i ligestillingslovens forstand var blevet behandlet ringere end kvinder som følge af, at der i et af de tre områder med toiletfaciliteter var oprettet to toiletter, hvortil kun kvinder havde adgang, ved siden af seks toiletter, hvortil begge køn havde adgang.
 Klager fik derfor ikke medhold i klagen.
 Klagen angår påstået forskelsbehandling på grund af køn i forbindelse med, at et storcenter i et af dets områder med toiletfaciliteter havde indrettet to toiletter, hvor kun kvinder havde adgang.
Ligebehandlingsnævnets afgørelse Det var ikke i strid med ligestillingsloven, at et storcenter i et af dets områder med toiletfaciliteter havde indrettet to toiletter, hvor kun kvinder havde adgang.
Sagsfremstilling Klager, der er en mand, har klaget over, at han under et besøg i et storcenter ikke havde adgang til to af toiletterne i et område, da disse kun var med adgang for kvinder.
Der var i området ikke indrettet tilsvarende toiletfaciliteter med adgang kun for mænd.
 I storcenteret findes der tre områder med toiletfaciliteter.
 I det første område er der fire toiletter for kvinder og fire toiletter for mænd.
 I det andet område er der fire toiletter for kvinder og to toiletter for mænd.
I det tredje område er der to toiletter for kvinder og seks unisextoiletter med adgang for både kvinder og mænd.
Det er dette område, klagen vedrører.
 Klagen blev modtaget i Ligebehandlingsnævnet den 26. august 2019.
 Klager fremsatte i klagen en beløbsmæssig påstand om betaling af en godtgørelse på 5-10.000 kr.
 Klager har til sagen fremlagt billeder af skiltningen på dørene til unisextoiletterne og de to toiletter med adgang kun for kvinder.
Parternes bemærkninger Klager gør gældende, at han er blevet krænket på grund af sit køn.
Klager havde under et besøg i storcenteret ikke adgang til at benytte sig af to toiletter i et fællesområde, da de to toiletter kun var med adgang for kvinder.
De øvrige toiletfaciliteter var alle med adgang for både kvinder og mænd.
 Klager er uforstående over for, hvorfor han, på grund af sit køn, ikke måtte benytte sig af to af toiletterne i området.
 Klager undrer sig over, hvorfor der ikke er to tilsvarende toiletter med adgang kun for mænd.
 Klager følte sig krænket, og vendte efterfølgende tilbage for at tage billeder af skiltningen på toiletterne.
At der er andre muligheder i form af toiletter i andre områder, kan ikke føre til, at der ikke er sket forskelsbehandling, som anført af indklagede.
Det er uden betydning, hvor mange andre toiletter der er i nærheden.
 Klager havde efter adgangsbegrænsningen ikke lyst til at lede efter andre muligheder.
Indklagede har oplyst, at de to toiletter med adgang kun for kvinder, blev oprettet efter et betydeligt antal klager fra kvinder.
I den forbindelse er klager uforstående over for, hvorfor disse kvinder ikke er blevet oplyst, at der er mange andre toiletter, de kan benytte, som klager er blevet oplyst af indklagede.
 Indklagede gør gældende, at klager ikke er blevet begrænset i sit valg af toilet.
 Det område med toiletfaciliteter, som klagen vedrører, er nyrenoveret og etableret som unisextoiletter.
Efter et uacceptabelt antal klager fra storcenterets kvindelige gæster, har indklagede valgt at dedikere to toiletter til kvinder.
Dette udgør 25% af toiletterne i området.
 Som servicevirksomhed forsøger indklagede at være lydhøre over for dens flere millioner gæster, og tilpasse de fysiske rammer således at flertallet tilgodeses.
Inden for en kort radius af området, som der er klaget over, er der andre valgmuligheder.
Der er dermed mulighed for at opsøge et alternativ.
Placering af kundetoiletter fremgår af centerets infotavler.
 Indklagede har et relativt stort udbud af toiletter, hvor et relevant antal er dedikeret til handicappede, mænd, kvinder eller unisex.
Gæsternes valgmulighed for toiletbesøg er efter etablering af området med unisextoiletter reelt udvidet, selv efter at to toiletter er dedikerede til kvinder.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særligt ufordelagtigt i forhold til det andet køn, medmindre den pågældende bestemmelse, kriterium eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Storcenteret har tre områder med toiletfaciliteter.
I området, som klagen vedrører, er der indrettet seks unisextoiletter og to toiletter med adgang kun for kvinder.
 Det indklagede storcenter har i det pågældende område seks toiletter, der er tilgængelige for begge køn og har desuden to andre områder med toiletfaciliteter, hvor der er indrettet toiletter med henholdsvis adgang kun for kvinder og kun for mænd.
 Nævnet finder herefter ikke, at klager som mand og kunde i storcenteret i ligestillingslovens forstand er blevet behandlet ringere end kvinder som følge af, at der i et af de tre områder med toiletfaciliteter i det indklagede storcenter er oprettet to toiletter, hvortil kun kvinder har adgang, ved siden af seks toiletter, hvortil begge køn har adgang.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
