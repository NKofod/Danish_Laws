I anledning af, at der fra likvidatorer har været rejst tvivl om  

 likvidationsboets indeholdelsespligt, hvor dette udbetaler A-indkomst efter  

 likvidationen, der er indtjent forud for likvidationsdagen, underrettes  

 kommunerne herved om en af Vestre Landsret den 16. juni 1971 afsagt dom.
V.L.  

 nr. 2629/1970 og 2762/1970.
 Det fremgår af sagen, at et insolvent aktieselskab trådte i likvidation  

 den 4. oktober 1970. Den 15. oktober blev lønnen for perioden 28. september -  

 2. oktober udbetalt til arbejderne, og der blev i overensstemmelse med  

 kildeskattelovens bestemmelser indeholdt A-skat i lønudbetalingerne.
Det likviderende selskab nægtede at indbetale den tilbageholdte A-skat til  

 kildeskattedirektoratet, men henviste skatteyderne til at anmelde kravet på  

 den omhandlede A-skat i boet osm et simpelt krav.
Fra kildeskattedirektoratet  

 påstod man kravet anerkendt som massekrav.
 Kildeskattedirektoratet fik medhold, og det hedder i domspræmisserne, at  

 der må gives indstævnte (finansministeriet) medhold i, at § 46, stk. 1, i  

 kildeskatteloven må forstås således, at skattekravene i forhold til  

 arbejdsgiveren først er opstået i forbindelse med lønudbetalingerne, og  

 kravene herefter . . . . . . må anses som massekrav.
 Kildeskattedirektoratet er af den formening, at tilsvarende regler må  

 gælde i konkurs.
 I KD-meddelelse 1970-54 er det anført, at A-skatter, der er indeholdt  

 inden konkursdekretets afsigelse, skal anmeldes i konkursboet som et simpelt  

 krav.
Ved dom af 21. december 1970 (Sks 194/1970) blev det ved retten i Nakskov  

 fastslået, at krav på merværdiafgift, der er oppebåret i perioden fra  

 konkursbegæringens indgivelse og til konkursdekretets afsigelse, skal udredes  

 af konkursboet som massekrav.
Det må herefter antages, at også A-skat  

 indeholdt i tiden fra konkursbegæringens indgivelse og til konkursdekretets  

 afsigelse kan anmeldes i boet som massekrav.
Det er kildeskattedirektoratet  

 bekendt, at denne praksis følges ved skifteretter rundt om i landet.
 KD-meddelelse 1970-54, 3. afsnit, punkt 1, ændres herefter til, at  

 A-skatter indeholdt før konkursbegæringens indgivelse anmeldes som et simpelt  

 krav, medens A-skatter indeholdt i perioden fra begæringens indgivelse til  

 dekretets afsigelse skal anmeldes som massekrav.
 KD-meddelelse 1970-74, side 2, 1. afsnit, sidste punkt, ændres til  

 »Ved en kreditorordning svarer datoen for betalingsstandsningen - ved  

 aktieselskaber likvidationsdagen - til datoen for konkursbegæringens  

 indgivelse«.
