Bilag 1 Cirkulære af 1. marts 2000 om ændring af graveraftalens § 3, stk. 3, og ændring af cirkulære om beregning af beskæftigelsesgraden for gravere m.v.
(Til stiftsøvrighederne) De gældende bestemmelser i graveraftalens § 3, stk. 3, som ændret ved aftale af 2. marts 1988 mellem Kirkeministeriet og den daværende Statstjenestemændenes Centralorganisation I, om betingelserne for graveres oprykning til lønramme 16/18 er i de senere år blevet vanskelige at administrere.
Dette skyldes blandt andet, at Jordbrugets Efteruddannelsesudvalg i visse situationer giver gravere dispensation for gennemførelse af AMU-kurset "Planteliv, økologi og miljølære" (3 uger), (tidligere "Fælles gartnerisk grundkursus" (4 uger)), som er led i jordbrugets arbejdsmarkedsuddannelser.
En sådan dispensation indebærer, at de omfattede gravere ikke opnår at opfylde graveraftalens krav til varigheden af den teoretiske uddannelse (mindst 10 uger) og følgelig som udgangspunkt ikke kan opnå den lønforbedring, som gennemførelse af efteruddannelsen ellers ville berettige dem til.
 Der er på denne baggrund indgået vedlagte aftale af 28. januar 2000 mellem Forbundet af Kirke- og Kirkegårdsansatte og Kirkeministeriet om ajourføring af graveraftalens § 3, stk. 3, med hensyn til betingelserne for graveres oprykning til lønramme 16/18. De justerede betingelser svarer til dem, Jordbrugets Efteruddannelsesudvalg har opstillet i forbindelse med meddelelse om dispensation for gennemførelse af kurset "Planteliv, økologi og miljølære".
 Følgende bestemmelser ændres:
A.
Aftale af 4. december 1981 mellem Kirkeministeriet og Tjenestemændenes Centralorganisation I om løn- og ansættelsesvilkår for stillinger som graver:
 I henhold til vedlagte aftale af 28. januar 2000 mellem Forbundet af Kirke- og Kirkegårdsansatte og Kirkeministeriet om ændring af aftale om løn- og ansættelsesvilkår for stillinger som graver (bilag 1) affattes § 3, stk. 3 således:
Stk. 3. Gravere, som har været beskæftiget med gartnerisk arbejde i folkekirken eller ved anden offentlig institution i 3 år og har udvist faglig interesse herfor samt har gennemgået jordbrugets arbejdsmarkedsuddannelser til og med "Anlægsgartnerteknik, trin 1", eller "Plantevækst og etablering af grønne anlæg" eller "Etablering og pleje af kirkegårdsanlæg" svarende til mindst 10 ugers teoretisk uddannelse, kan af kirkeministeren oprykkes til lønramme 16/18 og indplaceres på det nærmest overliggende løntrin i denne lønramme.
Såfremt en ansøger gennem anden uddannelse har tilegnet sig den viden og de færdigheder, der indlæres på kurset "Planteliv, økologi og miljølære" (3 uger), kan der dispenseres fra kravet om gennemførelse af dette kursus." Aftalen indebærer, at der efter ansøgning fra graveren via menighedsrådet kan dispenseres fra kravet om gennemførelse af kurset "Planteliv, økologi og miljølære", såfremt graveren ved forelæggelse af uddannelses- eller kursusbevis kan dokumentere at have gennemført et af nedennævnte uddannelsesforløb:
1) Produktionsgartner, planteskole eller friland 2) Anlægsgartner 3) Væksthusgartner 4) Skovbruger (fra Skovskolen) 5) Landmand (fra landbrugsskoler) 6) Landbruger (fra tekniske skoler) 7) Jordbrugsassistent (fra tekniske skoler) 8) Jordbrugsmaskinfører (fra tekniske skoler) 9) Dyreassistent (fra tekniske skoler) 10) Fiskeassistent (fra tekniske skoler) 11) Overbyggende og videregående uddannelse (f.eks. teknikere) i forhold til ovennævnte uddannelser.
Der kan endvidere efter forhandling med Forbundet af kirke- og Kirkegårdsansatte meddeles dispensation til gravere, som ud fra en konkret vurdering af de pågældendes uddannelsesmæssige baggrund må anses for at opfylde tilsvarende krav som indeholdt i de nævnte uddannelsesforløb.
Dispensation medfører, at tidskravet til den samlede uddannelses varighed nedsættes fra 10 til 7 uger.
 Stiftsøvrigheden bemyndiges hermed til at meddele dispensation efter foranstående retningslinjer efter ansøgning fra en graver via menighedsrådet/-ene.
B.
Kirkeministeriets cirkulære af 18. marts 1981 om beregning af beskæftigelsesgrad for gravere m.v.
Cirkulærets kapitel 3, afsnit B.
Omklassificering, 1.-3. afsnit affattes således:
 "Stiftsøvrigheden bemyndiges til at oprykke stillinger som graver til lønramme 16-18 i tilfælde, hvor graveren opfylder uddannelseskravene i graveraftalens § 3, stk. 3.
 Stiftsøvrigheden anmodes om ved nybesættelse af en graverstilling at foretage eventuel fornøden justering af stillingens klassificering i overensstemmelse med den nyansatte gravers uddannelsesmæssige kvalifikationer.
Som grundlag for oprykning af en graverstilling til lønramme 16-18 skal der forelægges stiftsøvrigheden dokumentation for, at betingelserne herfor er opfyldt." C.
Kirkeministeriets meddelelse af 23. marts 1988 om ændring af graveraftalens § 3, stk. 3 Ovennævnte meddelelse ophæves.
Kirkeministeriet, den 1. marts 2000 Bilag 1 Aftale Mellem Forbundet af Kirke- og Kirkegårdsansatte og Kirkeministeriet indgås herved i henhold til tjenestemandslovens § 45, stk. 2, følgende aftale vedrørende ændring af graveraftalens § 3, stk. 3:
 1. § 3, stk. 3 i aftale om løn- og ansættelsesvilkår for stillinger som graver, som ændret ved aftale af 2. marts 1988, ændres til:
Gravere, som har været beskæftiget med gartnerisk arbejde i folkekirken eller ved anden offentlig institution i 3 år og har udvist faglig interesse herfor samt har gennemgået jordbrugets arbejdsmarkedsuddannelser til og med "Anlægsgartnerteknik, trin 1", eller "Plantevækst og etablering af grønne anlæg" eller "Etablering og pleje af kirkegårdsanlæg" svarende til mindst 10 ugers teoretisk uddannelse, kan af kirkeministeren oprykkes til lønramme 16/18 og indplaceres på det nærmest overliggende løntrin i denne lønramme.
Såfremt en ansøger gennem anden uddannelse har tilegnet sig den viden og de færdigheder, der indlæres på kurset "Planteliv, økologi og miljølære" (3 uger), kan der dispenseres fra kravet om gennemførelse af dette kursus.
 2. Denne aftale har virkning straks.
