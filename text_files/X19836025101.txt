 En VVS-grossist klagede over, at Vølund Varmeteknik A/S og HS  

 Kedler-Tarm A/S havde nægtet at levere selskabernes produkter, fortrinsvis  

 kedler og kedelunits, direkte til grossisten, primært med den begrundelse, at  

 grossisten ikke var medlem af Rørforeningen.
 Monopoltilsynet fandt ikke leveringsnægtelserne sagligt begrundet og  

 pålagde HS Kedler at levere, hvorimod betingelserne for at give  

 leveringspålæg til Vølund ikke fandtes at være til stede, idet selskabet med  

 en markedsandel på kun 9% næppe kunne udøve nogen væsentlig indflydelse på  

 markedet.
 Fra en VVS-grossist har tilsynet modtaget klage over, at Vølund  

 Varmeteknik A/S og HS Kedler-Tarm A/S har nægtet at levere selskabernes  

 produkter, fortrinsvis kedler og kedelunits, direkte til grossisten.
 Vølund har begrundet leveringsnægtelsen med, at klageren ikke er medlem af  

 Rørforeningen.
HS Kedler har ligeledes henvist til klagerens manglende medlemskab af  

 Rørforeningen, men har uddybet og suppleret begrundelsen for  

 leveringsnægtelsen.
HS Kedler betragter således ikke klageren som egentlig  

 grossist, idet han efter selskabets opfattelse ikke udfører en række  

 funktioner som normalt må kræves af en grossist, bl.a. med hensyn til  

 opsøgende salgsarbejde, udstilling, varesortiment, lagerføring og videresalg  

 til VVS-installatører.
Desuden er henvist til, at klagerens soliditet efter  

 selskabets mening er utilfredsstillende.
Klageren har gentagne gange søgt at blive medlem af Rørforeningen, men er  

 blevet afvist, bl.a. fordi han ikke har kunnet dokumentere, at betingelserne  

 for medlemskab, herunder kravet om størrelsen af hans salg, var opfyldt.
Det  

 manglende medlemskab af Rørforeningen har givet klageren betydelige  

 leveringsvanskeligheder, og han er i dag i vidt omfang henvist til leverancer  

 på installatørvilkår fra større grossister.
I forbindelse med klagen har monopoltilsynet foretaget en undersøgelse af,  

 hvilke funktioner der normalt varetages af grossister såvel i som uden for  

 Rørforeningen.
Undersøgelsen viste, at klageren, der er kunde hos de to  

 leverandører, udførte ovennævnte grossistfunktioner i lige så stort omfang  

 som flere af Rørforeningens medlemmer.
Klagerens kundekreds var hovedsagelig  

 VVS-installatører, blikkenslagere og smede samt nogle fabrikanter.
En del af  

 salget sker endvidere gennem Formidlingsselskabet af 1982 og omfatter  

 levering af kedler og kedelunits fra Vølund og HS Kedler til  

 naturgasinstallation i det sydjyske område.
 Monopoltilsynet har tidligere undersøgt markedsforholdene for kedler og  

 fundet, at HS Kedler udøver den i monopollovens § 2, stk. 1, nævnte  

 væsentlige indflydelse på markedsforholdene, bl.a. som følge af, at selskabet  

 har en markedsandel på ca. 50% for pladejernskedler, hvorimod Vølund med en  

 markedsandel på ca. 9% ikke kunne antages at udøve en sådan væsentlig  

 indflydelse.
 Monopoltilsynet har herefter fundet, at leveringsnægtelsen fra HS Kedler  

 medfører en urimelig indskrænkning i klagerens frie erhvervsudøvelse som  

 omtalt i monopollovens § 11, stk. 1. Da det ikke ved forhandling har vist sig  

 muligt at bringe leveringsnægtelsen til ophør, har monopoltilsynet i henhold  

 til monopollovens § 12, stk. 3, givet HS Kedler pålæg om at levere direkte  

 til klageren på selskabets sædvanlige betingelser for tilsvarende salg.  

 Selskabet kan dog altid kræve kontant betaling eller betryggende sikkerhed.
 Med hensyn til Vølund fandt tilsynet som nævnt, at selskabet ikke kunne  

 omfattes af monopollovens § 2, stk. 1, hvorfor betingelserne for at pålægge  

 selskabet at levere til klageren ikke var til stede.
 HS Kedler-Tarm A/S har herefter optaget levering til klageren.
