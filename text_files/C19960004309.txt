 1. Halda, type M 10.
Det er over for Færdselsstyrelsen blevet godtgjort, at det med forskellige  

 midler er muligt at gribe ind i taksametret af mærket Halda, type M 10, uden  

 først at bryde en eller flere plomber.
Dette taksameter opfylder derfor ikke  

 bestemmelsen om, at et taksameter skal være plomberet på en sådan måde, at  

 indgreb i taksametret udveksling eller funktion kun kan foretages, når en  

 eller flere plomber brydes.
 Færdselsstyrelsen skal i den anledning meddele følgende angående  

 supplerende plombering af ovennævnte taksamter:
a.
Taksametrets frontglas skal i hver side plomberes til kabinettet  

 således, at frontglasset ikke kan vrides ud af indfatningen eller fjernes,  

 uden at plomberne først brydes.
b.
Færdselsstyrelsen tillader, at taksametret kan anvendes uden nævnte  

 supplerende plombering, indtil plomberingen kan foretages hos en  

 taksameterkontrollant.
Plomberingen skal dog være udført senest den 1. juli  

 1996.
 2. Plomber.
 Ifølge bekendtgørelse nr. 401 af 14. september 1979 om hyrekørsel, § 13,  

 stk. 2, og bekendtgørelse nr. 140 af 24. marts 1981 om kontrolapparater,  

 taksametre og trafikbøger i hyrevogn, § 4, stk. 1 og stk. 3, skal taksametre  

 og kontrolapparater og deres forbindelse til vognen (transmissionen) være  

 kontrolleret og plomberet af en af Statens Bilinspektion godkendt person  

 (taksameterkontrollant). Beskadigede plomberinger skal omgående fornyes.
 Det er over for Færdselsstyrelsen oplyst, at der uden for normal  

 butiksåbningstid ikke altid er mulighed for at få fornyet plomberinger.
 Færdselsstyrelsen skal i den anledning efter aftale med Trafikministeriet  

 meddele følgende retningslinier for politiets behandling af sager om brud på  

 taksametrets plomberinger i politikredse, hvor der ikke findes vagtordning  

 for en godkendt taksameterkontrollant.
a.
Når et taksameters plombering i weekends eller på helligdage brydes med  

 henblik på udskiftning af en sikring, kan hyrevognens fører efter at have  

 givet meddelelse herom til nærmeste politistation fortsætte kørslen, indtil  

 fornyelse af plomberingen kan ske på den følgende hverdag.
Det er en  

 forudsætning for, at kørslen kan fortsætte, at der ikke foretages  

 forandringer eller indgreb i taksametret i øvrigt.
b.
Politiet udfærdiger en skriftlig erklæring om at have modtaget  

 underretning om, at taksametrets plombering er brudt.
Tidspunktet for  

 modtagelsen påføres meddelelsen.
Det tilkendegives hyrevognens fører, at den  

 brudte plombe skal fornyes, så snart en godkendt taksameterkontrollants  

 virksomhed åbner.
Et eksempel på erklæringens formulering er optrykt som  

 bilag 1 til denne cirkulæreskrivelse.
c.
Politiets erklæring skal til enhver tid forefindes i vognen og på  

 forlangende forevises politiet.
d.
Politiet kontrollerer, at de brudte plomberinger fornyes snarest muligt  

 ved forevisning af taksameterattest.
 3. Supplerende vilkår for taksameterkontrollanter.
Der er i bilag 2 til denne cirkulæreskrivelse udarbejdet supplerende  

 vilkår for taksameterkontrollanter vedrørende fornyelse af manglende eller  

 beskadigede plomberinger eller konstatering af uregelsmæssigheder eller fejl  

 og indberetningspligt herom til de bevillingsudstedende myndigheder.
Statens  

 Bilinspektion meddeler indholdet af denne cirkulæreskrivelse med bilag til  

 taksameterkontrollanterne.
 4. Politiets kontrol.
Politiet kan, efter bekendtgørelsen om hyrekørsel, § 13, stk. 4, og  

 bekendtgørelse om kontrolappartater, taksametre og trafikbøger i hyrevogne, §  

 4, stk. 3, til enhver tid foretage kontrol af et taksameter/kontrolapparat og  

 dets plombering.
Det fremgår endvidere, at hvis der konstateres fejl ved  

 taksametret/kontrolapparatet, kan politiet forlange vognen sat ud af drift,  

 indtil det ved en attest/erklæring fra en taksamterekontrollant er  

 konstateret, at fejlen er udbedret.
 5. Ikrafttræden m.v.
 Denne cirkulæreskrivelse træder i kraft den 1. april 1996.
 Samtidig ophæves Justitsministeriets cirkulæreskrivelse af 26. februar  

 1982 om kontrol med taksametre.
Færdselsstyrelsen, den 7. marts 1996 Christian Duus.
Bilag 1 Erklæring Undertegnede fører af hyrevogn (registreringsnummer ................,  

 bevillingsnummer ..............) erklærer herved, at jeg har foretaget brud  

 af taksametrets plomberinger for at udskifte en sikring i taksametret eller i  

 dets forbindelse til vognen (transmissionen). Der er ikke foretaget  

 forandringer eller indgreb i taksametret i øvrigt.
 Jeg afgiver erklæringen under strafansvar efter straffelovens § 163, som  

 er aftrykt nedenfor.
 ........................... Den ..................  

 ..........................
--------------------------------------------------------------------- Straffelovens § 163.
 Med samme straf som i § 162 anført (bøde, hæfte indtil 6 måneder eller  

 fængsel indtil 4 måneder) straffes den, som i øvrigt til brug i retsforhold,  

 der vedkommer det offentlige, afgiver urigtig skriftlig erklæring eller  

 skriftlig bevidner noget, hvorom han ingen kundskab har.
--------------------------------------------------------------------- Ovenstående erklæring er modtaget den ......., kl........... af politiet i  

 ..........
 Uanset plomberingen på hyrevognens taksameter er brudt, kan denne  

 fortsætte kørslen, til fornyelse af plomberingen er mulig.
 Så snart en godkendt taksameterkontrollants virksomhed åbner, skal  

 plomberingen fornyes, og ny taksameterattest forevises snarest for politiet.
 Denne erklæring skal medbringes under kørslen og på forlangende forevises  

 for politiet.
Bilag 2 Supplerende vilkår for taksameterkontrollanter.
1. Ved fornyelse af manglende eller beskadigede  

 plomberinger eller konstatering af uregelmæssigheder eller fejl skal der  

 foretages kontrol med taksametret/kontrolapparatet og dets forbindelser til  

 vognen samt udstedes nye attester.
Undtaget herfra er dog fornyelse af  

 plomber ved batteri eller gearkasse.
 2. Enhver fornyelse af manglende eller beksadigede  

 plomberinger eller konstatering af uregelmæssigheder eller fejl skal inden 7  

 dage indberettes til den bevillingsudstedende myndighed på et sæligt  

 indberetningsskema med kopi til vognmanden (ejeren).
 Disse vilkår supplerer de vilkår, der er gældende for godkendte  

 taksameterkontrollanter.
