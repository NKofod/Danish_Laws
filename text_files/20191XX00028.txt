Skriftlig fremsættelse (2. oktober 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v., lov om aktiv socialpolitik, lov om individuel boligstøtte og ligningsloven (Lettelse af grænsehindring ved flytning mellem rigsdelene m.v.) (Lovforslag nr.
L 18) I december 2013 blev der i Folketinget fremsat beslutningsforslag B 34 om iværksættelse af en systematisk indsats mod grænsehindringer inden for rigsfællesskabets grænser.
Forslaget blev enstemmigt vedtaget den 13. maj 2014. Den 11. december 2018 afholdt den daværende beskæftigelsesminister et møde med det færøske landsstyremedlem for sociale anliggender og den grønlandske Naalakkersuisoq for Sundhed, Sociale Anliggender og Justitsområde.
Her blev der opnået enighed om at arbejde for at løse grænsehindringer for førtidspensionister ved flytning mellem rigsdelene ud fra tre initiativer, der skal implementeres i hver rigsdels lovgivning.
 De tre initiativer handler om hurtigere udveksling af sagsoplysninger mellem rigsdelene, ret til fortsat at modtage førtidspension i op til 12 måneder efter fraflytning og automatisk overgang (uden ansøgning og vurdering af arbejdsevne) fra højeste førtidspension på Færøerne og i Grønland til dansk førtidspension og automatisk overgang fra dansk førtidspension til højeste førtidspension på Færøerne og i Grønland.
 Lovforslaget udmønter aftalen.
 Lovforslaget indeholder forslag om at indsætte bestemmelser i lov om social pension og i lov om højeste, mellemste, forhøjet almindelig og almindelig førtidspension m.v., der giver beskæftigelsesministeren bemyndigelse til at kunne fastsætte regler, der udmønter de tre initiativer i aftalen.
 Herudover foreslås det bl.a., at indføre mulighed for at yde supplerende hjælp efter lov om aktiv socialpolitik til personer, der modtager førtidspension fra Færøerne eller Grønland efter flytning til Danmark samt at sidestille færøsk og grønlandsk førtidspension ved bopæl i Danmark med dansk førtidspension i forhold til ret til boligstøtte.
 Det foreslås, at loven træder i kraft 1. januar 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
