Nr BR 4 Beretning angående tilsynets virksomhed   

 Nr 70004 1987-88, 1. samling Afgivet af det i grundlovens § 71, stk. 7, omhandlede tilsyn Afgivet: 19880502 1. Tilsynet har i perioden afholdt 6 møder og foretaget en tilsynsrejse til amtshospitalet i Nykøbing Sjælland.
Tilsynet har på grund af presserende arbejde aflyst et tilsynsbesøg på Københavns Kommunes psykiatriske afdelinger på BBH og KH planlagt efter artikler i dagspressen om forholdene på hospitalerne.
2. Tilsynet har behandlet en række sager, som tilsynet enten har taget op af egen drift eller modtaget henvendelse om.
Neuroleptica En række tidligere tvangsbehandlede psykiatriske patienter har rettet henvendelse med klager over neuroleptica og deres bivirkninger.
På den baggrund har tilsynet bedt Sundhedsstyrelsen om nærmere oplysninger om medicinen og dens bivirkninger.
Tilsynet har modtaget svar fra Sundhedsstyrelsen, men ønsker en nærmere drøftelse med Sundhedsstyrelsen bl.a. med deltagelse af juridisk og farmakologisk fagkundskab.
Psykiatrisk hospital i Middelfart Tilsynet har oktober 1987 spurgt om udviklingen på det psykiatriske hospital i Middelfart som en opfølgning af den tidligere undersøgelse.
Foranlediget af en omtale i pressen af to plejeres behandling af to sygeplejeelever rykkede tilsynet for besvarelsen samt oplysning om den almindelige omgangstone på den pågældende lukkede afdeling.
Tilsynet har endnu ikke modtaget svar fra Fyns Amtskommune.
Tvangsindlæggelse fra arbejdsplads til Psykiatrisk Hospital i Århus Efter omtale i pressen og på baggrund af henvendelse til tilsynet er tilsynet i gang med at undersøge forholdene ved indlæggelse og behandling af en patient, som blev tvangsindlagt fra sin arbejdsplads.
Tvangsindlæggelse i ungdomspsykiatrisk afdeling På baggrund af gentagen omtale i dagspressen undersøgte tilsynet forholdene ved en 16-årig piges tvangsindlæggelse i psykiatrisk afdeling ved amtshospitalet i Nykøbing Sjælland.
Tilsynet havde efter gennemgang af sagens akter og udtalelse fra den ungdomspsykiatriske afdeling ingen bemærkninger til behandlingen af den tvangsindlagte.
Tilsynet har dog bemærket sig, at det hændelsesforløb, som var omtalt i pressen, meget dårligt svarede til det hændelsesforløb, som fremgik af sagens akter.
I den anledning finder tilsynet grund til at bemærke, at pressens sensationsomtale af meget ømtålelige familieproblemer og offentlig behandling af problemerne, hvor der i virkeligheden er et meget spinkelt grundlag, kan være medvirkende til en forringet offentlig opmærksomhed på situationer, hvor der er virkelig grund til påtale.
Tilsynet havde herudover kun den kommentar, at en tidligere indsats fra den pågældende kommunes side over for den 16-årige ville have kunnet forebygge den tvangsmæssige foranstaltning.
Fejlanbringelse af ældre på psykiatriske lukkede afdelinger Tilsynet har modtaget henvendelse om en praksis, som finder sted på en række psykiatriske afdelinger, der modtager ældre senile, men ikke sindslidende under sindssygdomskriteriet.
Tilsynet har rettet henvendelse til Justitsministeriet med henblik på en nærmere undersøgelse.
Københavns psykiatriske afdelinger Tilsynet har modtaget henvendelse om, at der er indgivet politianmeldelse mod embedsmænd i Københavns Kommunes Hospitalsdirektorat for overtrædelse af bekendtgørelse om brandværnsforanstaltninger.
Tilsynet udbad sig oplysninger om resultatet af politiets undersøgelser.
Københavns politidirektør oplyste, at politiet ikke kunne finde nogen enkeltperson, som kunne sigtes efter brandværnsloven.
Tilsynet har forespurgt justitsministeren, hvorfor straffelovens bestemmelser ikke kan tages i anvendelse, idet Københavns Kommune har aftalt med brandmyndighederne, at kommunen blot indberetter overtrædelser af brandværnsbekendtgørelsen til brandvæsenet.
Endvidere har tilsynet på baggrund af en avisartikel skrevet af en psykiater ansat ved Københavns Hospitalsvæsen samt tidligere henvendelser ønsket en nærmere undersøgelse af forholdene ved de lukkede afdelinger på Københavns Kommunes psykiatriske afdelinger.
I den anledning rettede tilsynet henvendelse til Stadslægen i København, som henviste tilsynet til Sundhedsstyrelsen.
Sundhedsstyrelsen oplyste, at man ikke havde tid og kapacitet til at undersøge forholdene på Københavns Kommunes psykiatriske afdelinger.
Tilsynet har efter aftale med Folketingets formand rettet henvendelse til Amtskommunernes og Kommunernes Forskningsinstitut med henblik på at forhøre, om instituttet vil være i stand til at foretage den ønskede undersøgelse.
På baggrund af Embedslægen i Roskildes undersøgelse af forholdene  

 på en række lukkede afdelinger på Sct.
Hans Hospital har tilsynet afgivet særskilt beretning den 1. marts 1988.
Portører i plejerfunktion Gennem dagspressen er tilsynet blevet opmærksom på, at der på en række hospitalsafdelinger anvendes hospitalsportører til at udføre plejearbejde på lukkede psykiatriske hospitalsafdelinger.
Sundhedsstyrelsen oplyste over for tilsynet, at styrelsen var bekendt med, at nogle psykiatriske afdelinger anvender portører til at bistå direkte ved udførelsen af opgaver i patientplejen og i så fald under de ansvarshavende sygeplejerskers ansvar.
I den anledning har tilsynet den 2. december 1987 anmodet Sundhedsstyrelsen om en vurdering af problemets omfang og oplysning om, hvornår situationen med hensyn til uddannelsesudbudet for plejere bliver bedre, idet tilsynet over for Sundhedsstyrelsen påpegede, at man finder anvendelsen af portører i patientplejen for kritisabel og i ganske særlig grad for betænkelig i de situationer, hvor anvendelse af tvang er anset for påkrævet.
Endvidere tilkendegav tilsynet over for Sundhedsstyrelsen den principielle opfattelse, at personalenormeringen på lukkede psykiatriske hospitalsafdelinger skal opfylde såvel kvalitative som kvantitative krav i rimeligt forhold til opgaverne på sådanne lukkede afdelinger.
