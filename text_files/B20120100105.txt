Bekendtgørelse om beskyttede betegnelser for landbrugs- og fødevarer I medfør af § 17, stk. 1, § 49, stk. 1, og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Ansøgning om beskyttelse § 1. Ansøgning om registrering af en beskyttet oprindelsesbetegnelse (BOB) eller en beskyttet geografisk betegnelse (BGB) i henhold til Rådets forordning (EF) nr. 510/2006 om beskyttelse af geografiske betegnelser og oprindelsesbetegnelser for landbrugsprodukter og fødevarer, Rådets forordning (EF) nr. 1234/2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen), og Europa-Parlamentets og Rådets forordning (EF) nr. 110/2008 om definition, betegnelse, præsentation og mærkning af samt beskyttelse af geografiske betegnelser for spiritus og om ophævelse af Rådets forordning (EØF) nr. 1576/89 skal indsendes til Fødevarestyrelsen.
 § 2. Ansøgning om registrering af en garanteret traditionel specialitet (GTS) i henhold til Rådets forordning (EF) nr. 509/2006 om garanterede traditionelle specialiteter i forbindelse med landbrugsprodukter og fødevarer skal indsendes til Fødevarestyrelsen.
 § 3. Ansøgning om ændring af specifikationer for produkter, der er registreret i henhold til de under §§ 1 og 2 nævnte forordninger, skal indsendes til Fødevarestyrelsen.
National indsigelsesprocedure § 4. Efter Fødevarestyrelsens verifikation af, at en ansøgning i henhold til Rådets forordning (EF) nr. 510/2006 om beskyttelse af geografiske betegnelser og oprindelsesbetegnelser for landbrugsprodukter og fødevarer eller Rådets forordning (EF) nr. 1234/2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen) er berettiget og indeholder de krævede oplysninger og dokumentationer, offentliggøres ansøgningen på høringsportalen og på fødevarestyrelsens hjemmeside.
 § 5. Inden for en frist på 3 måneder fra datoen for offentliggørelsen af ansøgningen, jf. § 4, kan enhver fysisk eller juridisk person med en legitim interesse, som er etableret eller har bopæl i Danmark, gøre indsigelse mod ansøgningen.
 Stk. 2. Indsigelser skal indsendes til Fødevarestyrelsen.
EU indsigelsesprocedure § 6. Såfremt en fysisk eller en juridisk person med en legitim interesse, som er etableret eller har bopæl i Danmark, ønsker at gøre indsigelse mod en af Kommissionen offentliggjort ansøgning om beskyttelse i henhold til en af de forordninger, der er nævnt i § 1, skal indsigelsen sendes til Fødevarestyrelsen senest en måned før indsigelsesperioden udløber.
Klage over kontrolorganers afgørelser § 7. Afgørelser, der er truffet af kontrolorganer, som omhandlet i artikel 2 i Europa-Parlamentets og Rådets forordning (EF) nr. 882/2004 om offentlig kontrol med henblik på verifikation af, at foderstof- og fødevarelovgivningen samt dyresundheds- og dyrevelfærdsbestemmelser overholdes, jf. de i §§ 1 og 2 nævnte forordninger, kan påklages til Fødevarestyrelsen.
Straffebestemmelser § 8. Overtrædelse af art. 8, stk. 2, art. 13, stk. 1, og art. 13, stk. 4, 2. sidste pkt., i Rådets forordning (EF) nr. 510/2006 om beskyttelse af geografiske betegnelser og oprindelsesbetegnelser for landbrugsprodukter og fødevarer, straffes med bøde.
 Stk. 2. Overtrædelse af art. 12, stk. 1 og 2, art. 13, stk. 1 og 2, og art. 17, stk. 2, i Rådets forordning (EF) nr. 509/2006 om garanterede traditionelle specialiteter, straffes med bøde.
 Stk. 3. Overtrædelse af art. 118m, stk. 2, art. 118v, stk. 1, art. 118y, stk. 1, litra b, art. 118za, stk. 2, i Rådets forordning (EF) nr. 1234/2007 om en fælles markedsordning for landbrugsprodukter og om særlige bestemmelser for visse landbrugsprodukter (fusionsmarkedsordningen), straffes med bøde.
 Stk. 4. Overtrædelse af art. 40, stk. 2, i Kommissionens forordning (EF) nr. 607/2009 om gennemførelsesbestemmelser til Rådets forordning (EF) 479/2008 for så vidt angår beskyttede oprindelsesbetegnelser og beskyttede geografiske betegnelser, traditionelle benævnelser og mærkning og præsentation af visse vinavlsprodukter, straffes med bøde.
 Stk. 5. Overtrædelse af art. 9, stk. 4, art. 9, stk. 7, art. 10, stk. 1, art. 14, stk. 2, og art. 16 i Europa-Parlamentets og Rådets forordning (EF) nr. 110/2008 om definition, betegnelse, præsentation og mærkning af samt beskyttelse af geografiske betegnelser for spiritus og om ophævelse af Rådets forordning (EØF) nr. 1576/89, straffes med bøde.
Stk. 6. Straffen for overtrædelse af bestemmelserne i stk. 1-5 kan stige til fængsel i indtil 2 år, hvis overtrædelsen er begået med fortsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller for andre.
 Stk. 7. Der kan pålægges selskaber m.v. (juridiske personer) strafansvar efter reglerne i straffelovens kap. 5.
Ikrafttræden § 9. Bekendtgørelsen træder i kraft den 1. november 2012.
 Stk. 2. Samtidig ophæves bekendtgørelse nr. 1076 af 6. november 2006 om landbrugsvarer og levnedsmidler med særlige karakteristika.
