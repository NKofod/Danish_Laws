Nr BSF 28 Forslag til folketingsbeslutning om en investeringsfond og en  

 investeringsgarantiordning for Østlandene Fremsat af Kelm-Hansen (S) Dorte Bennedsen (S) Ritt Bjerregaard (S) Ole  

 Espersen (S) Ivar Nørgaard (S) Trøjborg (S) den 9. november 1989 Folketinget pålægger regeringen at fremsætte lovforslag om en investeringsfond for Østlandene efter følgende retningslinjer:
 - Investeringsfonden oprettes som en selvejende institution benævnt  

 »Investeringsfonden for Østlandene« (IØ-fonden).
 - Der kan af statskassen ydes tilskud til fondens virksomhed.
 - Fonden har til formål at fremme erhvervsudviklingen i Østlandene gennem  

 investeringer i disse lande i samarbejde med dansk erhvervsliv.
 - Fonden ledes af en bestyrelse, der udpeges for 3 år ad gangen af  

 udenrigsministeren, således at medlemmerne er de samme, som er medlemmer af  

 bestyrelsen for Industrialiseringsfonden for Udviklingslandene (IFU). Dog  

 skal der i stedet for den repræsentant for Danida, der er medlem af IFU's  

 bestyrelse, være en repræsentant for Udenrigsministeriets Departement for  

 Udenrigsøkonomi.
 - Administrationen af fonden skal personale- og lokalemæssigt integreres  

 med administrationen for IFU, således at fondens administration organiseres  

 som et Østlandekontor på linje med de eksisterende regionale kontorer i IFU.  

 Fondens daglige forretninger forestås af IFU's direktør, og udgifterne ved  

 IØ-fondens administration udredes af IØ-fondens midler.
 Endvidere pålægger Folketinget regeringen at fremsætte lovforslag om  

 etablering af en investeringsgarantiordning for Østlandene efter følgende  

 retningslinjer:
 - Investeringsgarantiordningen etableres under udenrigsministerens ressort  

 med en beløbsramme på 1 mia. kr.
 - Garantiordningen har til formål at give garanti til virksomheder, der er  

 hjemmehørende i Danmark, mod tab i forbindelse med nyinvesteringer i  

 Østlandene.
 - For ydede garantier betales en risikopræmie, der indgår i en  

 garantifond, som anvendes til imødegåelse af tab.
 - Garantiordningen administreres i Udenrigsministeriets Departement for  

 Udenrigsøkonomi.
Bemærkninger til forslaget I Østeuropa og i Sovjetunionen sker der nye og store forandringer hen imod  

 større åbenhed og ægte demokrati.
Den positive udvikling kan imidlertid trues  

 af omfattende økonomiske problemer i de reformivrige lande.
Det stiller store  

 krav til økonomisk omstilling og fornyelse i landene, men Danmark og andre  

 vestlige lande kan medvirke til at løse problemerne.
Et af midlerne er  

 teknologisk og økonomisk hjælp til Østlandene og et udvidet handelssamkvem.  

 Det kan ske via initiativer i EF, Norden og Danmark.
Den danske indsats i forhold til de reformivrige Østlande må tage sit  

 udgangspunkt i modtagerlandenes behov, men den må samtidig koncentreres der,  

 hvor Danmark har særlige forudsætninger for at yde støtte.
Det drejer sig  

 især om områder inden for miljø, landbrug og fødevareindustri.
På disse  

 områder har de potentielle modtagerlande også udtrykt ønske om et  

 erhvervsmæssigt samarbejde.
Samarbejdet kan formidles på mange måder.
En af de bedste metoder er  

 »joint ventures« mellem danske virksomheder og østeuropæiske  

 partnere.
Danske offentlige myndigheder har på adskillige relevante områder  

 en stor ekspertise, og de kan derfor indgå positivt i sådanne projekter.
Den  

 danske stat kan endvidere gå ind ved at stille kreditter og garantier til  

 rådighed for erhvervsvirksomhederne og derigennem mindske disses kommercielle  

 risici.
Til det formål bør der oprettes en investeringsfond (IØ-fonden) og  

 etableres en investeringsgarantiordning for Østlandene.
IØ-fonden kan i vid udstrækning bygge på de erfaringer og den ekspertise,  

 der findes i Industrialiseringsfonden for Udviklingslandene (IFU). IFU har i  

 dag en velfungerende organisation, som har erfaringer med investeringer,  

 »joint ventures« og rådgivning i udviklingslandene, og som har en  

 meget bred kontakt til dansk erhvervsliv.
Det er fornuftigt at udnytte disse  

 erfaringer i så stor udstrækning, som det er muligt.
De eksisterende  

 strukturer kan benyttes i vid udstrækning, samtidig med at indsatsen i  

 forhold til Østlandene adskilles økonomisk og ansvarsmæssigt fra indsatsen i  

 forhold til udviklingslandene.
IØ-fonden skal oprettes som en selvejende institution, der er organiseret  

 som en fond.
Til en begyndelse bør statskassen yde et beløb i  

 størrelsesordenen 50 mio. kr.
Fonden skal stille risikovillig kapital til rådighed, herunder også  

 eventuel kapital fra private midler.
Fonden skal herudover kunne yde støtte  

 til danske investeringer i Østlandene ved aktietegning og til finansiering af  

 undersøgelser vedrørende investeringsmuligheder.
Endvidere skal fonden kunne  

 bidrage til långivning og ydelse af garantier og kautioner samt andre  

 foranstaltninger, der efter bestyrelsens skøn kan fremme fondens formål.
Fonden skal ledes af en bestyrelse, der er identisk med bestyrelsen for  

 IFU, dog således at repræsentanten for Danida udskiftes med en repræsentant  

 med særlig indsigt i forholdene i Østeuropa og Sovjetunionen.
Det vil  

 naturligt være en repræsentant fra Udenrigsministeriets Departement for  

 Udenrigsøkonomi.
Fonden administreres ved, at der i den nuværende IFU-administration  

 opbygges et særligt Østlande-kontor på linje med de eksisterende regionale  

 kontorer for Latinamerika, øst-/sydlige Afrika og Mellemøsten, Vestafrika  

 samt Asien.
I første omgang ansættes 2-3 akademiske medarbejdere, som er  

 henholdsvis polsk, ungarsk og eventuelt sovjetisk kyndig samt en  

 korrespondent.
Derudover betales IFU for yderligere administrativ bistand i  

 form af 3-4 årsværk.
IFU's direktør skal således også være direktør for  

 IØ-fonden.
Ved siden af IØ-fonden etableres en investeringsgarantiordning for  

 Østlandene svarende til investeringsgarantiordningen for udviklingslandene.  

 Den etableres under udenrigsministerens ressort med en beløbsramme på 1 mia.  

 kr.
Dette beløb kan eventuelt senere forøges under indtryk af de indhøstede  

 erfaringer.
 Garantiordningen har til formål at give garanti til virksomheder, der er  

 hjemmehørende i Danmark, mod tab i forbindelse med direkte nyinvesteringer i  

 Østlandene og hermed ligestillede lån.
 Garantien skal kun gives mod tab, der skyldes politiske forhold såsom  

 nationalisering og dermed ligestillede offentlige foranstaltninger,  

 hindringer for overførsel af betalinger, krigshandlinger eller lignende i det  

 land, i hvilket investeringen er foretaget.
For ydede garantier betales en risikopræmie, der indgår i en garantifond,  

 som anvendes til imødegåelse af tab.
Præmiens størrelse fastlægges efter  

 forsikringsmæssige kriterier med henblik på, at ordningen skal hvile i sig  

 selv.
 Garantiordningen administreres i Udenrigsministeriets Departement for  

 Udenrigsøkonomi.
