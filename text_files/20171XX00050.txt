Skriftlig fremsættelse (4. oktober 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af aktieavancebeskatningsloven, kildeskatteloven, skattekontrolloven og forskellige andre love (Konsekvensændringer som følge af skattekontrollov og skatteindberetningslov, gennemførelse af ændringsdirektiv om skattemyndighedernes adgang til oplysninger indberettet efter hvidvaskregulering m.v.) (Lovforslag nr.
L 15) Regeringen har stor fokus på borgernes og de erhvervsdrivendes retssikkerhed på skatteområdet.
Vi har gennemført Retssikkerhedspakke I, som bl.a. afskaffede SKATs beføjelse til at foretage kontrol på privat grund.
Regeringens Retssikkerhedspakke II, som blev gennemført i slutningen af sidste år, gør det bl.a. igen muligt for skattepligtige selskaber og fonde at opnå omkostningsgodtgørelse i skattesager.
Som led i lovpakken blev der samtidig skabt bred opbakning i Folketinget til oprettelse af et skattekontor hos Folketingets Ombudsmand, som nu er etableret.
 Til yderligere forbedring af retssikkerheden på skatteområdet foreslår regeringen ved Retssikkerhedspakke III en gennemgribende revision og modernisering af skattekontrolloven med henblik på at sikre effektive, klare og tidssvarende kontrolhjemler samt opnå en mere hensigtsmæssig struktur.
Som led heri foreslås en opdeling af den gældende skattekontrollov i en skattekontrollov og en skatteindberetningslov.
Det vil øge retssikkerheden, idet lovene vil blive mere overskuelige og lettere at forstå for både borgere, virksomheder og myndigheder.
 Lovforslaget indeholder de konsekvensændringer af teknisk karakter m.v., der er behov for at gennemføre i den forbindelse.
Med henblik på bekæmpelse af international skatteunddragelse indeholder lovforslaget nye oplysningspligter for finansielle virksomheder og de aktører, der i øvrigt er omfattet af oplysningspligterne i hvidvasklovgivningen.
SKAT får samtidigt adgang til oplysninger indberettet efter hvidvaskreglerne.
 Forslagene om nye oplysningspligter for finansielle virksomheder og de aktører, der i øvrigt er omfattet af oplysningspligterne i hvidvasklovgivningen, samt SKATs adgang til oplysninger indberettet efter hvidvaskreglerne, foreslås at træde i kraft den 1. januar 2018.
 Lovforslagets øvrige bestemmelser, som knytter sig til forslag til skattekontrollov og forslag til skatteindberetningslov, foreslås at træde i kraft den 1. januar 2019.
 Lovforslaget er omfattet af de fælles ikrafttrædelsesdatoer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
