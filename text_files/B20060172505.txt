 Bekendtgørelse  

 om indberetning af oplysninger  

  

 til kliniske kvalitetsdatabaser m.v.
 I medfør af § 196 i sundhedsloven, jf.  

 lovbekendtgørelse nr. 546 af 24. juni 2005, fastsættes:
 § 1.  

  

 Denne bekendtgørelse omfatter kliniske kvalitetsdatabaser, som en offentlig  

 myndighed er dataansvarlig for.
 Stk. 2.  

  

 Ved  

 kliniske kvalitetsdatabaser forstås registre, hvor der sker en registrering  

 af  

 data, der med udgangspunkt i det enkelte patientforløb kan belyse den samlede  

 kvalitet eller dele af den samlede kvalitet af sundhedsvæsenets indsats og  

 resultater for en afgrænset gruppe af patienter.
 § 2.  

  

 Sundhedsstyrelsen fastsætter nærmere krav til de i § 1 nævnte kliniske  

 kvalitetsdatabaser.
 Stk. 2.  

  

 Sundhedsstyrelsen offentliggør en liste over kliniske kvalitetsdatabaser, der  

 opfylder  

 de i stk. 1 nævnte krav.
 § 3.  

  

 Regionsråd, kommunalbestyrelser, private personer og institutioner, der  

 driver  

 sygehuse, samt praktiserende sundhedspersoner har pligt til at indberette  

 oplysninger til landsdækkende kliniske kvalitetsdatabaser samt til andre  

 kliniske kvalitetsdatabaser efter nærmere af Sundhedsstyrelsen fastsatte  

 regler.
 Stk. 2.  

  

 Pligten til  

 at indberette efter stk. 1 omfatter oplysninger om enkeltpersoners  

 helbredsforhold, øvrige rent private forhold og andre fortrolige oplysninger  

 fra patientjournaler m.v.
 § 4.  

  

 Indberetning til kliniske kvalitetsdatabaser, jf. § 2, af oplysninger,  

 der  

 kan henføres til bestemte personer, kan ske uden samtykke fra personen.
 § 5.  

  

 Oplysninger i de kliniske kvalitetsdatabaser må kun anvendes i  

 overensstemmelse  

 med kvalitetsdatabasens formål og de af Sundhedsstyrelsen fastsatte krav.
 Stk. 2.  

  

 Kun  

 sundhedspersoner, der har behandlet en registreret person og sundhedspersoner  

 på en sygehusafdeling m.v., som har behandlet personen, må rette henvendelse  

 til denne person med supplerende spørgsmål vedrørende de oplysninger, som er  

 registreret om vedkommende i en klinisk kvalitetsdatabase.
 § 6.  

  

 Henvendelser om indsigt i en klinisk kvalitetsdatabase behandles efter  

 reglerne  

 i §§ 31-34 i lov nr. 429 af 31. maj 2000 om behandling af  

 personoplysninger, bortset fra § 32, stk. 4, der ikke finder  

 anvendelse på kliniske kvalitetsdatabaser.
 § 7.  

  

 Bekendtgørelsen træder i kraft den 1. januar 2007.
 Stk. 2.  

  

 Samtidig  

 ophæves bekendtgørelse nr. 900 af 10. november 2003 om indberetning af  

 oplysninger  

 til kliniske kvalitetsdatabaser m.v.
