Offererstatningslovens § 6a  egen skyld, nævnets j. nr. 08-520-10705 N. j.nr. 08-520-10705 Ansøger havde fået ét hårdt knytnæveslag i ansigtet af sin eksmand, hvilket havde medført, at hun knækkede en kindtand.
Ansøger havde et par dage før hændelsen været oppe at skændes med sin eksmand om deres fælles børn.
Ansøger havde i den forbindelse slået sin eksmand.
I de følgende dage havde eksmanden talt meget om, at ansøger kunne forvente at få et slag igen således, at de kunne stå lige, for så vidt angik voldsudøvelsen.
På skadesdagen sad de begge på et værtshus.
Eksmanden sendte en seddel over til ansøger, hvor der stod noget i retning af: Du kan få dine slag som tak for sidst.
Jeg går udenfor og venter i 5 minutter, indtil du har drukket ud.
Ansøger gik udenfor for at møde eksmanden, hvorefter der blev talt meget om, hvorvidt han skulle give hende et slag eller ej.
Til sidst tog ansøger sine briller af og sagde noget i retning af: Hvis du vil slå, så slå.
Eksmanden gav hende i forlængelse heraf et hårdt knytnæveslag i ansigtet.
Nævnet besluttede at nedsætte erstatning og godtgørelse med 1/2 under hensyn til, at ansøger måtte anses at have udvist egen skyld.
Nævnet lagde på den ene side vægt på, at ansøger frivilligt var gået udenfor til eksmanden vel vidende, at han kunne finde på at slå hende, og at ansøger selv havde lagt op til det endelige slag ved at opfordre eksmanden til at slå.
Nævnet lagde på den anden side vægt på, at slaget var så hårdt, at det slog en af ansøgerens kindtænder ud, og at hun ikke kunne antages at have forventet et så hårdt slag.
