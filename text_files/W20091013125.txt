Afgørelse af klage  transport af valle i mælketankbiler Forbud mod transport af valle i mælketankbiler ændres I har i brev af 9. juni 2008 klaget over forbud af 28. maj 2008 fra Fødevareregion Syd om transport af valle i mælketransportbiler.
 YY skrev klagen på vegne af jer.
 Sekretariatet for Fødevare- og Veterinærklager har behandlet klagen og ændrer fødevareregionens afgørelse.
I forbydes herefter fortsat at transportere valle i tanke/containere, der også anvendes til bulktransport af fødevarer, herunder mælk, hvis vallen ikke er af fødevarekvalitet.
Fødevareregionens afgørelse ændres dog ved, at I godt kan anvende samme transportmiddel til bulktransport af fødevarer og valle, hvis vallen er af fødevarekvalitet.
Det er hermed en forudsætning, at vallen opfylder kriterierne for at kunne konsumeres af mennesker.
Sammendrag Sekretariatet finder, at valle af fødevarekvalitet godt kan transporteres i samme tanke/containere, som anvendes til bulktransport af fødevarer.
Det er derimod fortsat forbudt, at anvende samme transportmiddel til bulktransport af fødevarer, hvis vallen ikke er af fødevarekvalitet.
Dette er heller ikke tilladt, hvis transportmidlet blot rengøres grundigt mellem transporterne.
Mejeriforeningens branchekode er derfor i strid med reglerne om bulktransport.
Sekretariatet er herudover enig med jer i, at fødevareregionens forbud ikke burde have haft virkning straks.
 I kan læse mere om afgørelsen nedenfor.
Oplysninger i sagen Fødevareregionens forbud mod transport af valle i mælketankbiler På tilsyn hos jer den 13. maj 2008, konstaterer fødevareregionen, at tanke til bulktransport af mælk anvendes til transport af valle.
På denne baggrund oplyser fødevareregionen, at forbud overvejes, og at skriftlig partshøring vil blive sendt til jer.
 Efter endt partshøring, træffer fødevareregionen afgørelse i sagen, hvorefter I gives et forbud mod transport af valle i mælketankbiler (der er henvist til § 52 i fødevareloven1) og artikel 4, stk. 2 og bilag II, kapitel IV, punkt 4 i hygiejneforordningen2) ). Forbuddet skulle ifølge afgørelsen efterleves straks.
 Afgørelsen er nærmere begrundet med, at bulk transport af fødevarer i flydende form skal foregå i beholdere og/eller containere/tanke, der er forbeholdt transport af fødevarer.
 Fødevareregionen oplyser i afgørelsen, at den er bekendt med, at der i Fødevarestyrelsen i øjeblikket arbejdes med at ændre praksis, således at valle, der er af fødevarekvalitet, kan transporteres i fødevaretanke.
I klager over afgørelsen, da I mener jeres transport af valle er tilladt Ved e-mail af 9. juni 2008, klager I over fødevareregionens afgørelse.
 Til støtte for klagen, anfører I:
  At I mener, det er tilladt at anvende samme tankvogn til både transport af rå mælk og fodervalle, da dette fremgår af mejeribrugets branchekode bilag 9, afsnittet »transport og udlevering«.
  At I har fået oplyst af Mejeriforeningen, at branchekoden er godkendt af Fødevarestyrelsen.
  At I ikke finder et forbud rimeligt, og under ingen omstændigheder finder, at et straks-forbud er rimeligt, da det er en praksis, der efter jeres opfattelse har været legal.
Jeres klage bliver tillagt opsættende virkning af sekretariatet Med klagen den 9. juni 2008 anmoder I ligeledes om, at jeres klage bliver tillagt opsættende virkning.
Dette afslår fødevareregionen i afgørelse af 11. juni 2008.
Sekretariatet træffer den 20. juni 2008 afgørelse om, at jeres klage tillægges opsættende virkning på betingelse af, at der kun transporteres valle af fødevarekvalitet i tanke/containere, der også benyttes til bulktransport af mælk, samt at der foretages den fornødne rengøring mellem transporterne.
Vi gør opmærksom på, at valle af fødevarekvalitet skal opfylde reglerne for fødevarer, herunder hygiejneregler omkring opbevaring og håndtering, samt regler om iblanding af tilsætningsstoffer mv.
Sekretariatet for Fødevare- og Veterinærklagers begrundelse for afgørelsen Valle af fødevarekvalitet kan transporteres i samme tanke/containere, som anvendes til bulktransport af fødevarer Sekretariatet finder, at I godt kan anvende samme transportmiddel til bulktransport af fødevarer og valle, hvis vallen er af fødevarekvalitet.
Vallen skal således opfylde kriterierne for at kunne konsumeres af mennesker.
 I skal som fødevarevirksomhed bl.a. overholde de almindelige hygiejnebestemmelser i hygiejneforordningens bilag II (hygiejneforordningens artikel 4, stk. 2).
 Bulktransport3) af fødevarer i bl.a. flydende form skal foregå i beholdere og/eller containere/tanke, der er forbeholdt transport af fødevarer (hygiejneforordningens artikel 4, stk. 2, jf. bilag II, kapitel IV, punkt 4).
Fødevarer er defineret som alle stoffer eller produkter, som uanset om de er uforarbejdede eller helt eller delvis forarbejdede, er bestemt til eller med rimelighed må antages at skulle indtages af mennesker.
Fødevarer omfatter bl.a. ikke foder (hygiejneforordningens artikel 2, stk. 2, jf. fødevareforordningens4) artikel 2, stk. 1).
 Tidligere var det fast praksis i Fødevarestyrelsen at betragte valle bestemt til foder, som foder under transporten, hvorfor det efter ovennævnte regel ikke var tilladt at transportere valle i samme tanke/containere, som fødevarer (fx mælk).
 Baggrunden herfor er, at valle er et animalsk biprodukt, når det ikke er bestemt til konsum (biproduktforordningens5) artikel 2, stk. 1, litra a), da det er et kategori-3 materiale (biproduktforordningens artikel 6, stk. 1, litra e).
 Fødevareregionen traf sin afgørelse i overensstemmelse med denne praksis.
 Efterfølgende er praksis ændret (omkring ultimo juni/primo juli 2008).
Valle betragtes herefter af Fødevarestyrelsen som en fødevare under transporten, hvis den er blevet behandlet som en sådan, uanset at vallen eventuelt skal anvendes til foder.
Dette indebærer, at vallen skal være behandlet efter reglerne i fødevarelovgivningen.
Vallen må fx ikke være tilsat myresyre eller have været på gulvet på mejeriet, da vallen hermed er et animalsk biprodukt.
Det er dog efter Fødevarestyrelsens praksis en forudsætning, at vallen først skifter status til fodermiddel, når den læsses af i besætningen.6) Valle (der er et mejeriprodukt) kan, afhængig af anvendelse, være en fødevare.
Valle er derfor ikke pr. definition et animalsk biprodukt.
Valle, der opfylder kriterierne for at være en fødevare, herunder har fødevarekvalitet og er omfattet af definitionen af en fødevare, kan transporteres i samme tanke/containere, som bulktransport af fødevarer i flydende form (hygiejneforordningens bilag II, kapitel IV, punkt 4).
Både i definitionen for fødevarer og animalske biprodukter, er det afgørende, hvad produktet er bestemt til.
Hvis et produkt er bestemt til at indtages af mennesker, har det status som fødevare.
Hvis det ikke er bestemt til konsum og samtidig er kategori 1/2/3-materiale, er det et animalsk biprodukt.
På det tidspunkt, vallen transporteres, er afsenderen bekendt med, hvor vallen skal modtages og hermed, hvilken brug vallen er bestemt til.
Fødevarestyrelsens nye praksis, hvorefter valle af fødevarekvalitet kan vente med at skifte status til fodermiddel, til den læsses af i besætningen, er således ikke i overensstemmelse med definitionerne for fødevarer og animalske biprodukter.
 Definitionen for fødevarer skal, som ovenfor anført, anvendes ved brug af bestemmelsen af bulktransport i hygiejneforordningen (artikel 4, stk. 2, jf. bilag II, kapitel IV, punkt 4).
Det har imidlertid ikke været formålet med hygiejneforordningens bilag II, kapitel IV, punkt 4, om bulktransport at hindre kørsel af valle, der opfylder kriterierne for at være en fødevare.
En sådan valle ville godt kunne transporteres i samme container/tank, hvis modtageren var en fødevareproducent, der skulle anvende vallen til fremstilling af en fødevare.
Fødevarestyrelsens nye praksis tilgodeser derfor formålet med denne regel.
Ud fra en formålsfortolkning af bestemmelsen, er sekretariatet enig i Fødevarestyrelsens nye praksis, hvorefter en virksomhed kan anvende samme transportmiddel til fødevarer og valle, når vallen har fødevarekvalitet.
Mejeriforeningens branchekode er ikke i overensstemmelse med reglerne for bulktransport I har anført, at fødevareregionen ikke skulle have givet et forbud, da jeres praksis var i overensstemmelse med Mejeriforeningens branchekode for mejerivirksomheder.
 Af branchekodens (senest revideret januar 2008), bilag 9, som I henviser til, fremgår:
 »De tankbiler, der normalt anvendes til indsamling af leverandørmælk og til mellemtransport af rå mælk og mejerimælk kan anvendes til transport af kategori-3 materialer, forudsat at transportbeholderne er rengjorte, desinficerede (i tilstrækkelig grad til at elimenere M&K virus) og afdrænede inden udvejningen.
Ved transport af kategori 3-materiale, der er tilsat myresyre, kræves at rengøringen er tilstrækkelig til at fjerne rester heraf, således at der ikke opstår krydskontaminering af mælk.
Mejerivirksomheden skal have et sådan rengøringsprogram beskrevet « Det der fremgår af branchekoden, er i strid med hygiejneforordningens krav om, at bulktransport af fødevarer i bl.a. flydende form skal foregå i beholdere og/eller containere/tanke, der er forbeholdt (vores fremhævning) transport af fødevarer (hygiejneforordningens bilag II, kapitel IV, punkt 4). Der må således ikke i samme containere/tanke transporteres varer, der ikke er omfattet af definitionen på fødevarer.
Rengøring af køretøjer, der har været anvendt til transport af andet end fødevarer er reguleret i hygiejneforordningens bilag II, kapitel IV, punkt 5. Det er anført, at køretøjet i sådanne tilfælde skal gøres grundigt rent mellem transporterne for at undgå risiko for kontaminering.
Bestemmelsen er ikke en undtagelse til ovennævnte krav om, at bulktransport af fødevarer skal foregå i beholdere og/eller containere/tanke, der er forbeholdt transport af fødevarer.
En virksomhed kan derfor ikke bevidst overtræde denne regel ved at rengøre køretøjet efter transport af andet end fødevarer.
Det er således ikke tilstrækkeligt blot at fjerne rester fra fx myresyre ved rengøring, som anført i branchekoden.
 Selvom der kun må transporteres fødevarer i beholdere og/eller tanke/containere, der anvendes til bulktransport, er det et krav, at køretøjet rengøres i fornødent omfang mellem transporterne, sådan at al risiko for forurening (kontaminering) undgås (hygiejneforordningens artikel 4, stk. 2, jf. bilag II, kapitel V, stik 1, litra a).
Forbuddet burde ikke have haft virkning straks I har herudover anført, at I mener, at fødevareregionens afgørelse, om at forbuddet skulle efterleves straks, er urimeligt.
I har til støtte herfor anført, at branchekoden var godkendt af Fødevarestyrelsen, og I derfor forventede, at I kunne handle i overensstemmelse med den.
Fødevarestyrelsen har haft vurderet (ikke godkendt) Mejeriforeningens branchekode for at sikre sig, at retningslinjerne er forenelige med bl.a. artikel 4 (hygiejneforordningens artikel 8, stk. 3). Sekretariatet er enig i, at I dermed har haft en berettiget forventning om, at retningslinjerne var i overensstemmelse med hygiejneforordningens krav.
Fødevareregionen traf en afgørelse i overensstemmelse med en ordlydsfortolkning af hygiejneforordningen og fandt derfor, at overtrædelse af reglen skulle standses straks.
At branchekodens retningslinjer for bulktransport er blevet vurderet af Fødevarestyrelsen, gør ikke hermed branchekodens retningslinjer lovlige, hvis de strider med reglerne.
Sekretariatet finder dog, at I burde være givet en rimelig tid til at rette op på forholdet, og er således enig i, at forbuddet ikke burde have haft virkning straks, forudsat at vallen var af fødevarekvalitet.
*** I kan ikke klage over sekretariatets afgørelse til anden administrativ myndighed.
Venlig hilsen Line Kirketoft Justesen Fuldmægtig, cand.jur.
 Fødevareregion Syd modtager kopi af denne afgørelse.
 1) Lov nr. 526 af 24. juni 2005 om fødevarer, med senere ændringer.
 2) Europa-Parlamentet og Rådets forordning (EF) nr. 852/2004 af 29. april 2004 om fødevarehygiejne, med senere ændringer.
 3) Se vejledning nr. 9440 af 25. juli 2008 om fødevarehygiejne, kapitel 18 (hygiejnevejledningen).
 4) Europa-Parlamentets og Rådets forordning (EF) nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed, med senere ændringer.
 5) Europa-Parlamentets og Rådets forordning (EF) nr. 1774/2002 af 3. oktober 2002 om sundhedsbestemmelser for animalske biprodukter, som ikke er bestemt til konsum, med senere ændringer.
 6) Se hygiejnevejledningens kapitel 72, afsnittet »Transport af valle, der skal anvendes til foder«.
