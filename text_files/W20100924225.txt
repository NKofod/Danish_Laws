Pressenævnets kendelse i sag nr. 2010-6-1004 [A] har i henhold til fuldmagt fra [K] klaget til Pressenævnet over artiklen Skat har beslaglagt 32 luksusbiler bragt på Politiken.dk den 11. maj 2010, idet klager mener, at god presseskik er tilsidesat.
Artiklen beskriver, at Skat som indsatsområde har fokus på, hvorvidt ejere af biler på udenlandske nummerplader uberettiget undlader at betale registreringsafgift.
I den forbindelse havde Skat beslaglagt 32 biler med udenlandske nummerplader.
 [A] har til støtte for klagen bl.a. anført, at klager er én af flere hundrede berørte polske EU-borgere i Danmark.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Da [K] ikke selv er direkte eller indirekte nævnt i artiklen, har hun ikke en sådan interesse, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2.
