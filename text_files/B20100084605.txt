Bekendtgørelse om fokus på fravær i den kommunale kvalitetsrapport om folkeskolen I medfør af § 40 a, stk. 5, i lov om folkeskolen, jf. lovbekendtgørelse nr. 593 af 24. juni 2009, og § 10 i bekendtgørelse nr. 162 af 22. februar 2007 om anvendelse af kvalitetsrapporter og handlingsplaner i kommunalbestyrelsernes arbejde med evaluering i og kvalitetsudvikling af folkeskolen, fastsættes:
 § 1.  Den kvalitetsrapport, som kommunalbestyrelsen udarbejder i henhold til bekendtgørelse nr. 162 af 22. februar 2007 om anvendelse af kvalitetsrapporter og handlingsplaner i kommunalbestyrelsernes arbejde med evaluering og kvalitetsudvikling af folkeskolen, skal som supplement til oplysningerne om elevernes fravær, som skal fremgå af kvalitetsrapporten, jf. § 7, stk. 4, nr. 3, i den nævnte bekendtgørelse, og til nærmere belysning af disse indeholde de i §§ 2 og 3 nævnte oplysninger.
 § 2. Kvalitetsrapporten skal på baggrund af skolernes elektroniske fraværsoplysninger indeholde følgende oplysninger for hver af kommunens folkeskoler og for det samlede skolevæsen:
1) Omfanget af fravær på grund af sygdom eller lignende, 2) Omfanget af fravær med skolelederens tilladelse (ekstraordinær frihed).
 3) Omfanget af ulovligt fravær.
 § 3. Kvalitetsrapporten skal indeholde en vurdering af fraværsmønstret på hver af kommunens folkeskoler og for det samlede skolevæsen.
 Stk. 2. Kvalitetsrapporten skal for hver af kommunens folkeskoler og for det samlede skolevæsen indeholde en redegørelse for, om fraværsoplysningerne og vurderingen heraf har givet anledning til nærmere ledelsesmæssige dispositioner.
 § 4. Bekendtgørelsen træder i kraft den 1. august 2010 og har gyldighed til og med den 31. marts 2013.
 Stk. 2. Bekendtgørelsen finder anvendelse på kvalitetsrapporterne for skoleårene 2010/11 og 2011/12.
