 Justitsministeriet, Direktoratet for Kriminalforsorgen nedsatte ved  

 skrivelse af 18. december 1989 en arbejdsgruppe vedrørende anvendelsen af  

 sikringscelle i kriminalforsorgens anstalter og arresthuse.
 Arbejdsgruppen skulle overveje den samlede anvendelse af sikringscelle i  

 kriminalforsorgens institutioner og hvilke eventuelle ændringer, der bør  

 foretages i de gældende administrativt fastsatte bestemmelser på området,  

 samt fremkomme med forslag til en formulering af de fremtidige regler.  

 Arbejdsgruppen skulle forlods behandle spørgsmålet om tilsyn af læge og andre  

 i forbindelse med anbringelse i sikringscelle.
Arbejdsgruppen har den 17. september 1990 afgivet vedlagte  

 deltidsindstilling til direktoratet om tilsyn med indsatte, der er fikseret i  

 sikringscelle. (* 1) Som det fremgår, indeholder delindstillingen bl.a. et forslag om omgående  

 obligatorisk lægetilkald, når indsættelse i sikringscelle er forbundet med  

 fiksering eller med magtanvendelse i øvrigt.
 Direktoratet finder det påkrævet at gennemføre dette forslag med omgående  

 virkning.
Fremover skal der derfor tilkaldes læge omgående i alle tilfælde, hvor en  

 indsat fikseres i sikringscelle, eller hvor indsættelse i sikringscelle i  

 øvrigt er forbundet med magtanvendelse.
Formålet hermed er at sikre, at  

 lægetilsyn finder sted snarest muligt.
 Cirkulæret om anvendelse af sikringscelle vil blive ændret i  

 overensstemmelse med ovenstående i forbindelse med gennemførelsen af de  

 øvrige forslag i delindstillingen.
 Forinden gennemførelsen af disse anmodes om institutionens bemærkninger,  

 som må være direktoratet i hænde senest den 15. oktober 1990.
