Beretning afgivet af Sundheds- og Forebyggelsesudvalget den 7. juni 2012 Beretning om Forslag til folketingsbeslutning om en national kortlægning af omfanget af radon ved daginstitutioner for børn under skolealderen [af Liselott Blixt (DF) m.fl.] 1. Udvalgsarbejdet Beslutningsforslaget blev fremsat den 13. marts 2012 og var til 1. behandling den 11. maj 2012. Beslutningsforslaget blev efter 1. behandling henvis til behandling i Sundheds- og Forebyggelsesudvalget.
Møder Udvalget har behandlet beslutningsforslaget i 3 møder.
2. Politiske bemærkninger Et flertal i udvalget (V, S, DF, RV, SF, EL og KF) understreger, at en væsentlig forudsætning for at kunne nedbringe radonniveauet i den danske bygningsmasse er, at borgerne og øvrige bygningsejere er bekendt med risikoen for radonforekomster i deres bygning og de sundhedsmæssige forhold, der er forbundet hermed, og at de har nem adgang til vejledning om, hvordan radonniveauet kan nedbringes.
For at højne det generelle informationsniveau om radon iværksatte regeringen i januar 2012 i samarbejde med Realdania og Kræftens Bekæmpelse en målrettet informationskampagne om radon i bygninger.
Et centralt element i informationsindsatsen er den borgerrettede hjemmeside radonguiden.dk.
Forbedret information til kommunerne På baggrund af det fremsatte beslutningsforslag, der fokuserer på daginstitutioner, er der opbakning til, at den nuværende informationsindsats skal styrkes, hvad angår information til kommunerne.
Informationsindsatsen skal forbedres med følgende tiltag:
1. Særlig sektion på radonguiden.dk målrettet kommunerne Der eksisterer i dag en ganske betragtelig viden om radons sundhedsmæssige effekter og om de instrumenter, der kan bringes i anvendelse for at reducere de sundhedsskadelige effekter af radon.
Ud fra denne viden indeholder bygningsreglementet en række bestemmelser om radon og indeklima generelt.
I forbindelse med disse regler er der særlig strenge krav til luftskifte i daginstitutioner, hvilket er en af de mest effektive metoder at nedbringe eventuelle radonforekomster på.
For at sikre, at kommunerne er fuldt ud oplyst om indeklimabestemmelserne og om, hvornår og hvordan radonniveauet skal nedbringes, skal der på radonguiden.dk laves en sektion, der er specifikt rettet mod kommunerne.
På denne del af hjemmesiden skal man yderligere kunne samle relevant information om den kommunale planlægning, erfaring fra hidtidige kommunale initiativer m.v.
2. Brev til kommunerne, der understreger deres forpligtelser og henviser til radonguiden.dk Kommunerne har som bygningsejere jævnfør byggeloven pligt til at sørge for, at deres bygninger, herunder de daginstitutionsbygninger, som ejes af kommunerne, lever op til byggelovens indeklimabestemmelser som fastlagt i bygningsreglementet.
 Derudover har kommunerne i henhold til byfornyelsesloven en generel tilsynspligt og en handlepligt over for sundhedsfarlige forhold i boliger og andre lokaler, hvor der opholder sig mennesker.
Klima-, energi- og bygningsministeren samt ministeren for by, bolig og landdistrikter, der har ansvaret for henholdsvis byggeloven og byfornyelsesloven, skal sende et fælles brev inden den 31. december 2012 til kommunerne om deres forpligtelser.
Brevet skal endvidere informere om den nye sektion på radonguiden.dk, der særlig er målrettet mod kommunerne.
3. Kontaktoplysninger til statslige kontaktpersoner på radonguiden.dk For at sikre, at kommunerne har den rette adgang til yderligere information om radon, skal der på den sektion af radonguiden.dk, der er rettet mod kommunerne, angives kontaktoplysninger om de statslige myndigheder, der har ansvaret for radon.
 Der er enighed om, at disse tillæg skal aftales mellem regeringen og Folketingets Sundheds- og Forebyggelsesudvalg.
4. Strategi for energirenovering af den eksisterende bygningsmasse Indeklimaforhold, herunder radon, er i stadig stigende grad et emne, der er fokus på i forbindelse med den øvrige bygningslovgivning.
Det skyldes ikke mindst, at energirigtige bygninger stiller store krav til f. eks. ventilationsinstallationer, da det naturlige luftskifte grundet utætheder i bygningerne mindskes, efterhånden som bygningerne bliver stadig tættere.
Yderligere er det i forbindelse med alle typer af renovering af bygninger relevant at se på, hvordan indeklimaet kan forbedres i forbindelse hermed.
 Emnet radon og indeklimaforhold skal derfor indgå i udarbejdelsen af den kommende strategi for energirenovering af den eksisterende bygningsmasse, der er en del af energiaftalen.
 P.u.v.
