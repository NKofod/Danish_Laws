Nr BR 9 Beretning om en oplysningskampagne om Danmarks rolle i det fremtidige  

 EF-samarbejde   

 Nr 9 1990-91, 2. samling Afgivet af Markedsudvalget Afgivet: 19910703 Efter at Socialistisk Folkepartis forslag til folketingsbeslutning om iværksættelse af en oplysningskampagne om Danmarks placering i det fremtidige europæiske samarbejde (B 20) blev henvist til behandling i Markedsudvalget, har udvalget drøftet spørgsmålet om en sådan kampagne i en række møder.
 De nærmere drøftelser om retningslinjerne for en oplysningskampagne har  

 været ført i et underudvalg bestående af:
Ivar Nørgaard (S); fmd., Bjørn Westh (S), Henning Grove (KF), Charlotte Antonsen (V), Steen Gade (SF), Annette Just (FP), Peter Duetoft (CD), Niels Helveg Petersen (RV) og Flemming Kofod-Svendsen (KRF).
Underudvalget har indhentet oplysninger om tidligere oplysningskampagner  

 og deres forløb.
Bl.a. kan nævnes oplysningskampagnen om  

 fællesmarkedsproblemer forud for Danmarks optagelse i De Europæiske  

 Fællesskaber, men også erfaringerne fra energioplysningskampagnen i midten af  

 70'erne, informationsteknologikampagnen i midten af 80'erne og  

 bioteknologikampagnen, der ophørte med udgangen af 1990, er indgået i  

 underudvalgets overvejelser.
Endvidere er Dansk Folkeoplysnings Samråd blevet anmodet om at udarbejde  

 et forslag til en oplysningskampagne.
Dette forslag har ligget til grund for  

 underudvalgets overvejelser, som har resulteret i, at underudvalget med  

 undtagelse af Fremskridtspartiets medlem indstiller, at der afsættes op til  

 10 mio. kr. til en oplysningskampagne om Danmarks rolle i det fremtidige  

 EF-samarbejde.
Der er enighed i underudvalget om, at beløbet bør fordeles efter  

 principperne i den af Dansk Folkeoplysnings Samråd foreslåede model, således  

 at målgruppen vil blive arrangører både inden og uden for samrådets  

 medlemskreds.
Debatarrangementerne skal principielt være åbne for alle og  

 offentligt annoncerede, dog kan der ydes støtte til særlige kampagneforløb og  

 arrangementer, der har til formål at skabe interesse for og indsigt i temaet  

 og kampagnen (eks. kursus/konferencevirksomhed for ledere, lærere,  

 arrangørgrupper m.v.). Arrangørerne kan få dækket udgifterne ved afvikling af  

 arrangementet som honorar til medvirkende (indledere, foredragsholdere og  

 lignende), der ikke må overstige den grundløn, man opererer med inden for  

 folkeoplysningen eller folkeoplysningens foredragssats, rejseudgifter og  

 dagpenge til medvirkende (indledere, foredragsholdere og lignende),  

 annonceringsudgifter og andet pr-materiale for arrangementet samt rimelige  

 fortæringsudgifter og overnatningsudgifter.
En person, der modtager honorar  

 for medvirken i arrangementet, kan ikke samtidig være arrangør, og der kan  

 ikke ydes tilskud til direkte kommercielle interesser som eks.  

 reklamefremstød.
Endelig kan der ydes tilskud til produktion af  

 oplysningsmaterialer, der belyser emnet.
Det bør sikres, at sådanne tilskud  

 til oplysningsmaterialer kan bevilges umiddelbart ved oplysningskampagnens  

 start.
Kontrollen med og administrationen af det afsatte beløb foretages af  

 Dansk Folkeoplysnings Samråd.
Dansk Folkeoplysnings Samråd kan lade udarbejde oplysningsmateriale, og  

 Samrådets bestyrelse er ansvarlig for oplysningskampagnens forløb og  

 afleverer revideret regnskab for kampagnen samt beretning og oversigt over  

 arrangementer, hvortil der er ydet støtte.
Til afholdelse af samrådets  

 udgifter i forbindelse med oplysningskampagnen kan anvendes op til 5 pct. af  

 det afsatte støttebeløb.
 Samtlige medlemmer af underudvalget lægger vægt på, at der ikke i  

 forbindelse med den her omtalte oplysningskampagne er taget stilling til en  

 senere oplysningskampagne i forbindelse med en eventuel folkeafstemning om de  

 traktatforslag, som måtte blive resultatet af de igangværende  

 regeringskonferencer.
 Efter at indstillingen har været forelagt for Markedsudvalget, opfordrer  

 et flertal (Udvalget med undtagelse af Fremskridtspartiets medlem)  

 regeringen til at søge Finansudvalget om op til 10 mio. kr. til en  

 oplysningskampagne om Danmarks rolle i det fremtidige EF-samarbejde i  

 overensstemmelse med de retningslinjer, som er angivet i den af underudvalget  

 afgivne indstilling.
 Et mindretal (Fremskridtspartiets medlem af udvalget) er imod, at  

 der afsættes penge til en oplysningskampagne, men er i øvrigt enig i de  

 foreslåede retningslinjer for fordeling af midlerne.
 P.u.v.
Ivar Nørgaard fmd.
