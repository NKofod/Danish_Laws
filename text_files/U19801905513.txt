 Resume (udarbejdet af Socialministeriet) Hvad der skal foretages til  

 opfyldelse af en kommunalbestyrelses pligt til at sørge for det nødvendige  

 antal daginstitutionspladser jf. bistandsloven er en skønspræget afgørelse,  

 som inden for vide rammer træffes af den enkelte Kommune.
J.I.F-T. og N.F-T., K (adv.
J.T.) mod Københavns kommune (adv.
H. v/adv.
H.R.).
 Under denne sag, der er anlagt den 21. februar 1979, har sagsøgte, J og N,  

 ved deres endelige påstand påstået sagsøgte, K kommune, tilpligtet at betale  

 1.892 kr. 15 øre med sædvanlig procesrente fra den 27. august 1979. Beløbet  

 angives at udgøre dels tabt arbejdsfortjeneste i 6 dage for J i anledning af,  

 at hun måtte udeblive fra sit arbejde ved udløb af barselsorlov den 15.  

 februar 1979, fordi sagsøgte ikke havde stillet daginstitutionsplads til  

 rådighed for sagsøgerens barn, født den 11. november 1978, dels  

 annonceudgifter for at fremskaffe en privat dagplejemor.
 Sagsøgte, der ikke har bestridt størrelsen af sagsøgerens krav, har  

 påstået frifindelse.
 Sagens nærmere omstændigheder er følgende:
Den 28. april 1978 rettede sagsøgeren henvendelse til socialcentret og  

 blev optaget på ventelisten til en daginstitutionsplads til deres barn, der  

 forventedes født ca. 6 1/2 måned senere.
Den 13. november 1978, to dage efter  

 fødslen, rettede N , henvendelse til pladsanvisningen.
Da det her blev  

 oplyst, at der var 18 måneders ventetid til en vuggestueplads måtte  

 sagsøgeren forudse, at J ikke rettidigt kunne genoptage sit arbejde som  

 kontorassistent ved udløb af barselsorlov den 15. februar 1979. Som følge  

 heraf rettede N den 24. november 1978 henvendelse til socialborgmesteren.  

 Borgmesteren kunne ikke love en vuggestueplads ved barselsorlovens udløb, men  

 gjorde opmærksom på den mulighed, at sagsøgerne selv fandt en dagplejemor,  

 der kunne tilknyttes den kommunale dagplejeordning.
Ved skrivelse af 19. December 1978 klagede N til Den Sociale Ankestyrelse  

 over, at kommunen har afslået at anvise en daginstitutionsplads, men da  

 ankestyrelsen ved skrivelse af 8. januar gjorde opmærksom på, at der måtte  

 påregnes en ekspeditionstid på 4-6 måneder i ankestyrelsen, rettede N ved  

 skrivelse af 19. januar 1979 henvendelse til formanden for  

 borgerrepræsentationen, idet han i skrivelsen under henvisning til  

 bistandslovens § 69 pålagde borgerrepræsentationen at anvise den nødvendige  

 pasning af hans barn.
Den 15. februar 1979 besvarede formanden for  

 borgerrepræsentationen denne henvendelse med en henvisning til indhentede  

 udtalelse fra magistratens 3. afdeling og fra institutionsafdelingen,  

 hvorefter der først kunne forventes en daginstitutionsplads til sagsøgerens  

 barn sidst på sommeren 1979, idet det anførtes, at der ikke ud fra de  

 foreliggende oplysninger var grundlag for at meddele dispensation fra  

 ventelisten.
Den 30. januar 1979 meddelte social- og sundhedsforvaltningen i kommunen  

 afslag på en ansøgning fra sagsøgerne om økonomisk hjælp på 3.485 kr. pr.  

 måned som kompensation for J's tabte arbejdsfortjeneste fra den 15. februar  

 1979 som følge af manglende pasningsmuligheder for barnet.
Afgørelsen blev  

 tiltrådt af Den Sociale Ankestyrelse ved skrivelse af 19. juni 1979.
Dagen efter udløbet af J's barselsorlov henvendte sagsøgerne sig  

 personligt på pladsanvisningen medbringende deres barn for at få det passet,  

 medens J var på arbejde.
Pladsanvisningen kunne ikke anvise en fast  

 vuggestueplads, men anviste anbringelse af barnet den pågældende dag på  

 spædbørnshjemmet i Gentofte.
Det meddeltes samtidig sagsøgerne, at gentagen  

 aflevering af barnet på pladsanvisningskontoret kunne medføre  

 tvangsanbringelse af barnet.
Sagsøgerne fandt gennem bekendte frem til en  

 dagplejemor, der den 20. marts 1979 blev tilknyttet den kommunale dagpleje i  

 overensstemmelse med bestemmelserne i overenskomsten for dagplejemødre.
Med virkning fra 1. juli 1979 fik sagsøgeren en vuggestueplads til barnet  

 i København og den 1. oktober 1979 flyttede de til eget hus i Kokkedal.
Efter  

 dispensation fra Københavns kommunen beholdt sagsøgeren imidlertid den  

 tildelte vuggestueplads i København indtil den 1. april 1980, da de opnåede  

 en vuggestuenplads i deres hjemkommune.
Af Københavns social- og sundhedsforvaltnings planlægningsafdelings  

 udbygningsplaner for social- og sundhedsmæssige områder for 1980- 85 fremgår,  

 at der pr. 1. januar 1979 i København på venteliste var optaget ca. 2900 børn  

 med aktuelt behov for en vuggestueplads, inclusive dagplejeplads.
Det totale  

 antal børn på ventelisten var 4850, og forskellen oplyses at bero på, at der  

 på ventelisten også optages ufødte børn, samt børn , der har  

 institutionsplads, men ønsker at skifte institutionsplads.
Det er under sagen  

 oplyst, at disse tal stort set har været uforandret siden 1. januar 1977. Af  

 udbygningsplanerne fremgår endvidere, at det er kommunens målsætning i løbet  

 af en kortere årrække at etablere fuld dækning med daginstitutioner, således  

 at der til alle børn umiddelbart ved ønskets (behovets) opståen kan anvises  

 en passende daginstitutionsplads under forudsætning af, at barnet i rimelig  

 tid, før det aktuelle behov opstår, er skrevet op på venteliste i den  

 centrale pladsanvisning.
Det anføres, at fuld dækning skønnes opnået med en  

 dækningsgrad på 65 % mod pr. 1. januar 1980 ca. 57 %. Det anføres videre i  

 udbygningsplanerne, at borgerrepræsentationen har besluttet at forøge  

 antallet af vuggestuepladser med 300 hvert år.
Ved skrivelse af 26. september 1979 til Københavns borgerrepræsentation  

 meddelte Socialministeriet, at ovenomtalte udbygningsplaner for 1980-85 ikke  

 gav anledning til bemærkninger.
Planerne havde forinden været til gennemsyn i  

 Socialstyrelsen, og det anføres i skrivelsen blandt andet:
Kommunen har i forhold til det øvrige land en høj dækning med  

 dagforanstaltninger for børn.
Det fremhæves imidlertid i  

 borgerrepræsentationens udbygningsplan, at der fortsat er et udækket behov  

 for dagforanstaltninger, bl.a. ud fra, at kommunen som storstad har en  

 speciel social struktur.
Kommunen har således en betydelig overvægt af reelt  

 enlige forsørgere set i forhold til landets øvrige kommuner, ligesom  

 erhvervsfrekvensen blandt kvinder er større end i landet som helhed.
Det  

 fremhæves endvidere i borgerrepræsentationens plan, at den meget  

 tilbageholdende takstpolitik, særligt på vuggestue- og fritidshjemsområdet,  

 utvivlsomt har medført en relativt større daginstitutionsefterspørgsel i  

 Københavns kommune end i andre kommuner.
 Social- og sundhedsforvaltningen har i skrivelse af 26. oktober 1979  

 oplyst, at nettotilgangen af daginstitutionspladser (vuggestue- og  

 dagplejepladser) i 1977 var 175 og i 1978 125.
Sagsøgeren, bankfuldmægtig N har blandt andet forklaret, at sagsøgerne i  

 en årrække havde boet i Københavns kommune, samt at de har to børn, den  

 ældste en dreng på 11 år.
Vedrørende deres økonomiske forhold i 1979 har  

 sagsøgeren forklaret, at han fik udbetalt ca. 4.500 kr. pr. måned og hans  

 kone 3.800 kr. pr. måned; de havde bil og sommerhus.
I perioden fra den 15.  

 februar 1979, da barselsorloven udløb, og til den 20. marts, da barnet kom i  

 privat dagpleje hos den dagplejemor, som sagsøgerne selv havde skaffet, blev  

 det passet af venner og bekendte, ligesom sagsøgerne brugte deres  

 vinterferie.
Hans kone måtte dog søge fri fra arbejdet enkelte dage, ialt 6,  

 og mistede herved 1.820 kr. i arbejdsfortjeneste.
Efter at have købt  

 parcelhus i Kokkedal fik sagsøgerne dispensation hos Københavns kommune  

 således at deres datter beholdt sin vuggestueplads, indtil hun pr. 1. april  

 1980 kunne overflyttes til en vuggestue i Karlebo kommune.
Der er endvidere afgivet vidneforklaring af speciallæge i prædiatri, L.L.,  

 sundhedsplejerske L.
M., praktiserende læge J.
H.
L. og af overlæge,  

 specialist i børnepsykiatri H.
J.. De har hver især redegjort for uheldige  

 virkninger af mangel på institutionspladser.
 Til støtte for deres påstand har sagsøgerne blandt andet anført, at de har  

 gjort alt, hvad de kunne for at få en institutionsplads gennem Københavns  

 kommune, således også udnyttet appelmulighederne i videste muligt omfang.  

 Sagsøgerne har endvidere begrænset det økonomiske tab mest muligt ved blandt  

 andet selv at skaffe privat dagplejeplads.
Sagsøgerne har videre anført, at sagsøgte ved bevidst at have tilsidesat  

 bistandslovens § 69 har gjort sig skyldig i ulovlig og usaglig forvaltning.  

 Sagsøgte har herved pådraget sig erstatningspligt over for sagsøgerne.
Når  

 det i bistandslovens § 69 anføres, at kommunen skal sørge for det nødvendige  

 antal institutionspladser, må dette efter naturlig sprogbrug forstås som en  

 absolut forpligtelse for kommunen til at sørge for, at der er et  

 tilstrækkeligt antal pladser til, dækning af det faktiske behov.
Det er ikke  

 overladt til kommunens frie skøn, hvor meget det er rimeligt at investere i  

 institutioner.
Det fremgår klart af forarbejderne til bistandsloven, at  

 kommunen har en ubetinget pligt til at tilvejebringe en planlægning, der  

 sørger for fuld dækning a det faktiske behov for institutionspladser.
Der er  

 således ikke på dette område tale om en programudtalelse, men om en klar  

 pligt for kommunen.
Behovet for institutionspladser i København har gennem de  

 sidste år været stigende, og kommunens planlagte udbygningstakt har været alt  

 for beskeden, idet kommunens skøn over behovet har været fejlagtig.
Hertil  

 kommer, at end ikke kommunens egne udbygningsplaner eller programerklæringer  

 er opfyldt.
Da kommunens skøn er åbenbart urimeligt, vil det kunne  

 tilsidesættes af retten.
Til støtte for sin frifindelsespåstand har sagsøgte gjort gældende, at  

 retten udelukkende skal tage stilling til, hvorvidt sagsøgerne har krav på  

 erstatning, og ikke afgøre, hvorvidt sagsøgte overholder bistandsloven.
Til  

 belysning heraf må det lægges til grund, at sagsøgerne allerede den 13.  

 november 1978 blev orienteret om, at der var ventetid ved tildeling af  

 vuggestuepladser.
Samtidig blev sagsøgernes opmærksomhed henledt på  

 mulighederne for selv at søge en privat dagplejemor, der efterfølgende kunne  

 blive tilknyttet den kommunale dagplejeordning.
Den 19. februar 1979 udtog  

 sagsøgerne stævning mod sagsøgte, og først den 22. februar 1979 søgte de  

 privat dagpleje til deres barn.
Den 20. marts godkendte kommunen  

 dagplejepladsen, og fra den 1. juli opnåede sagsøgerne vuggestueplads til  

 deres barn.
Dette sagsforløb giver ikke grundlag for at pålægge sagsøgte  

 erstatningsansvar, og det er ikke af sagsøgerne påvist, at sagsøgte har  

 udvist forsømmelighed, handlet pligtstridigt eller udvist dadelværdigt  

 forhold i øvrigt.
Uanset, hvorvidt sagsøgerne under en erstatningssag mod sagsøgte kan  

 påberåbe sig bistandslovens § 69, eller om bestemmelsen kun åbner mulighed  

 for borgerne til at klage over sagsøgte til overordnede administrative  

 myndigheder, er det afgørende, hvorvidt sagsøgtes skøn i henhold til  

 bistandslovens § 69 har været fejlagtig, har været behæftede med formelle  

 mangler, er udtryk for magtfordrejning eller iøvrigt kan anfægtes.
Domstolene  

 bør udvise tilbageholdenhed ved bedømmelse af en offentlig myndigheds skøn.
Ifølge bistandslovens § 69 skal sagsøgte sørge for det nødvendige antal  

 pladser på daginstitutioner, og det er således overladt til sagsøgte at  

 skønne over, hvad der er det nødvendige antal.
I dette skøn indgår hvilket  

 resultat og socialpolitiske mål man søger at opnå.
Behovet for  

 institutionspladser påvirkes af mange forskellige faktorer.
Befolkningens  

 ønsker, kvaliteten af institutionspladserne, det beløb, forældrene betaler  

 for barnet på institutionen, befolkningens sammensætning og borgernes  

 beskæftigelsesmuligheder.
Sagsøgtes rent faktiske muligheder, herunder om man  

 kan skaffe det tilstrækkelige personale eller de fornødne lokaler, må  

 nødvendigvis også indgå i skønnet.
Det fremgår af sagsøgtes  

 udbygningsplanlægning, at man stiler mod fuld dækning.
Der har således gennem  

 de seneste år været en stor nettotilgang af institutionspladser.
Det fremgår  

 af lovens tilblivelseshistorie, betænkning og folketingsbehandling m.v., at  

 man ved bistandslovens § 69 ikke tilsigtede en stramning af kommunernes  

 hidtidige forpligtelse.
Hertil kommer, at konsekvenserne af sagsøgtes  

 anbringende, hvorefter det nødvendige antal institutionspladser er det samme  

 som ved fuld dækning af det faktiske behov, ville have medført en  

 eengangsudgift for sagsøgte ved lovens vedtagelse i 1974 på ca. 200 mill. kr.  

 til oprettelse af ca. 2500 vuggestuepladser, svarende til antallet på  

 ventelisten, og en årlig driftsudgift på ca. 100 mill.
Kr.
En sådan  

 øjeblikkelig udgiftsstigning alene på dette område var ikke tilsigtet ved  

 lovens gennemførelse.
Såfremt sagsøgerens betragtninger blev lagt til grund,  

 ville der påhvile K kommune tilsvarende store udgifter på andre sociale og  

 sundhedsmæssige områder.
 I sagsøgtes udbygningsplaner, der er godkendt af Socialstyrelsen og  

 Socialministeriet, indgår en stadig stigning i antallet af  

 institutionspladser, og planerne viser, at sagsøgte efterlever bistandslovens  

 intentioner og stiler mod fuld dækning af institutionsbehovet.
 Retten skal udtale:
Det påhviler den enkelte kommune at afgøre, hvad der skal foretages til  

 opfyldelse af kommunens forpligtelse efter bistandslovens § 69 til at sørge  

 for det nødvendige antal daginstitutionspladser.
Denne afgørelse beror på et  

 skøn over en række faktorer, hvoraf flere er behæftet med betydelig  

 usikkerhed.
Som sagen foreligger til pådømmelse ses sagsøgte med det  

 nuværende antal institutionspladser og muligheder i øvrigt i forbindelse med  

 sin planlægning og udbygning af daginstitutionspladser under de givne forhold  

 at have opfyldt lovens krav.
 Der er ikke i sagens oplysninger grundlag for at anse det for godtgjort,  

 at sagsøgte har udvist noget forhold, som kan pådrage sagsøgte  

 erstatningspligt over for sagsøgerene.
 Det pålagdes sagsøgerne at betale sagsøgte 3.000 kr. i sagsomkostninger.
