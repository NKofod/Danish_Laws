 I medfør af bestemmelserne i § 19 i lov om social bistand, jfr.  

 lovbekendtgørelse nr. 413 af 5. juli 1984, som senest ændret ved lov nr. 250  

 af 22. maj 1986, fastsættes herved følgende regler om underretning:
 § 1.  Personer, der udøver offentlig tjeneste eller  

 hverv, skal underrette det sociale udvalg, når de i deres virksomhed bliver  

 bekendt med forhold for børn eller unge under 18 år, der må give formodning  

 om, at barnet eller den unge har behov for social bistand.
§ 2.  Pligten foreligger, når barnet eller den unge  

 har vanskeligheder i forhold til sine daglige omgivelser, skolen eller  

 samfundet, eller når barnet eller den unge i øvrigt lever under  

 utilfredsstillende forhold.
Tilsvarende gælder, når barnet eller den unge har  

 behov for hjælpeforanstaltninger på grund af et vidtgående fysisk eller  

 psykisk handicap.
 Stk. 2.  Såfremt det må antages, at de pågældende ikke  

 gennem deres egen virksomhed i tjenesten eller hvervet har rimelig mulighed  

 for i tide at afhjælpe vanskelighederne, skal de unge eller børnenes forældre  

 så vidt muligt orienteres om bistandslovens hjælpemuligheder, inden det  

 sociale udvalg underrettes.
 Stk. 3.  Ved vurderingen af, om der skal foretages  

 underretning, må det bl.a. tages i betragtning, at de sociale udvalg efter  

 bestemmelsen i bistandslovens § 32, stk. 4, har pligt til i de i stk. 1  

 nævnte tilfælde at yde forældremyndighedens indehaver, eller den, der faktisk  

 sørger for barnet eller den unge, særlig vejledning og støtte.
 § 3.  Enhver læge skal rette henvendelse til  

 vedkommende sociale udvalg, når de i deres virksomhed bliver bekendt med  

 forhold for børn og unge under 18 år, herunder børn og unge med vidtgående  

 fysiske eller psykiske handicap, der må give formodning om, at barnet eller  

 den unge har behov for social bistand, herunder med henblik på støtte til  

 udvikling eller genoprettelse af erhvervsevnen i tilfælde af lidelser eller  

 forhold, der skønnes at have medført eller at ville medføre en væsentlig og  

 ikke blot forbigående nedsættelse af erhvervsevnen.
 § 4.  Ophævet.
 § 5.  Bekendtgørelsen træder i kraft den 1. januar  

 1987.
 Stk. 2.  Samtidig ophæves socialministeriets  

 bekendtgørelse nr. 140 af 26. marts 1976 om underretningspligt over for det  

 sociale udvalg efter bistandsloven og bekendtgørelse nr. 278 af 19. juni 1979  

 om ændring af denne bekendtgørelse.
