(Højere uddannelsesinstitutioner) Der er af en af Centralrådet for Statens Samarbejdsudvalg nedsat  

 arbejdsgruppe afgivet indstilling til centralrådet om udarbejdelse af  

 retningslinier for ansættelser og afskedigelser i henhold til cirkulære af  

 21. november 1979 om samarbejde og samarbejdsudvalg i statens virksomheder og  

 institutioner § 5. (nu samarbejdsaftalen af 6. november 1990 punkt 3).
 Anledningen til nedsættelsen af arbejdsgruppen har været tvivl om, i  

 hvilken udstrækning der lokalt kan vedtages bindende retningslinier for  

 afskedigelse af medarbejdere ved undervisningsinstitutioner, herunder i  

 særdeleshed institutioner omfattet af loven om styrelse af højere  

 uddannelsesinstitutioner, jf. lovbekendtgørelse af 17. marts 1987.
 Der har i arbejdsgruppen været enighed om, at der generelt af  

 samarbejdsudvalg ikke kan fastsættes retningslinier, der er stridende mod  

 forvaltningsretlige lovbestemmelser og retsgrundsætninger vedrørende  

 kompetence og delegation, jf. den nugældende samarbejdsaftales punkt 12, og  

 at der for Undervisningsministeriets område specielt foreligger et problem  

 med hensyn til, hvorledes samarbejdsaftalens regler kan forenes med  

 bestemmelserne i styrelsesloven for de højere uddannelsesinstitutioner, men  

 at samarbejdsaftalen, herunder aftalens punkt 3 om muligheden for at indgå  

 aftaler om retningslinier bl.a. for ansættelser og afskedigelser, også må  

 være gældende for de højere uddannelsesinstitutioner.
 Med udgangspunkt heri er der af arbejdsgruppen udarbejdet et forslag til  

 retningslinier, der kan danne grundlag for samarbejdet inden for  

 universiteter m.v.
 De udarbejdede hovedretningslinier er tiltrådt af centralrådet og  

 medfølger som bilag.
 Med henvisning hertil samt til skrivelse af 8. juli 1982 fra Direktoratet  

 for de Videregående Uddannelser skal Undervisningsministeriet til præcisering  

 og uddybning af de begrænsninger og hensyn, der må iagttages i tilfælde, hvor  

 der indgås aftaler af den omtalte karakter, anføre følgende:
a.
Der kan alene indgås aftaler om retningslinier for ansættelser og  

 afskedigelser, medens det falder uden for samarbejdsudvalgenes kompetence at  

 træffe beslutning i konkrete ansættelses- og afskedigelsessager.
b.
Der vil som modstykke til det vidtgående selvstyre, der efter  

 styrelsesloven er tillagt institutionerne, påhvile institutionerne et særligt  

 ansvar for, at de opgaver, der er henlagt til institutionerne, løses bedst  

 muligt.
Ingen beslutning, der træffes som led i institutionernes styrelse, må  

 være i uoverensstemmelse med dette overordnede hensyn, og der kan derfor ikke  

 indgås aftaler, der prioriterer hensynet til de ansattes interesser over  

 hensynet til, at institutionens opgaver løses bedst muligt inden for de  

 fastlagte bevillingsmæssige rammer.
Det skal i denne sammenhæng sikres, at de  

 ansatte er i besiddelse af forsknings- og uddannelsesmæssigt dækkende  

 kvalifikationer, og at hensynet til det nødvendige høje kvalifikationsniveau  

 bliver tilgodeset.
c.
Der vil ikke kunne indgås aftaler, der tilsidesætter eller begrænser de  

 ressourcestyrende organers kompetence til og dermed ansvar for fordeling af  

 bevillinger og besparelser ud fra en konkret vurdering af, hvorledes de  

 forskellige områder aktuelt og på længere sigt bedst vil kunne varetage deres  

 opgaver.
 Det vil ikke være foreneligt med hensynet til disse organers kompetence og  

 ansvar, hvis det aftales eller på anden måde forud besluttes, at eventuelle  

 nedskæringer og stillingsnedlæggelser skal gennemføres ved nedlæggelse af  

 ledige professorater eller andre ledige stillinger eller ved afskedigelse af  

 de senest ansatte inden for vedkommende område eller (primært) ved  

 afskedigelse af deltidslærere, uanset om den sagkundskab som de repræsenterer  

 måtte være af væsentlig betydning for forskningen eller undervisningen.
d.
Aftaler må i det hele respektere de begrænsninger, der følger af såvel  

 styrelsesloven og bestemmelser fastsat i henhold til styrelsesloven, herunder  

 forudsatte kvalifikationskrav efter stillingsstrukturreglerne for det  

 videnskabelige personale, som af bevillingsforudsætninger, ligesom de i  

 øvrigt må respektere begrænsninger efter gældende regler og  

 retsgrundsætninger.
e.
Der kan ikke indgås aftale om retningslinier uden for den ansvars~ og  

 kompetenceområde, der er knyttet til institutionernes ledelse, jf. herved  

 samarbejdsaftalens punkt 3.
Opmærksomheden skal i forbindelse hermed henledes på tjenestemandslovens §  

 26, hvorefter uansøgt afskedigelse af tjenestemænd skal foretages af  

 ministeren, selvom ansættelseskompetencen er henlagt til institutionen, eller  

 for kongelig udnævnte af Dronningen.
Såfremt det efter institutionens  

 opfattelse vil være nødvendigt at afskedige tjenestemænd, må der derfor  

 fremsendes indstilling om afsked til ministeriet og i forbindelse hermed  

 gøres nærmere rede for begrundelsen herfor.
 Aftaler, der måtte være i strid med de begrænsninger, der følger af de  

 fastsatte hovedretningslinier er -punkter, sammenholdt med gældende regler og  

 retsgrundsætninger, vil ikke blive anset for gældende.
Sten Grambye direktør /Stefan Stephensen Bilag Indstilling til centralrådet vedrørende udarbejdelse af retningslinier.
 Indstilling fra arbejdsgruppen vedrørende udarbejdelse af retningslinier i  

 henhold til samarbejdscirkulærets § 5.
 På centralrådets 44. møde den 28. juni 1987 besluttedes det at nedsætte en  

 arbejdgruppe, som skulle fremsætte forslag til en vejledning om udarbejdelse  

 af retningslinier i henhold til samarbejdsudvalgscirkulærets § 5.
Anledningen hertil var, at der var opstået tvivl om, i hvilket omfang  

 Undervisningsministeriet er berettiget til at se bort fra lokalt vedtagne  

 retningslinier for afskedigelseskompetencen og endvidere tvivl om forholdet  

 mellem reglerne i styrelsesloven og samarbejdscirkulæret.
Tvivlen har givet  

 anledning til verserende sager vedrørende de sociale højskoler og Danmarks  

 farmaceutiske Højskole.
 Arbejdsgruppen fik følgende sammensætning:
Afdelingschef Michael Christiansen, Justitsministeriet Afdelingschef Sten Grambye, Undervisningsministeriet Fuldmægtig Carsten Holm, Administrations- og Personaledepartementet Konsulent Povl Hertz, Landsorganisationen i Danmark Kontorchef Erik B.
Yde, Akademikernes Centralorganisation Sekretariatsleder Niels Juul, Statstjenestemændenes Centralorganisation I Arbejdsgruppen har fået forelagt materiale vedrørende de 2 ovennævnte  

 sager samt en sag fra Aarhus Universitet vedrørende behandling af  

 personalereduktioner i samarbejdsudvalget.
Gruppen har holdt 2 møder.
Der er i arbejdsgruppen enighed om, at det retlige problem inden for  

 Undervisningsministeriets område specielt består i, hvorledes  

 samarbejdsudvalgetscirkulærets regler kan forenes med bestemmelserne i loven  

 om styrelsen af højere uddannelsesinstitutioner.
Der er herved enighed om, at  

 samarbejdsudvalg generelt ikke kan fastlægge retningslinier, der er stridende  

 mod forvaltningsretlige lovbestemmelser og retsgrundsætninger vedrørende  

 kompetence og delegation, jfr. cirkulærets § 1, stk. 4.
Arbejdsgruppen har derfor bestræbt sig på at definere grænseområdet mellem  

 samarbejdsudvalgscirkulæret og styrelsesloven med henblik på at foreslå en  

 løsning, der tilgodeser begge regelsæt.
Arbejdsgruppen har derimod ikke set  

 det som sin opgave at udarbejde forslag til ændring af gældende regler.
 Efter gennemgang af det foreliggende materiale og stedfundne drøftelser er  

 der i arbejsgruppen opnået enighed om at foreslå følgende retningslinier som  

 grundlag for samarbejdet indenfor universiteter m.v.:
 1. Centralrådet konstaterer, at samarbejdscirkulæret -  

 herunder § 5 om indgåelse af aftaler om ansættelse og afskedigelse - finder  

 anvendelse også på højere uddannelsesinstitutioner, herunder institutioner  

 omfattet af styrelsesloven.
 2. Centralrådet konstaterer - i overensstemmelse med  

 samarbejdscirkulærets § 1, stk. 4 - at lovgivningen - herunder styrelsesloven  

 - samt aftaler og almindelige forvaltningsretlige grundsætninger indeholder  

 begrænsninger i omfanget af muligheden for at indgå aftaler efter  

 samarbejdscirkulærets § 5.
 3. Centralrådet konstaterer, at der er særlige hensyn  

 at tage på de højere uddannelsesinstitutioner, især fordi bestemte  

 medarbejdere og medarbejdergrupper er tillagt særlig kompetence med henblik  

 på den bedst mulige varetagelse af den givne institutions opgaver indenfor  

 forskning, undervisning og administration.
 4. Bl.a. af personalepolitiske grunde finder  

 centralrådet det ønskeligt, at der på de højere uddannelsesinstitutioner  

 indgås aftaler efter samarbejdscirkulærets § 5, således at det sikres, at  

 f.eks. ansættelser og afskedigelser kan ske efter retningslinier og i former,  

 der tilgodeser de hensyn, der ligger bag samarbejdsaftalen.
 5. Sådanne aftaler må efter centralrådets opfattelse  

 på de højere uddannelsesinstitutioner respektere hensynet til den bedst  

 mulige varetagelse af institutionens opgaver indenfor forskning, uddannelse  

 og administration, som bl.a. er baggrunden for styrelseslovens regler,  

 herunder om sikring af de ansattes faglige kvalifikationer.
 6. Centralrådet opfordrer parterne til at indgå §  

 5-aftaler efter disse hovedretningslinier.
 Såfremt centralrådet tilsidesætter arbejdsgruppens forslag, vil  

 Undervisningsministeriet i et cirkulære kommunikere centralrådets afgørelse  

 ud til uddannelsesinstitutionernes ledelser ledsaget af supplerende  

 retningslinier.
