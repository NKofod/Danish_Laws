Offererstatningslovens § 1, særligt om årsagssammenhæng og påregnelighed, nævnets j.nr. 12-520-24696 Skadevolder blev i byretten idømt 60 dages fængsel for trusler, idet han havde holdt et vinglas over hovedet, som om han ville slå ansøger, ligesom han råbte, at han ville voldtage hende og slå hende ihjel.
Ansøger flygtede som følge af truslerne ind på et værelse, hvorefter skadevolder satte noget for døren, så hun ikke kunne komme ud.
Ansøger hoppede herefter ud af vinduet, hvorved hun brækkede hælen.
Ansøger søgte om godtgørelse for svie og smerte som følge af en sygeperiode grundet den brækkede hæl.
Nævnet fandt, at der var både årsagssammenhæng og adækvans, idet det måtte have stået klart for skadevolder, at ansøger ville forsøge at flygte fra truslerne, og at den eneste udvej fra værelset var vinduet, hvorfra der var 2 meter til jorden.
Forholdet var således omfattet af offererstatningsloven, og nævnet tilkendte som følge heraf ansøger godtgørelse for svie og smerte.
