Beretning afgivet af Kulturudvalget den 1. juni 2016 Beretning over Forslag til folketingsbeslutning om afskaffelse af blankbåndsordningen [af Mette Bock (LA) m.fl.]:
1. Udvalgsarbejdet Beslutningsforslaget blev fremsat den 31. marts 2016 og var til 1. behandling den 20. maj 2016. Beslutningsforslaget blev efter 1. behandling henvist til behandling i Kulturudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Grakom og Copydan KulturPlus.
 Kulturministeren har over for udvalget kommenteret den skriftlige henvendelse fra Grakom til udvalget.
Deputationer Endvidere har Grakom og Copydan, KulturPlus  mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 3 spørgsmål til kulturministeren til skriftlig besvarelse.
Det første er besvaret.
De 2 andre forventes besvaret den 6. juni 2016.
2. Politiske bemærkninger Udvalget er enigt i beslutningsforslagets redegørelse for, at blankbåndsordningen, der blev indført i 1993 med hjemmel i ophavsretsloven, er ude af trit med den teknologiske udvikling.
Ordningen er indrettet til et marked, der er forandret.
Udvalget finder derfor, at der er behov for en justering af ordningen, herunder også at se på, om det skulle være muligt at finde en model, der er mindre administrativt belastende end den nuværende, og som sikrer rettighedshaverne en rimelig kompensation for kopiering af deres værker.
Under behandlingen af beslutningsforslaget er der blevet henvist til den svenske model, som i høj grad lader det være op til de erhvervsdrivende, der producerer eller importerer blankmedierne, og rettighedshaverne at aftale, hvilke medier der skal være omfattet af ordningen.
De involverede parter aftaler som udgangspunkt også, hvilket niveau kompensationen til rettighedshaverne skal ligge på.
 Udvalget finder det fornuftigt at se på, hvad man gør i andre lande og særlig at få belyst fordele og ulemper ved den svenske model.
 Udvalget ser frem til de politiske drøftelser med kulturministeren om en justering af blankbåndsordningen, herunder at drøfte processen for det forestående arbejde med justeringen af ordningen senest medio juni 2016. Der bør være fundet frem til en ny ordning inden udgangen af folketingsåret 2016-17.
 P.u.v.
