Klage over utilstrækkelig undersøgelse og ukorrekt information vedrørende muligheden for bedøvelse i forbindelse med en gastroskopi Nævnet fandt grundlag for at kritisere overlægen for hans journalføring.
Nævnet fandt, at han burde have journalført, hvilken information han gav patienten forud for indgrebet.
Nævnet fandt videre, at han burde have journalført, at han havde bedøvet hende med en lokalbedøvende spray.
Nævnet fandt ikke grundlag for at kritisere overlægen for hans information.
Nævnet fandt, at idet der var modstridende oplysninger fra patienten og overlægen om hvilken information, der blev givet vedrørende muligheden for at blive bedøvet, havde nævnet ikke grundlag for at fastslå, at overlægen ikke informerede patienten herom, og at hun af den grund ikke blev lokalbedøvet.
Nævnet fandt endvidere ikke grundlag for at kritisere overlægen for hans behandling.
Nævnet fandt, at såvel glidebrok som de påviste slimhindeblødninger er hyppige fund ved en gastroskopi.
Nævnet fandt videre, at glidebrokken var forenelig med patientens symptomer, og at slimhinden i glidebrokket og spiserøret fremstod normalt.
