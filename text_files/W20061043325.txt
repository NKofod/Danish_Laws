Klage over tvangsfiksering med håndremme Det lokale nævn godkendte tvangsfikseringen, og nævnet fandt, at det havde været nødvendigt at anlægge håndremme, da patienten fortsat var urolig efter tvangsfikseringen.
 Sundhedsvæsenets Patientklagenævn fandt, at betingelserne for at tvangsfiksere patienten med bælte var opfyldt, da han var til umiddelbar og nærliggende fare for andre.
Sundhedsvæsenets Patientklagenævn fandt dog, at betingelserne for brug af håndremme ikke var opfyldt, idet patientens fysiske opførsel efter anlæggelsen af bælte ikke gav grundlag for yderligere at anlægge håndremme, og at fremsatte trusler mod personalet således ikke gjorde det nødvendigt med anvendelse af håndremme.
Sundhedsvæsenets Patientklagenævn fandt videre ikke grundlag for at antage, at anvendelsen af håndremme var en nødvendighed for at kunne give patienten beroligende medicin efter bæltefikseringen, idet indgivelse af denne måtte kunne ske under en kortvarig fastholdelse.
Sundhedsvæsenets Patientklagenævn oplyste hertil, at anvendelse af hånd- eller fodremme i forbindelse med en bæltefiksering kun må ske i tilfælde, hvor en fiksering med bælte ikke skønnes tilstrækkelig.
