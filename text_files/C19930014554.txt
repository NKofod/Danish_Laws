 Foranlediget af en konkret sag om årelang seksuel mishandling af en dreng  

 finder Socialministeriet grundlag for at henlede opmærksomheden på  

 bistandslovens bestemmelser om underretningspligt.
I bistandslovens § 20 er fastsat følgende: »Den der får kendskab til,  

 at et barn under 18 år fra forældres eller andre opdrageres side udsættes for  

 vanrøgt eller nedværdigende behandling eller lever under forhold, der bringer  

 dets sundhed eller udvikling i fare, har pligt til at underrette  

 kommunalbestyrelsen.« Denne bestemmelse angiver således en generel forpligtelse for alle  

 borgere.
Efter bistandslovens § 19 kan socialministeren fastsætte regler, hvorefter  

 personer, der udøver offentlig tjeneste eller hverv, skal underrette  

 kommunalbestyrelsen, hvis de under udøvelsen af tjenesten eller hvervet får  

 kendskab til forhold, der giver formodning om, at en person har behov for  

 social bistand.
Endvidere kan socialministeren fastsætte regler om  

 underretningspligt for andre grupper af personer, der under udøvelsen af  

 deres hverv får kendskab til forhold, som bevirker, at der kan være anledning  

 til hjælpeforanstaltninger efter bistandsloven.
Sådanne nærmere regler er fastsat i Socialministeriets bekendtgørelse nr.  

 889 af 11. december 1986 om underretningspligt over for det sociale udvalg  

 efter bistandsloven, hvori det præciseres, at alle personer, der virker i  

 offentlig tjeneste eller hverv, er omfattet af underretningspligten.
Samtidig  

 er fastsat, at læger er omfattet af underretningspligten.
Læger er som de  

 eneste specielt nævnt, fordi man derved får de privatpraktiserende læger ind  

 under underretningspligten.
Socialministeriet har foretaget en gennemgang af reglerne i bistandslovens  

 §§ 19 og 20, med henblik på en vurdering af, om de opfylder deres formål.
Det  

 er Socialministeriets opfattelse, at hovedproblemet i praksis er, hvorledes  

 personer omfattet af reglerne om underretning kan bevare forældrenes tillid  

 samtidig med, at der påhviler dem en pligt til at underrette i visse  

 situationer.
Socialministeriet er ligeledes af den opfattelse, at en udførlig  

 generel information fra kommunens side om fremgangsmåden ved behandling af  

 sager af denne karakter kan være en støtte til de personer, der er omfattet  

 af underretningspligten i § 19. I de tilfælde, hvor denne information er  

 blevet givet, er der erfaring for, at reglerne om underretningspligt har  

 fungeret efter hensigten.
Socialministeriet skal derfor opfordre kommunerne til at foretage en  

 generel information til medarbejdere i skoler, daginstitutioner m.v. om de  

 gældende regler og om handlemuligheder og fremgangsmåden ved behandling af  

 sådanne sager.
Socialministeriet skal i denne anledning specielt pege på, at  

 det bør indgå heri, at skoler, daginstitutioner m.v. skal underrette de  

 sociale myndigheder, når de bliver bekendt med, at børn i længere tid bor et  

 andet sted end hos forældrene, jf. bistandslovens § 65, hvorefter ingen må  

 modtage et barn under 14 år til døgnophold i privat familiepleje i en  

 sammenhængende periode ud over 3 måneder uden at have tilladelse dertil fra  

 den stedlige kommunalbestyrelse.
 Vi kan samtidig oplyse, at Socialministeriet senere vil udsende et  

 informationsmateriale, rettet mod alle borgere, om forpligtelsen efter  

 bistandslovens § 20.
 Socialministeriet skal endelig pege på, at der i en del kommuner med  

 succes er udviklet et tæt samarbejde mellem skoler, institutioner og  

 kommunens sociale medarbejdere i form af, at den enkelte skole og institution  

 har en fast kontaktperson blandt sagsbehandlerne i forvaltningen, som med  

 faste mellemrum befinder sig på skolen/institutionen.
Dette har bevirket, at der er udviklet et gensidigt kendskab til de  

 involveredes arbejdsområde og en fortrolighed med de arbejdsmetoder, der  

 anvendes.
Det gør samarbejdet langt mere smidigt og der er åbnet mulighed for  

 at rådgive lærere og pædagoger om de hjælpemuligheder, kommunen samlet råder  

 over.
 Der er således tale om en bedre sikring af en tidlig indsats.
