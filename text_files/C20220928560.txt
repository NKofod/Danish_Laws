Vejledning om notatpligt for den faste vagt for patienter, der er tvangsfikseret med bælte Denne vejledning knytter sig til § 16, i lov om anvendelse af tvang i psykiatrien m.v., jf. lovbekendtgørelse nr. 185 af 1. februar 2022 (herefter psykiatriloven).
1. Indledende om den faste vagt for patienter, der er tvangsfikseret med bælte Det fremgår af psykiatrilovens § 16, stk. 1, at en patient, der er tvangsfikseret med bælte, skal have en fast vagt.
Det fremgår psykiatrilovens § 16, stk. 2, at den faste vagt skal udarbejde en objektiv beskrivelse af patientens aktuelle tilstand, mens patienten er tvangsfikseret med bælte.
Der er ikke tale om en sundhedsfaglig beskrivelse af patientens tilstand.
Beskrivelsen er således ikke sammenligelig med den lægelige vurdering af patienten, og betragtes ikke som et alternativ hertil.
Det overordnede formål med udarbejdelsen af notatet er sikre, at bæltefikseringen af patienten ikke udtrækkes i længere tid end højest nødvendigt.
Notatet kan fungere som et redskab for den ansvarlige læge, som skal foretage den lægelige vurdering af patienten, herunder særligt om patienten kan løsnes fra bæltefikseringen.
Derudover kan notatet anvendes i forbindelse med en klagesag, hvis patienten ønsker at klage over bæltefikseringen.
2. Retningslinjer for indholdet af notatet om patientens tilstand Den faste vagt skal i forbindelse med den kontinuerlige overvågning af patienten der er tvangsfikseret med bælte, udarbejde et notat om patientens aktuelle tilstand.
Det betyder, at den faste vagt skal observere patientens adfærd, mens patienten er bæltefikseret.
Der stilles med denne vejledning ikke nye krav til den faste vagts uddannelses- og kompetencemæssige baggrund.
Der er derfor heller ikke nødvendigvis tale om en sundhedsfaglig vurdering af patientens tilstand, men under alle omstændigheder en objektiv beskrivelse af patientens opførsel, f.eks. om patienten ligger stille eller er fysisk urolig.
Den faste vagt skal i et dertilhørende skema notere den faste vagts observationer af patienten samt tidspunktet for observationen.
Den faste vagt skal endvidere notere tidspunktet for det lægelige tilsyn.
Der er ikke formkrav til skemaet.
Ministeriet har vedlagt et eksempel på et skema i bilag 1. Det anbefales at anvende de beskrivelser af patienten, som fremgår af skemaet.
 Den faste vagt skal som minimum gøre notat hvert 15. minut, og så ofte som forholdene tilsiger det.
3. Udarbejdelse af notatet Notatet skal oprettes i forbindelse med iværksættelsen af bæltefikseringen af patienten.
Der skal anvendes ét notat pr. begyndt time.
Det betyder således, at der skal tilføjes minimum fire observationer pr. notat.
Den faste vagt skal præsentere observationerne i notatet til den ansvarlige læge i forbindelse med den lægelige vurdering af patienten.
Hvis den faste vagt vurderer at der ikke er behov for at opretholde bæltefikseringen, skal den faste vagt hurtigst muligt og uden ugrundet ophold sørge for at træffe de nødvendige foranstaltninger for, at bæltefikseringen bliver bragt til ophør.
 Hvis den faste vagt afløses af en anden fast vagt, skal den afløsende faste vagt som udgangspunkt fortsætte med at anvende det samme notat.
 Såfremt patienten kortvarigt løsnes fra bælte i højest 15 minutter (ved toiletbesøg eller lignende) skal dette også noteres i notatet.
 Notatet skal således først afsluttes, når den påbegyndte time er afsluttet, eller hvis bæltefikseringen bringes til ophør.
 Notatet skal tilføjes patientens journal.
