 Socialministeriet har modtaget et betydeligt antal telefoniske  

 henvendelser vedr. det supplerende tilskud til forældre, der holder orlov til  

 børnepasning.
 Vi vil derfor med denne skrivelse give kommunerne en generel orientering  

 om vores vejledende svar på de spørgsmål, der har været forelagt.
 1. Betingelser for modtagelse af supplerende tilskud.
Kommunerne kan selv beslutte, hvorvidt de vil indføre tilskuddet.
Hvis en  

 kommune indfører tilskuddet, har alle, der har fået orlov til børnepasning  

 efter orlovsloven, ret til at få tilskuddet.
Modtagelse af orlovsydelse til  

 børnepasning, jf. lov om orlov, er således »adgangskravet« for at  

 få tilskud.
 Efter ordlyden i § 69 b kan kommunerne beslutte følgende begrænsninger ved  

 indførelse af tilskud: * tilskuddet gives kun til børn under 3 år * den øvre  

 grænse for tilskuddet kan være mindre end 35.000 kr.
 Det følger heraf, at der er tale om et ensartet tilskud, som kun kan  

 differentieres i forhold til den enkelte orlovshavers hidtidige indtægt, jf.  

 nedenfor.
 Der kan efter Socialministeriets opfattelse ikke fastsættes yderligere  

 begrænsninger for ydelse af tilskud end dem, der er fastsat i selve loven.
 Anvendelse af dagtilbud.
 I orlovsloven er følgende fastsat om anvendelse af dagtilbud:
Er det barn, der giver orlovsmuligheden, i alderen 0-2 år, kan dette barn  

 ikke benytte offentligt dagtilbud i orlovsperioden.
Det følger heraf, at  

 kommunen ikke kan tilbyde et 0-2 årigt barn (fortsat) ophold i dagtilbud, når  

 der holdes orlov på grundlag af dette barn.
Er det barn, der giver orlovsmulighed, over 3 år, må dette barn højst  

 benytte en halvdagplads i offentligt dagtilbud.
Bistandsloven indeholder ikke  

 nogen særskilt definition på en halvdagsplads i offentligt dagtilbud.
Det  

 betyder, at en kommune som udgangspunkt selv nærmere definerer en  

 halvdagsplads i forhold til kommunens fuldtidstilbud.
 Den begrænsning i anvendelsen af dagtilbud, der følger af orlovsloven,  

 omfatter således alene det barn, forældrene holder orlov til pasning af.
 Ved offentligt dagtilbud forstås tilbud efter bistandslovens §§ 64, 69, 70  

 og 70 a samt skolefritidsordninger efter folkeskoleloven.
 Forholdet mellem gammel og ny forældreorlov.
Reglerne om supplerende tilskud er tæt knyttet til den nye orlovslov, der  

 træder i kraft samtidig med bistandsloven § 69 b, nemlig den 1. jan. 1994.  

 Der er i loven om supplerende tilskud alene hjemmel til at yde tilskud til  

 forældre, der holder orlov efter de nye regler.
Det afgørende er derfor,  

 hvorvidt der er opnået orlov i henhold til de nye regler.
 Arbejdsmarkedsstyrelsen har oplyst, at det er muligt for forældre at  

 afbryde en forældreorlov efter de gamle regler og opnå orlov til børnepasning  

 efter de nye regler.
 Om flere tilskud pr. familie.
Der kan udbetales et tilskud pr. barn, som forældrene holder orlov til at  

 passe.
Orlov ydes efter orlovsloven til pasning af et (bestemt) barn.
Selvom  

 begge forældre holder orlov til pasning af det samme barn, kan der således  

 ikke udbetales to supplerende tilskud.
To tilskud kan kun udbetales, hvis  

 begge forældre holder orlov til pasning af to børn.
 2. Beregning og udbetaling af tilskuddet.
Efter loven kan tilskuddet »maksimalt udgøre 35.000 kr. årligt«.  

 Heri ligger, at det supplerende tilskud for en orlovsperiode på 12 måneder  

 ikke kan overstige 35.000 kr.
For en kortere orlovsperiode reduceres  

 tilskuddet forholdsmæssigt.
For den mindste orlovsperiode på 13 uger, vil der  

 således max kunne udbetales en fjerdedel af 35.000 kr.
Forinden tilskuddet udbetales skal kommunen kontrollere, at tilskuddet og  

 orlovsydelsen for beskæftigede orlovshavere ikke overstiger 80 pct. af den  

 hidtidige lønindtægt.
Den hidtidige lønindtægt beregnes som hovedregel på  

 grundlag af den gennemsnitlige indtjening i de seneste 4 uger før  

 orlovsperioden.
Såfremt lønindtægten i de seneste 4 uger før orlovsperioden  

 ikke kan anses for sædvanlig tages udgangspunkt i lønindtægten for de seneste  

 13 uger før orlovsperioden.
 For orlovshavere, der forinden orlovsperioden har været på barselsorlov,  

 betragtes barselsorlovsperioden som død periode, og lønindtægten beregnes på  

 grundlag af indtægten før barselsorloven.
 For så vidt angår ledige orlovshavere kan tilskuddet og orlovsydelsen  

 tilsammen ikke overstige arbejdsløshedsdagpengenes højeste beløb jf. lov om  

 arbejdsløshedsforsikring m.v.
 Tilskuddet udbetales i lige store rater og følger udbetalingen af  

 orlovsydelsen, d.v.s. udbetales månedsvis bagud.
 Tilskuddet er skattepligtigt og er ifølge kildeskatteloven A- indkomst.
 3. Andet.
Der kan ikke gives supplerende tilskud, når grundlaget for orlovsydelse er  

 modtagelse af kontanthjælp.
Kontanthjælpsmodtageres adgang til orlov fremgår  

 af orlovslovens § 10, stk. 3 (henvisningen i bistandslovens § 69 b til  

 orlovslovens § 9, stk. 3, skal, som følge af ændringer i orlovsloven under  

 behandlingen i Folketinget, rettelig være § 10, stk. 3).
