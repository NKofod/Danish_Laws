Skriftlig fremsættelse (14. november 2003) Socialministeren  

  

 (Henriette Kjær) :
 Herved tillader jeg mig for Folketinget at fremsætte:
Forslag til lov om  

 ændring af lov om social pension (Supplerende pensionsydelse) (Lovforslag nr.
L 79).
 Lovforslaget er et led i finanslovsaftalen mellem Regeringen og  

 Dansk Folkeparti.
 Formålet med lovforslaget er at udbetale en skattepligtig  

 supplerende pensionsydelse til økonomisk vanskeligt stillede  

 folkepensionister.
Forslaget indebærer, at folkepensionister, som er berettiget til  

 pension inden den 1. januar i udbetalingsåret, får udbetalt en supplerende  

 pensionsydelse på op til 5.100 kr. årligt før skat, såfremt pensionisten og  

 dennes eventuelle ægtefælle eller samlever har en samlet likvid formue på  

 mindre end 54.600 kr.
Den supplerende pensionsydelse aftrappes krone for  

 krone  

 på baggrund af pensionistens og dennes eventuelle ægtefælles eller samlevers  

 samlede indkomst udover folkepensionens grundbeløb og pensionstillæg samt et  

 fradragsbeløb på 1.500 kr.
 Folkepensionister, som ikke har optjent ret til fuld  

 folkepension, får nedsat den beregnede supplerende pensionsydelse svarende  

 hertil.
Den supplerende pensionsydelse udbetales uden ansøgning i januar  

 måned.
Hvis kommunen ikke har de nødvendige oplysninger om likvid formue og  

 indtægtsgrundlag, udbetales den supplerende pensionsydelse, når de nødvendige  

 oplysninger foreligger.
Forslaget skønnes at medføre samlede offentlige merudgifter på  

 427 mio. kr. i 2004. Udgifterne fordeler sig med 423 mio. kr. til  

 pensionister  

 bosiddende i Danmark og 2 mio. kr. til pensionister bosiddende i udlandet,  

 samt  

 1 mio. kr. til administration til hhv. kommunerne og staten.
I perioden  

 2005-2007 forventes de samlede offentlige merudgifterne at være på 400 mio.  

 kr., 399 mio. kr. og 397 mio. kr.
 De økonomiske konsekvenser af forslaget skal forhandles med de  

 kommunale parter.
 Med disse bemærkninger skal jeg indstille lovforslaget til  

 Folketingets velvillige behandling.
