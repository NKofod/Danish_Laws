Udtalt, at en kommune ikke lovligt kan yde studerende i længerevarende  

 uddannelser uden for kommunen rente- og afdragsfri lån i studietiden.  

 Begrundelsen herfor er, at kommunale midler ifølge en almindelig  

 retsgrundsætning ikke kan anvendes til forsørgelse af enkelte borgere,  

 medmindre dette har direkte lovhjemmel.
Dette gælder også selv om der ikke  

 længes vægt på borgernes økonomiske forhold.
 Der er ikke i Socialministeriets eller i Undervisningsministeriets  

 lovgivning hjemmel til at yde de omhandlede lån.
 I anledning af en artikel i bladet Danske Kommuner nr. 21/1986 om at  

 Esbjerg Kommune yder unge fra Esbjerg rente- og afdragsfri lån i studietiden  

 ved længerevarende uddannelser uden for kommunen, anmodede  

 Indenrigsministeriet i oktober 1986 telefonisk Esbjerg Kommune om en nærmere  

 redegørelse for den omhandlede långivning.
I skrivelse af 12. december 1986 redegjorde Esbjerg Kommune for den  

 årelange praksis, der har eksisteret i kommunen med hensyn til bevilling af  

 lån til unge fra Esbjerg, der studerer udenbys.
Kommunen anfører bl.a., at  

 lånene oprindeligt blev ydet af en fond, oprettet i 1950/51 og finansieret af  

 Esbjerg Kommune.
Denne fond blev imidlertid ophævet i forbindelse med  

 regnskabsreformen i 1976, og den daværende fondsbeholdning på 1.528.000 kr.  

 indgik i kommunens kasse.
Siden 1976 er de omhandlede lån ydet direkte over  

 kommunens budget for det enkelte år.
Det påpeges videre, at  

 Indenrigsministeriet ikke tidligere, da man under købstadkommunalloven fik  

 kommunernes regnskaber til gennemsyn, har reageret over for lånene, ligesom  

 andre kommuner også yder lån af tilsvarende karakter.
Indenrigsministeriet skal i denne anledning udtale, at kommunale midler  

 ifølge en almindelig retsgrundsætning ikke kan anvendes til forsørgelse af  

 enkelte borgere, medmindre dette har direkte hjemmel i loven.
Dette gælder,  

 også selv om der ved udbetalig af tilskud til almindelige leveomkostninger  

 ikke anlægges et økonomisk udvælgelseskriterium, jf. således Erik Harder,  

 Dansk Kommunalforvaltning II, Opgaver, 1987, side 118 ff og side 137. Da der  

 hverken i Undervisningsministeriets eller i Socialministeriets lovgivning er  

 hjemmel til, at kommuner yder rente- og afdragsfri lån til dækning af unges  

 leveomkostninger under videregående uddannelse, er det efter  

 Indenrigsministeriets opfattelse ikke lovligt, at Esbjerg Kommune yder de  

 omhandlede lån.
Kommunen må derfor snarest ophøre med den nævnte långivning.
 Indenrigsministeriets afgørelser og udtalelser om kommunale forhold 1987  

 3.5.
