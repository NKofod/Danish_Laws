Skriftlig fremsættelse (27. oktober 2016) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed og lov om en brancheadministreret registreringsordning for alternative behandlere (Ændring af kiropraktorers forbeholdte virksomhedsområde m.v.) (Lovforslag nr.
L 47) Den 20. juni 2016 blev der indgået en politisk aftale mellem Regeringen (Venstre) og Alternativet, Dansk Folkeparti, Det Konservative Folkeparti, Enhedslisten, Liberal Alliance, Radikale Venstre og Socialistisk Folkeparti om at fremsætte et lovforslag, som ændrer kiropraktorernes forbeholdte virksomhedsområde for så vidt angår kiropraktisk behandling.
 Lovforslaget er resultatet af denne aftale, og formålet med lovforslaget er at ændre kiropraktorers forbeholdte virksomhedsområde, således at manipulation af kroppens perifere led, ledmobilisering af ryggen og kroppens perifere led og bløddelsbehandling ikke længere er forbeholdt autoriserede sundhedspersoner eller andre.
 Formålet med lovforslaget er endvidere at give fysioterapeuter, registrerede alternative behandlere og autoriserede sundhedspersoner, der tillige opfylder de krav, der stilles for at blive registreret alternativ behandler, adgang til at foretage manipulation af rygsøjlen.
 Med forslaget får fysioterapeuter ret til at udøve manipulation af rygsøjlen uden, at der stilles yderligere uddannelsesmæssige krav, mens der for øvrige autoriserede sundhedspersoner og registrerede alternative behandlere stilles krav om, at disse har minimum 250 timers uddannelse inden for manuel behandling.
 Ud fra en patientsikkerhedsmæssig betragtning stilles der med forslaget endvidere krav om, at registrerede alternative behandlere, der ønsker at foretage manipulation af rygsøjlen, skal have en obligatorisk ansvarsforsikring til dækning af skader påført ved behandlingen.
 Det er hensigten med forslaget, at der ved vurderingen af erstatningskravet lægges de samme princippet til grund, som gælder ved behandlingen af sager ved Patienterstatningen, således at der fx foreligger et ansvar, hvis en erfaren specialist ville have handlet anderledes og dermed have undgået skaden.
 Idet jeg tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
