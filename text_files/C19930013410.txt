 Cirkulæreskrivelse om godkendelse af bloksættevogne og udstedelse af  

 transporttilladelser til blokvognskørsel.
I.
Bloksættevognstog.
 For vogntog bestående af bil med tilkoblet blokvogn udformet som sættevogn  

 (bloksættevogn) gælder følgende:
1. Bil, der godkendes til kørsel med bloksættevogn,  

 kan registreres med større akseltryk/totalvægt end tilladt efter  

 bekendtgørelsen om køretøjers største bredde, længde, højde, vægt og  

 akseltryk.
Akseltryk eller totalvægt må ikke overstige, hvad der er anført i  

 bilens typegodkendelse eller godkendelseserklæring.
Der kan udstedes særlig  

 godkendelseserklæring med henblik på bilens anvendelse som trækkraft for  

 bloksættevogn.
2. Bil hvis totalvægt/akseltryk overstiger grænserne i  

 bekendtgørelse om køretøjers største bredde, længde, højde, vægt og  

 akseltryk, kan enten godkendes alene til kørsel med bloksættevogn, eller  

 godkendes i flere udførelser (flere totalvægte/akseltryk), dels i en  

 udførelse til kørsel med bloksættevogn, og dels i en udførelse (med lavere  

 vægte) til kørsel med sættevogn.
Bilen kan godkendes i udførelsen med de  

 lavere vægte beregnet til kørsel med sættevogne, uanset det eventuelt af  

 godkendelseserklæringen fremgår, at den alene kan godkendes som trækkraft for  

 bloksættevogn.
II.
Udstedelse af transporttilladelser til blokvognskørsel.
Der har fra politiets side været rejst spørgsmål om, efter hvilke  

 retningslinjer der skal fastsættes bestemmelser om ledsagelse og afmærkning  

 af blokvogne ved udstedelse af transporttilladelser.
Der har endvidere været  

 tvivl om, hvornår tilladelser skal udstedes som enkelttilladelser eller som  

 generelle tilladelser.
 Trafikministeriet skal i den anledning meddele, at reglerne for ledsagelse  

 og afmærkning og reglerne om udstedelse af enkelttilladelser og generelle  

 tilladelser for alm. vogntog, som fastsat i Trafikministeriets cirkulære om  

 transporttilladelser, finder tilsvarende anvendelse i forbindelse med  

 udstedelse af transporttilladelser til blokvogne.
 Cirkulæreskrivelse af 11. juni 1970 om bloksættevognstog ophæves hermed.
