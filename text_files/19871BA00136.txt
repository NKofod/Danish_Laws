Nr BSF 136 Forslag til folketingsbeslutning om oplysningskampagne om flygtninges og  

 indvandreres vilkår Fremsat af Birte Weiss (S) Torben Lund (S) Ingerlise Koefoed (SF) Ebba  

 Strange (SF) den 15. marts 1988 Regeringen opfordres til at skabe bedre økonomiske muligheder for oplysningskampagner, som søger at styrke forståelsen for flygtninges og indvandreres placering i det danske samfund.
Det overordnede ansvar for kampagneforløbet lægges hos kultur- og kommunikationsministeren, som samarbejder om opgaven med alle relevante organisationer og ministerier.
Til formålet afsættes en bevilling på 10 mio. kr. til anvendelse inden udgangen af 1989.
Bemærkninger til forslaget Efter flere tiårs udramatisk sameksistens mellem danskere, indvandrere og flygtninge er der begyndende tegn på aggression og afstandtagen til fremmede.
Problemerne har sammenhæng med den almindelige økonomiske nedtur, med den stærke koncentration af fremmede statsborgere i bestemte kommuner og bebyggelser og med ukendskab til deres baggrund og levevilkår.
Også mangelen på kulturaktiviteter, hvor danskere og tilflyttere mødes om fælles interesser, er medvirkende årsag til nogle danskeres uforsonlige holdning til fremmede.
For forslagsstillerne ligger der heri en kim til racisme, som skal imødegås på alle niveauer.
Mange folkelige organisationer gør dagligt et stort og fortjenstfuldt arbejde på dette område, og senest har Dansk Ungdoms Fællesråd besluttet at iværksætte en kampagne.
Opgaven er imidlertid så omfattende og vigtig, at også det offentlige bør påtage sig et politisk og økonomisk ansvar i kampen mod den spirende racisme.
