Landsskatteretskendelse Erstatning - tab vedr. differencerenter A klagede for indkomståret 1994 over, at  

 skatteankenævnet har anset nettoerstatning modtaget til dækning  

 af tab vedrørende påløbne fradragsberettigede  

 differencerenter for skattepligtig.
 Det fremgår af sagen, at klageren, der er  

 statsautoriseret revisor, sammen med to andre i 1985 købte en  

 udlejningsejendom.
I forbindelse med en omprioritering af ejendommen i 1994  

 begik den berigtigende advokat en fejl, hvorved klageren og hans medejere  

 måtte betale i alt 292.150 kr. i differencerenter.
Den berigtigende  

 advokats forsikringsselskab erkendte, at der var tale om en fejl og  

 tilbød i den forbindelse, at dække nettotabet - svarende til  

 halvdelen af 292.150 kr., i alt 146.080 kr., henset til at differencerenter  

 er fradragsberettigede.
Det fremgår således også af  

 regnskabet for ejendommen for indkomståret 1994, at  

 erstatningsbeløbet under hensyntagen til skattefriheden er fastsat til  

 50 % af 292.150 kr. eller 146.080 kr.
 Det fremgår af sagen, at de tre ejere i  

 første omgang fik udbetalt i alt 146.080 kr., dvs. 48.693 kr. til  

 hver.
 Skatteankenævnet har anset den af klageren modtagne  

 erstatning for differencerenter for at være skattepligtig.
 Ankenævnet har bl.a. henvist til  

 Pengeinstitutankenævnets kendelse af 31. januar 1995 i sag nr. 940476,  

 der er offentliggjort i bladet "Finansfokus" 2-1995 samt til kommentar i  

 Finansfokus 1-1998 - "Vejledning om differencerenter". Der er endvidere  

 henvist til den i ligningsvejledningen, afsnit E.A.1.3.3 beskrevne praksis  

 på området.
Ankenævnet har bl.a. anført, at man af den  

 righoldige praksis kan udlede, at det ved afgørelsen af, hvorvidt en  

 erstatning skal medregnes i den skattepligtige indkomst, er afgørende,  

 om det tab, der er lidt vedrører et beløb der er eller kan  

 fratrækkes i den skattepligtige indkomst.
Dette synspunkt underbygges  

 endvidere af Landsskatterettens afgørelse 1982-40. I denne  

 afgørelse har Landsskatteretten opdelt en erstatning i to dele, nemlig  

 den, der vedrører beløb fratrukket som udgifter, og den del,  

 der vedrører yderligere skatter, der ikke var/er fradragsberettigede.  

 Den første del blev beskattet.
 Ankenævnet har videre anført, at den ovenfor  

 citerede afgørelse således harmonerer fuldt ud med  

 pengeinstitutankenævnets opfattelse, og i praksis findes ingen  

 afgørelser, der modsiger dette princip.
 Ankenævnet er derfor af den opfattelse, at den  

 påklagede afgørelse er i overensstemmelse med praksis, idet den  

 modtagne erstatning skal betragtes som en reduktion af renteudgifterne, der  

 er fradragsberettigede efter statsskattelovens § 6, stk. 1, litra e, jf.  

 ligningslovens § 5, stk. 1.
 Det fremgår af sagen, at forsikringsselskabet efter  

 skatteankenævnets afgørelse uden præjudice og med  

 tilbagebetalingsforbehold har udbetalt restbeløbet op til det fulde  

 differencerentebeløb, i alt 146.080 kr. til klageren og hans to  

 medejere, dvs. yderligere 48.693 kr. til dem hver.
 Klagerens advokat har nedlagt påstand om, den  

 udbetalte erstatning skal anses for skattefri for klageren.
 Advokaten har bl.a. anført, at  

 nærværende sag drejer sig om, hvorvidt et erstatningsbeløb  

 udbetalt til dækning af tab vedrørende påløbne  

 fradragsberettigede differencerenter er skattepligtigt.
Vedrørende sagens baggrund har advokaten  

 anført, at der i forbindelse med omprioriteringen af en fast ejendom  

 blev begået en fejl af låneformidlerne, som bevirkede, at  

 klageren og han medinteressenter i 1994 blev påført et rentetab,  

 der i alt er opgjort til 292.150 kr.
Forsikringsselskabet har på vegne  

 af den skadevoldende advokat anerkendte erstatningspligten.
Ved beregningen  

 af erstatningsbeløbet har forsikringsselskabet taget hensyn til den  

 skattelettelse, som klageren og han medinteressenter får ved den  

 forøgede rentebetaling.
Erstatningsbeløbet er således  

 nedsat, så det svarer til klageren og hans medinteressenters tab.
 Til støtte for synspunktet om, at den modtagne  

 erstatning ikke skal medregnes som skattepligtig indkomst har advokaten bl.a.  

 anført:
at der er lidt et til erstatningsbeløbet  

 svarende tab, jf.
TfS 1992.545 (Ø) og TfS 1988.686 (LSR), at der ved erstatningsfastsættelsen kan tages  

 hensyn til, at der sker fradrag på grund af den skattelettelse, som  

 skadelidte opnår i henhold til de gældende skatteregler, jf.
UfR  

 1981.410 H og Skat 1988.3.83, at differencerenter er fradragsberettiget, hvilket  

 modsvares af rentemodtagers skattepligt - in casu realkreditinstitut - og at udbetaling af erstatning i henhold til U  

 1981.410 kombineret med en eventuel skattepligt af erstatningsbeløbet  

 vil indebære, at skadelidte ikke fuldt ud får dækket sit  

 tab.
Advokaten har videre anført, at når  

 skatteafdelingen om Højesterets afgørelse anfører, at  

 erstatningen ikke direkte vedrørte erstatning for de  

 pågældende renter, harmonerer dette ikke med Højesterets  

 centrale præmis i dommen.
Højesteret udtalte følgende:  

 "Ved fastsættelsen af erstatningen findes der at burde tages hensyn til  

 den skattelettelse, som indstævnte efter den pågældende  

 rentefradragsordning opnår ved den forøgede rentebetaling." Der  

 ses ikke af dommen at være holdepunkter for, at Højesteret ikke  

 har givet erstatning for ydelserne, men "erstatning vedrørende  

 overdragelsessummen" Hvis Højesteret fandt, at overdragelsessummen  

 havde været for høj og ville være at nedsætte,  

 forekommer det ikke nærliggende, at Højesteret i denne  

 forbindelse - ved en stillingtagen til en overdragelsessum - skulle lade det  

 spille afgørende ind, hvorledes køber finansierer  

 overdragelsessummen.
Den nævnte Højesteretsdom er efter sin  

 naturlige sproglige læsning og fortolkning uforenelig med  

 skatteafdelingens afgørelse.
 Vedrørende forsikringsselskabets yderligere  

 udbetaling til klageren og hans to medejere har advokaten bl.a.  

 anført, at dette ikke har ændret på sagens kerne, idet den  

 yderligere udbetaling er sket med tilbagebetalingsforbehold, således at  

 det yderligere udbetalte beløb på 146.080 kr. skal  

 tilbagebetales, såfremt retten finder, at erstatningen ikke er  

 skattepligtig.
 Landsskatteretten udtalte:
Efter de foreliggende oplysninger kan det lægges til  

 grund, at der ved erstatningsudmålingen er taget hensyn til  

 rentefradragsretten for den forøgede rentebyrde.
Med henvisning til  

 den foreliggende praksis finder Landsskatteretten herefter ikke grundlag for  

 at beskatte den omhandlede nettoerstatning.
Den påklagede  

 ansættelse nedsættes derfor.
