 Varetægtsfængslede er efter de regler om kontanthjælp efter  

 bistandsloven, som trådte i kraft 1. juli 1987, berettiget til kontanthjælp  

 efter de almindelige regler, i modsætning til efter de tidligere gældende  

 regler, hvor der i kontanthjælpscirkulæret var fastsat særlige regler for  

 indsatte, herunder varetægtsfængslede, i institutioner under  

 kriminalforsorgen.
 MEDDELELSE OM AFGØRELSEN:
Den nye hjemmel i bistandslovens § 37, stk. 6, til at fastsætte regler om hjælp til særlige persongrupper omfatter personer, der aftjener civil værnepligt eller værnepligt ved bistandsarbejde i udviklingslande og personer, der afsoner en straf.
Varetægtsfængslede er ikke omfattet af denne hjemmel, og regler om hjælp til denne gruppe er derfor ikke medtaget i bekendtgørelse nr. 448 af 24. juni 1987 om kontanthjælp til særlige persongrupper, som Socialministeriet har udsendt i henhold til bemyndigelsen i § 37, stk. 6.
Det er Socialministeriets opfattelse, at varetægtsfængslede efter udformningen af § 37, stk. 6, må være berettiget til kontanthjælp efter de almindelige regler i bistandsloven.
Det betyder blandt andet, at disse (i modsætning til strafafsonere, jf. bekendtgørelsens § 5) vil kunne få grundydelse efter bistandslovens § 37, stk. 2.
Ved beregning og udbetaling af kontanthjælpen skal fradrages værdien af kost samt eventuelle arbejdsindtægter, jf. bistandslovens § 38.
Ydelse af kontanthjælp forudsætter, at den pågældende har udnyttet sine arbejdsmuligheder i arresthuset, jf. bistandslovens § 40.
