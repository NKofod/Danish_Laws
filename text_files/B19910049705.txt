I medfør af § 1, § 4 og kap. 5 i lov nr. 414 af 13. juni 1990 om administration af Det Europæiske Økonomiske Fællesskabs forordninger om markedsordninger for landbrugsvarer m.v. fastsættes:
 § 1.  Bekendtgørelsen vedrører ydelse af præmie i  

 henhold til Det Europæiske Økonomiske Fællesskabs bestemmelser om indførelse  

 af en særlig præmieordning til fordel for oksekødsproducenter, jfr.  

 forordningerne (EØF) nr. 805/68 af 27. juni 1968, 468/87 af 10. februar 1987  

 og 714/89 af 20. marts 1989.
 § 2.  Præmieordningen omfatter handyr med en slagtet  

 vægt på mindst 200 kg.
 Stk. 2.  Præmie ydes til den producent, der opfedede  

 dyret inden slagtning.
§ 3.  Det er en betingelse for ydelse af præmie, at  

 handyret ved levering til slagtning bærer et 9-cifret CKR-øremærke eller et  

 5-cifret DK-MARK-øremærke, hvoraf producentens 5-cifrede ejendomsnummer i  

 CKR-registret fremgår.
Det 5-cifrede ejendomsnummer anvendes til at  

 identificere producenten.
Stk. 2.  Øremærkning kan erstattes af en erklæring fra  

 producenten med oplysning om producentens 5-cifrede ejendomsnummer i  

 CKR-registret og oplysning om antallet af handyr, der er omfattet af  

 leveringen.
Erklæringen afgives på en særlig formular, der fås på  

 slagtestedet, eller ved henvendelse til EF-direktoratet, Frederiksborggade  

 18, 1360 København K.
Stk. 3.  Den i stk. 2 nævnte erklæring skal medfølge de  

 af erklæringen omfattede handyr ved levering af disse til slagtestedet.
I  

 særlige tilfælde kan fremlæggelse af erklæring dog accepteres 3 arbejdsdage  

 efter levering af de af erklæringen omfattede handyr.
Veterinærdirektoratet  

 kan fastsætte nærmere regler herom.
 § 4.  Ansøgning om præmie indsendes een gang om året.  

 Ansøgningen gælder for handyr, der slagtes i perioden fra ansøgningens  

 modtagelse i EF-direktoratet til kalenderårets udløb.
 Stk. 2.  Ansøgningen skal indeholde oplysning om  

 producentens 5-cifrede ejendomsnummer i CKR-registret, samt en erklæring om,  

 at producenten opfeder handyr på sin bedrift og råder over produktionsmidler,  

 der gør det muligt i 4 måneder i gennemsnit at opfede det antal handyr, der  

 leveres til slagtning fra bedriften i det pågældende år.
 Stk. 3.  Ansøgning indgives på et særligt skema, der fås  

 hos EF-direktoratet, Frederiksborggade 18, 1360 København K.
 Stk. 4.  Præmie udbetales af EF-direktoratet, der  

 endvidere forestår hel eller delvis inddragelse af uberettiget præmie.
§ 5.  Slagtestedet skal dagligt registrere slagtninger  

 af handyr, der har en slagtet vægt på mindst 200 kg.
Registreringen skal  

 omfatte slagtenummer, slagtet vægt samt producentens 5-cifrede ejendomsnummer  

 i CKR-registeret aflæst fra producenterklæring, 5-cifret DK-MARK-øremærke  

 eller 9-cifret CKR-øremærke.
 Stk. 2.  Slagtestedet indberetter ugentligt de foretagne  

 registreringer til EF-direktoratet.
Stk. 3.  Indberetninger må kun indeholde oplysninger fra  

 eet kalenderår.
Såfremt en uge er omfattet af to kalenderår, skal  

 slagtestedet foretage to særskilte indberetninger til EF-direktoratet for den  

 pågældende uge.
 § 6.  Med henblik på kontrol med ordningens  

 overholdelse påhviler det eksportautoriserede slagterier at opbevare samtlige  

 originale fortegnelser over de i § 5, stk. 1, nævnte registreringer i 5 år.
 § 7.  Ikke-eksportautoriserede slagterier skal med  

 henblik på kontrol med ordningens overholdelse i 5 år opbevare  

 forretningsbøger, herunder slagteprotokol og regnskaber, vedrørende samtlige  

 indberettede handyr.
§ 8.  Kontrol med ordningens overholdelse varetages af  

 EF-direktoratet, Veterinærdirektoratet og af overinspektøren godkendt i  

 henhold til Landbrugsministeriets bekendtgørelse om klassificering og  

 indberetning af markedspriser for slagtekroppe af kvæg.
Der fastsættes  

 nærmere bestemmelser for kontrollens udførelse.
 Stk. 2.  Slagtestedet skal yde den for kontrollens  

 udførelse nødvendige bistand.
 § 9.  Kontrol med, at producenten råder over  

 produktionsmidler, der har muliggjort opfedning af det antal dyr, som er  

 leveret fra producentens bedrift, foretages ved stikprøve af  

 Veterinærdirektoratet.
 Stk. 2.  Producenten skal yde den for kontrollens  

 udførelse nødvendige bistand.
 Stk. 3.  Det påhviler producenten i 5 år at opbevare  

 regnskaber med bilag i det omfang, der er nødvendigt for at føre kontrol med  

 ordningen.
 § 10.  Overtrædelse af § 3, stk. 2, § 4, stk. 2, § 5,  

 § 6, § 7 og § 9, stk. 2 og stk. 3, straffes med bøde, med mindre højere straf  

 er forskyldt i henhold til kapitel 5 i lov om administration af Det  

 Europæiske Økonomiske Fællesskab forordninger om markedsordninger for  

 landbrugsvarer m.v., jfr. lov nr. 414 af 13. juni 1990.
 § 11.  Bekendtgørelsen træder i kraft den 1. august  

 1991.
 Stk. 2.  Bekendtgørelse nr. 282 af 3. maj 1989 om ydelse  

 af en særlig præmie til oksekødsproducenter ophæves.
