Ankestyrelsens principafgørelse 181-11 om sygedagpenge - uarbejdsdygtighed - ugyldig afgørelse - retsvirkninger - tilbagevirkende kraft - berettiget forventning Resume:
 En ugyldig afgørelse om ophør af sygedagpenge medførte ikke, at borgeren havde ret til sygedagpenge frem til det tidspunkt, hvor hun modtog meddelelsen om kommunens nye afgørelse.
Den nye afgørelse om ophør af sygedagpenge kunne meddeles med tilbagevirkende kraft, fordi borgeren forud for afgørelsen vidste eller burde vide, at hun ikke længere var uarbejdsdygtig på grund af sygdom.
Hun havde dermed ikke en berettiget forventning om fortsat at få udbetalt sygedagpenge.
 Ankestyrelsens Beskæftigelsesudvalg lagde vægt på, at borgeren selv havde raskmeldt sig.
 Love:
Lov om sygedagpenge - lovbekendtgørelse nr. 920 af 22. august 2011 - § 7 og § 54 Afgørelse:
Afgørelse i sagen vedrørende NN om ophør af sygedagpenge Ankestyrelsens Beskæftigelsesudvalg har i møde truffet afgørelse i sagen om, fra hvilket tidspunkt den nye afgørelse skal have virkning fra, efter at sagen har været hjemvist på grund af ugyldighed.
Resultatet er  NNs arbejdsgiver er ikke berettiget til refusion for sygedagpenge efter den 30. april 2009 Vi ændrer således afgørelsen fra beskæftigelsesankenævnet i Statsforvaltningen Y.
 Vores afgørelse medfører ikke, at for meget udbetalt dagpengerefusion som følge af nævnets afgørelse skal tilbagebetales.
 Der var enighed på mødet.
Begrundelsen for afgørelsen Beskæftigelsesudvalget har lagt vægt, at en bebyrdende forvaltningsakt normalt ikke kan tillægges tilbagevirkende kraft, men i de tilfælde, hvor sygemeldte vidste eller burde vide, at han/hun ikke længere var uarbejdsdygtig på grund af sygdom, kan en afgørelse om dagpengeophør efter dagpengelovens § 7 meddeles med tilbagevirkende kraft.
 Sygemeldte har således ikke en berettiget forventning om fortsat udbetaling af sygedagpenge.
 Ankestyrelsens Beskæftigelsesudvalg har ved afgørelsen endvidere lagt vægt på, at en arbejdsgivers ret refusion af sygedagpenge er betinget af, at den sygemeldte medarbejder har ret til sygedagpenge fra kommunen.
NNs ret til sygedagpenge ophørte efter den 30. april 2009. NNs arbejdsgiver kan derfor ikke få refusion af sygedagpenge efter den dag.
Der er herved lagt vægt på, at NN raskmeldte sig selv den 25. marts 2009.
 Sygedagpengeloven hjemler ikke en mulighed for at give en arbejdsgiver en bedre retsstilling end den, lønmodtageren har, idet arbejdsgivers ret til sygedagpengerefusion er en afledet ret af medarbejderens ret til sygedagpenge fra kommunen.
 Vi er opmærksomme på, at den kommunale afgørelse af 31. marts 2009 ved nævnets tidligere afgørelse blev annulleret.
Vi finder dog ikke, at dette kan medføre et andet resultat.
Vi har herved lagt vægt på, at NN ved sin raskmelding var bekendt med, at hun ikke ville være berettiget til sygedagpenge efter den 30. april 2009.
Oplysninger i sagen Vi har afgjort sagen på grundlag af:
 De oplysninger, som forelå da beskæftigelsesankenævnet traf afgørelse i sagen  Beskæftigelsesankenævnets afgørelse af 19. november 2010  Klagen til Ankestyrelsens Beskæftigelsesudvalg af 10. december 2010  Nævnets genvurdering Det fremgår af kommunens afgørelse af 8. september 2010, at kommunen nu havde truffet ny afgørelse overfor NNs arbejdsgiver i sagen om udbetaling af sygedagpenge til tidligere ansat NN.
Tidligere afgørelse var hjemvist af beskæftigelsesankenævnet til fornyet afgørelse, da den var truffet af anden aktør og derfor var ugyldig.
Ifølge kommunens notater ringede NN den 25. marts 2009, idet hun var indkaldt til samtale.
Hun mente ikke umiddelbart, at hun havde brug for samtalen, idet hun havde sagt sit job op med fratrædelse 1. maj 2009. Hun skulle til jobsamtale den 26. marts med evt. opstart 1. maj 2009.
 Egen læge støttede fortsat sygemelding i aktuelle job, og NN var i jævnlig dialog med lægen.
 NN fik den 31. marts 2009 skriftlig meddelelse om ophør at sygedagpenge med virkning fra den 30. april 2009.
 Ved den nye afgørelse af 8. september 2010 fandt kommunen fortsat, at refusionen til NNs arbejdsgiver skulle ophøre med sidste udbetalingsdag den 30. april 2009.
 Kommunens begrundelse var, at det fremgik af journalen, at NN havde drøftet sagen med sin læge og efterfølgende taget kontakt til sagsbehandleren hos anden aktør for at meddele denne, at hun ønskede at raskmelde sig med sidste sygedag 30. april 2009. Hun mente efter samråd med lægen, at hun ikke var uarbejdsdygtig i ethvert erhverv.
Kommunen henviste til dagpengelovens § 54, hvorefter en arbejdsgivers ret til refusion af udbetalt løn under en ansat lønmodtagers sygdom, er en afledet ret fra lønmodtagerens ret til sygedagpenge.
Arbejdsgiverens ret til sygedagpengerefusion var således afhængig af, at lønmodtageren havde ret til dagpenge, selv om medarbejderen undlod at gå i arbejde igen.
 NNs arbejdsgiver klagede over afgørelsen, da den havde samme karakter som den tidligere.
 NNs arbejdsgiver gjorde gældende, at NN på intet tidspunkt havde oplyst årsag til sygefravær (og det var hun heller ikke pligtig til) og at det på intet tidspunkt havde været meddelt eller oplyst, at hendes fravær skyldtes forhold på arbejdsstedet.
Beskæftigelsesankenævnet ændrede kommunens afgørelse vedrørende stop af udbetaling af sygedagpengerefusion.
Det betød, at NNs arbejdsgiver var berettiget til sygedagpengerefusion, så længe han betalte løn til NN.
 Nævnet begrundede afgørelsen med, at nævnet vurderede, at medarbejderen ville have været berettiget til sygedagpenge indtil den 11. september 2010, da kommunen tidligst kunne stoppe udbetalingen af sygedagpenge dagen efter, at medarbejderen havde modtaget kommunens afgørelse.
 A Kommune klagede over afgørelsen.
Kommunen pointerede, at kommunen ikke havde truffet afgørelse om, at NN ikke var berettiget til sygedagpenge, men at NN selv oplyste sagsbehandleren, at hun ønskede at raskmelde sig, da hun efter samtale med sin praktiserende læge ikke mente sig syg bredt set.
I øvrigt var der taget beslutning om, at arbejdsforholdet skulle ophøre.
A Kommune havde sendt en bekræftelse på denne personlige samtale.
 Nævnet fastholdt afgørelsen ved oversendelsen til Ankestyrelsen.
Nævnet lagde til grund, at NN havde sagt sit arbejde op med virkning fra den 30. april 2009, men at hun havde et opsigelsesvarsel på mindst en måned.
Det ville sige, at hun først kunne fratræde sin stilling hos sin arbejdsgiver på standsningstidspunktet.
Medarbejderen havde første sygedag den 2. februar 2009, og den brede vurdering ville først kunne foretages efter den 2. maj 2009.
 Nævnet lagde vægt på, at kommunens afgørelse af 31. marts 2009 var ugyldig, da den var truffet af anden aktør, og at kommunen først kunne standse udbetalingen af sygedagpengene dagen efter, at NN havde modtaget kommunens afgørelse.
