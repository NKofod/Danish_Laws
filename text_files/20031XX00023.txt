Skriftlig fremsættelse (8. oktober 2003) Justitsministeren  

  

 (Brian Mikkelsen):
 Herved tillader jeg mig for Folketinget at fremsætte:
 Forslag til lov om  

 ændring af retsplejeloven og forskellige andre love (Offentlighed i  

 retsplejen).
(Lovforslag nr.
L 23).
 Hovedformålet med lovforslaget er at udvide adgangen til  

 aktindsigt ved domstolene og i øvrigt at modernisere retsplejelovens regler  

 om  

 offentlighed i civile sager og straffesager med henblik på at sikre større  

 åbenhed og indsigt i domstolenes arbejde.
 Størst mulig åbenhed og indsigt i domstolenes arbejde er  

 efter regeringens opfattelse en forudsætning for, at der i offentligheden kan  

 være en fortsat bred tillid til retsvæsenet.
 Lovforslaget bygger på Retsplejerådets betænkning nr.  

 1427/2003 om reform af den civile retspleje II (Offentlighed i civile sager  

 og  

 straffesager) og svarer i det væsentlige til Retsplejerådets lovudkast.
 Lovforslaget indeholder følgende hovedpunkter:
1) Der foreslås en almindelig adgang til aktindsigt i domme  

 og kendelser i civile sager og straffesager.
Dette er en væsentlig udvidelse  

 af  

 adgangen til aktindsigt i forhold til de gældende regler, hvor aktindsigt er  

 betinget af retlig interesse.
Den foreslåede almindelige adgang til aktindsigt i domme og  

 kendelser indebærer, at enhver som udgangspunkt vil have ret til at få  

 udleveret kopi af domme og kendelser i både civile sager og straffesager.  

 Særligt følsomme civile sager, f.eks. sager om ægteskab og forældremyndighed,  

 foreslås dog undtaget fra adgangen til aktindsigt.
Det samme gælder  

 straffesager, der er afsluttet for mere end 1 år siden. 1 år må anses for en  

 passende frist, idet hovedformålet med forslaget er at give offentligheden  

 bedre mulighed for indsigt i aktuelle retssager.
Det foreslås endvidere, at forklaringer afgivet i lukkede  

 retsmøder og forklaringer, der er omfattet af et referatforbud, skal være  

 undtaget fra aktindsigt.
Lovforslaget indeholder herudover regler om, at  

 adgangen til aktindsigt efter en konkret vurdering kan begrænses af hensyn  

 til  

 statens sikkerhed, forebyggelse, opklaring og forfølgning af lovovertrædelser  

 samt beskyttelse af oplysninger om enkeltpersoners rent private forhold eller  

 virksomheders erhvervshemmeligheder.
Der er allerede i dag tradition for en høj grad af åbenhed  

 og offentlig indsigt i retssager, herunder i straffesager.
Straffesager  

 behandles f.eks. som hovedregel for åbne døre, hvor enhver har mulighed for  

 at  

 overvære sagen, og domme i straffesager kan som udgangspunkt refereres  

 offentligt, herunder med oplysning om domfældtes navn.
Den foreslåede almindelige adgang til aktindsigt i domme og  

 kendelser mv. afspejler princippet i grundlovens § 65, stk. 1, om videst  

 mulig  

 offentlighed i retsplejen i lyset af det moderne rets- og  

 informationssamfunds  

 krav.
Udviklingen har gjort det naturligt, at den traditionelle adgang til at  

 overvære retsmøder suppleres med en adgang til også i skriftlig form at gøre  

 sig bekendt med de afgørelser, som domstolene træffer.
De foreslåede regler, der som nævnt indebærer en væsentlig  

 udvidelse af adgangen til aktindsigt i domme og kendelser mv., er i vidt  

 omfang  

 begrundet i domstolenes særlige forfatningsmæssige stilling, som efter  

 regeringens opfattelse taler for, at domstolenes afgørelser som udgangspunkt  

 bør være tilgængelige for enhver, uanset at der dermed vil kunne være en  

 større  

 adgang også til følsomme oplysninger.
Som nævnt indeholder lovforslaget  

 imidlertid samtidig en række begrænsninger og undtagelser, der særligt er  

 udformet med henblik på at varetage andre væsentlige hensyn, herunder  

 hensynet  

 til beskyttelse af følsomme personoplysninger.
2) Med hensyn til aktindsigt i andre dokumenter end domme og  

 kendelser foreslås den eksisterende adgang til aktindsigt for personer med  

 retlig interesse suppleret af en regel om aktindsigt for  

 forurettede i  

 straffesager.
Forslaget indebærer, at forurettede eller, hvis forurettede er  

 afgået ved døden, dennes nære pårørende får en udvidet ret til aktindsigt i  

 forhold til i dag, idet disse persongrupper ofte kan have et særligt  

 personligt  

 behov for at få aktindsigt, selv om de ikke i traditionel forstand har  

 retlig  

 interesse.
3) Med lovforslaget foreslås også en forenkling af reglerne  

 om aktindsigt i afsluttede straffesager.
Dette gælder både sigtedes  

 aktindsigt  

 og aktindsigt for andre personer med "retlig interesse". De  

 gældende  

 regler er spredt mellem retsplejeloven og forvaltningsloven, og der er en  

 række  

 forskelle mellem reglerne.
Disse regler foreslås erstattet af et ensartet  

 regelsæt om aktindsigt i afsluttede straffesager, som placeres i  

 retsplejeloven.
Efter de foreslåede regler har den, der har været sigtet,  

 andre med retlig interesse samt forurettede eller dennes nære  

 pårørende som  

 hovedregel adgang til aktindsigt i dokumenter, der vedrører sagen, herunder  

 retsbøgerne.
Retten til aktindsigt gælder, når straffesagen er endeligt  

 afsluttet.
Adgangen til aktindsigt kan efter en konkret vurdering begrænses  

 bl.a. af hensyn til statens sikkerhed, forebyggelse, opklaring og forfølgning  

 af lovovertrædelser samt beskyttelse af medsigtede, vidner eller andre.  

 Hermed  

 videreføres de undtagelser til aktindsigt, som fremgår af de gældende regler  

 i  

 forvaltningsloven om aktindsigt i afsluttede straffesager.
4) Det foreslås endvidere at lovfæste sigtedes adgang til  

 aktindsigt i de mindre alvorlige straffesager, hvor der ikke er nogen  

 forsvarer.
Formålet med forslaget er i relation til aktindsigt i videst  

 muligt  

 omfang at sidestille sigtede, der ikke har en forsvarer, med sigtede, der har  

 en forsvarer.
Efter den foreslåede regel vil sigtede i de tilfælde, hvor  

 der ikke er en forsvarer, som udgangspunkt have mulighed for hos politiet at  

 gennemse det materiale, som politiet har tilvejebragt til brug for den sag,  

 som  

 sigtelsen angår.
Hvis hensynet til fremmede magter, statens sikkerhed, sagens  

 opklaring eller tredjemand eller til efterforskningen af en anden verserende  

 sag gør det nødvendigt, kan sigtedes adgang til aktindsigt dog begrænses i  

 samme omfang som i de tilfælde, hvor der er en forsvarer.
 Den nye regel svarer i et vist omfang til gældende praksis,  

 som den bl.a. har fundet udtryk i en meddelelse fra Rigsadvokaten fra 1998,  

 men  

 da der er tale om regler af principiel betydning, foreslås adgangen til  

 aktindsigt for sigtede, der ikke har en forsvarer, lovfæstet og nærmere  

 præciseret.
5) Det foreslås endvidere at lovfæste princippet om  

 meroffentlighed, på samme måde som det kendes fra reglerne i  

 offentlighedsloven  

 vedrørende den offentlige forvaltning.
Formålet hermed er at styrke den  

 praktiske gennemslagskraft af adgangen til meroffentlighed.
 Det vil således udtrykkeligt fremgå af retsplejeloven, at  

 der kan gives aktindsigt i videre omfang end efter de foreslåede nye regler,  

 medmindre andet følger af reglerne om tavshedspligt mv.
6) Pressens formidling af retssager har i praksis central  

 betydning for at give offentligheden indsigt i retsplejen.
Lovforslaget  

 indeholder på denne baggrund enkelte særlige regler om en mere vidtgående  

 aktindsigt for pressen.
Det foreslås bl.a., at den foreslåede etårsgrænse for  

 aktindsigt i domme og kendelser i straffesager ikke skal gælde, når  

 aktindsigt  

 søges af journalister som led i deres arbejde.
Der indføres endvidere en  

 særlig  

 pressebakkeordning, der giver pressen en generel mulighed for  

 gennemsyn af  

 nyere domme (domme afsagt inden for de seneste 4 uger), og de eksisterende  

 regler om pressens mulighed for at få aktindsigt i bl.a. anklageskrifter og  

 retsbogstilførsler foreslås videreført med de tilpasninger, som følger af de  

 nye aktindsigtsregler i øvrigt.
 7) Som modstykke til den udvidede adgang til aktindsigt i  

 domme og kendelser foreslås et forbud mod offentliggørelse af domme og  

 kendelser i straffesager, medmindre der er foretaget anonymisering, således  

 at  

 sigtedes, tiltaltes, forurettedes eller vidners identitet ikke fremgår.
Under den foreslåede nye, meget mere åbne ordning vil det  

 ikke være tilstrækkeligt i forhold til de personer, der har været involveret  

 i  

 en straffesag, at de alene beskyttes mod krænkelse i forbindelse med  

 offentliggørelse af straffedommen gennem de generelle regler i straffeloven,  

 medieansvarsloven og persondataloven.
Der er behov for den nævnte særskilte  

 regulering af spørgsmålet om offentliggørelse.
Bortset fra den særlige regel om forbud mod uanonymiseret  

 offentliggørelse af domme og kendelser i straffesager regulerer lovforslaget  

 ikke behandlingen hos den, der har fået aktindsigt i personoplysninger.
Herom  

 gælder persondatalovens almindelige regler, i det omfang loven finder  

 anvendelse på den pågældende behandling.
Det indebærer bl.a., at behandlingen  

 skal være i overensstemmelse med persondatalovens behandlingsregler, og at  

 reglerne om anmeldelse til Datatilsynet og om Datatilsynets tilsynsbeføjelser  

 finder anvendelse.
En offentlig gengivelse af en dom eller kendelse vil kunne  

 udgøre en behandling, der er omfattet af persondatalovens regler.
I givet  

 fald  

 vil den, der foretager den offentlige gengivelse, både skulle overholde den  

 foreslåede regel i retsplejeloven om anonymisering og reglerne i  

 persondataloven.
Det kan indebære, at offentliggørelse i visse tilfælde kun  

 vil  

 være tilladt med en endnu mere vidtgående anonymisering end den, der er  

 foreskrevet i lovforslaget.
8) Lovforslaget indeholder endvidere et forbud mod uden  

 samtykke at fotografere sigtede, tiltalte og vidner, der er på vej til eller  

 fra et retsmøde i en straffesag.
Formålet med den foreslåede regel er at  

 beskytte  

 personer, som er forpligtede til at møde op som sigtet, tiltalt eller vidne i  

 en straffesag, mod den unødige krænkelse, der kan være forbundet med i denne  

 særligt belastende situation at blive fotograferet uden at have givet  

 samtykke  

 hertil.
 Den foreslåede regel angår ikke fotografering mv. af de  

 professionelle aktører i straffesagen (forsvarer, anklager og juridisk  

 dommer)  

 og er ikke til hinder for, at pressens retsreportage ledsages af andre  

 fotografier af sigtede eller tiltalte.
9) Der foreslås en justering af reglerne om dørlukning i  

 civile sager.
Forslaget går ud på, at retten efter parternes fælles anmodning  

 skal kunne bestemme, at en civil sag helt eller delvis behandles for lukkede  

 døre, hvis det er af særlig betydning for parterne at undgå offentlighed om  

 sagen, og ingen afgørende offentlig interesse strider herimod.
Med forslaget  

 tages der hensyn til parter, der er enige om at ønske begrænset offentlighed  

 om  

 en verserende privat retstvist.
Forslaget skal ses i sammenhæng med den  

 foreslåede  

 adgang til aktindsigt for enhver i domme og kendelser.
 Idet jeg i øvrigt henviser til lovforslaget og de ledsagende  

 bemærkninger, skal jeg herved anbefale forslaget til Det Høje Tings  

 velvillige  

 behandling.
