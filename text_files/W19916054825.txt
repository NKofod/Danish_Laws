 Køge Byråd rettede henvendelse til Registertilsynet vedrørende et  

 konstateret sikkerhedsbrud på Køge Kommunes lokale edb-anlæg.
Det fremgik, at kommunens edb-koordinator havde konstateret, at der en  

 lørdag aften var foretaget login i alt 5 gange på 3 brugernavne i  

 kontorautomatiseringssystemet på kommunens lokale edb-anlæg.
Det  

 konstateredes endvidere, at adgangen var etableret fra en terminal på en fast  

 opkoblet linie til et byrådsmedlems bopæl, og at der alene havde været  

 etableret adgang til de tre brugernavnes elektroniske post, hvorved det kunne  

 ses, hvilke meddelelser der lå i postsystemet, uden at meddelelserne havde  

 været læst.
Af en fremsendt redegørelse fra det pågældende byrådsmedlem fremgik det  

 endvidere, at de omhandlede login var blevet foretaget for at illustrere en  

 formodet sikkerhedsbrist i systemet.
Den formodede sikkerhedsbrist var  

 baseret på kommunens procedure for oprettelse af nye brugere i systemet.
Nye  

 brugere blev alle oprettet med samme password, som således var almindeligt  

 kendt blandt brugere, med instruks om straks at ændre det.
For så vidt angik  

 de tre anvendte brugernavne havde de to brugere aldrig anvendt systemet, og  

 den tredje havde undladt at ændre det tildelte password.
 Af kommunens henvendelse fremgik det, at proceduren for oprettelse af nye  

 brugere straks var blevet ændret, således at nye brugere fik tildelt et  

 vilkårligt password.
 Endelig fremgik det, at der alene havde været etableret adgang til  

 kontorautomatiseringssystemet og ikke til kommunens registre med  

 personoplysninger.
 Registertilsynet udtalte, at der ved den beskrevne adgang til systemet,  

 som alene havde omfattet brugeres elektroniske post og ikke kommunens  

 registre med personoplysninger, efter tilsynets opfattelse ikke var sket  

 overtrædelse af lov om offentlige myndigheders registre.
 Registertilsynet bemærkede i øvrigt, at den tidligere procedure for  

 oprettelse af nye brugere måtte anses for overordentligt uhensigtsmæssig, og  

 at den ændrede procedure samt nærmere beskrevne begrænsninger i brugeres  

 adgang til systemet ikke gav anledning til bemærkninger.
 (* 1) Registertilsynets Årsberetning 1991 side 147.
