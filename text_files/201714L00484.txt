Betænkning afgivet af Miljø- og Fødevareudvalget den 10. januar 2018 Betænkning over Forslag til lov om ændring af lov om miljøbeskyttelse og lov om vandforsyning m.v.
(Målrettet arealbeskyttelse for at beskytte grundvandet mod pesticider) [af miljø- og fødevareministeren (Esben Lunde Larsen)]:
1. Ændringsforslag Miljø- og fødevareministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 15. november 2017 og var til 1. behandling den 8. december 2017. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 6. september 2017 dette udkast til udvalget, jf.
MOF alm. del  bilag 598 (folketingsåret 2016-17). Den 15. november 2017 sendte miljø- og fødevareministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af ALT) indstiller lovforslaget til vedtagelse med det stillede ændringsforslag.
Et mindretal i udvalget (ALT) vil stemme hverken for eller imod lovforslaget ved 3. behandling.
Mindretallet vil stemme for det stillede ændringsforslag.
Alternativets medlemmer af udvalget mener ikke, at dette lovforslag i nødvendigt omfang er en forstærket beskyttelse af drikkevandet.
Udgangspunktet bør være, at drikkevandet er rent og vores alles, og hvis det forurenes, bør forureneren betale.
Det er endda sådan i lovforslaget, at hvis udgiften for drikkevandsforbrugeren bliver for stor, kan ministeren i stedet give dispensation, så forureningen fra den gamle vaskeplads blot kan fortsætte.
Man bør finansiere lovforslaget over landbrugets støtteordninger eller endnu mere indlysende over sprøjtemiddelafgiften.
Desuden er udvidelsen af beskyttelsen så lille, at det kan diskuteres, om det overhovedet vil gøre en forskel for drikkevandsbeskyttelsen.
 Alternativet var ellers positivt stemt for lovforslaget, fordi det er et skridt i den rigtige retning for de boringsnære beskyttelsesområder, men finansieringen er så skæv, dispensationsmulighederne for lempelige, effekten formentlig begrænset, og dækningen så smal, at Alternativet ikke kan støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af miljø- og fødevareministeren, tiltrådt af udvalget:
 1) I den under nr. 1 foreslåede § 21 c indsættes i stk. 5 efter »kan i« ordet: »helt«.
[Præciseret dispensationsmulighed] Bemærkninger Til nr. 1 Ændringsforslaget præciserer, at dispensationsbestemmelsen i § 21, stk. 5, vil blive anvendt restriktivt, idet lovforslagets bemærkninger specifikt angiver de typer af omstændigheder, der kan føre til, at der dispenseres fra reglerne.
Miljø- og fødevareministeren vil, fra den første dispensation er meddelt i forlængelse af den første BNBO-udpegningsbekendtgørelse, der forventes offentliggjort i efteråret 2018, kvartalsvis orientere Folketingets Miljø- og Fødevareudvalg om givne dispensationer.
Dette vil i en efterfølgende periode på 2 år blive fulgt op af nye kvartalsvise orienteringer, ifald der gives dispensation i forlængelse af senere BNBO-udpegningsbekendtgørelser.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Marianne Bredal (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Orla Østerby (KF) Bjarne Laustsen (S) Karin Gaardsted (S) Christian Rabjerg Madsen (S) nfmd.
Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Courage Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
