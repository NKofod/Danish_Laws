Ankestyrelsens principafgørelse L-1-06 om repatriering - hjælp til repatriering - tilbagebetaling - særlige omstændigheder Resume:
 Hjælp ydet til repatriering skulle tilbagebetales, idet der forelå særlige omstændigheder.
 Ankestyrelsen lagde vægt på, at ansøger indrejste i Somalia den 4. august 2003 og udrejste af landet igen den 28. august 2003, at der var tale om et meget kortvarigt ophold, at ansøger efter opholdet i Somalia rejste videre til 2 andre lande uden noget reelt forsøg på at blive i Somalia, og at de forskellige grunde, som ansøger havde oplyst, var årsagen til, at hun måtte forlade Somalia efter kort tid, ikke havde afgørende betydning, idet der ikke var særlig dokumentation herfor.
 Ankestyrelsen fandt det ikke godtgjort ud fra en samlet vurdering af de foreliggende oplysninger, at ansøger reelt havde forsøgt at repatriere sig i Somalia.
 Love:
Lov om repatriering - lovbekendtgørelse nr. 4 af 5. januar 2006 - § 9 Sagsfremstilling:
 Ansøger blev i 2003 bevilget hjælp til repatriering med kr. 122.589,50 efter repatrieringslovens § 7.
Ansøger indrejste i Somalia den 3. august 2003 sammen med 4 af sine 5 børn.
Hun udrejste af Somalia sammen med de 4 børn den 28. august 2003.
Derefter tog ansøger kort ophold i et andet land, hvor hun søgte politisk asyl, inden hun rejste videre til et nyt land, hvor hun også søgte asyl.
Ansøger og de 4 børn blev i april 2005 sendt tilbage til Danmark af de udenlandske myndigheder.
 Den 9. august 2005 traf kommunen afgørelse om tilbagebetaling af den repatrieringshjælp, som ansøger havde modtaget, idet det var kommunens opfattelse, at hun ikke havde gjort et reelt forsøg på at repatriere.
Ansøger havde til kommunen oplyst, at hun havde problemer under sit ophold i Somalia, idet det formodedes, at hun havde penge og værdier, fordi hun havde opholdt sig i Europa.
Ansøger tog hjem til sin mor. 2 dage efter hjemkomsten kom der maskerede mænd og forlangte alle hendes penge og tog hendes ting.
Ansøger havde i klagen til det sociale nævn oplyst, at hun i Somalia havde haft ophold hos sin ægtefælle, der imidlertid havde store problemer med regeringen.
Ansøger havde følt sig nødsager til at forlade landet igen på grund af disse kontroverser.
Det var således omstændigheder i Somalia, og problemer i forhold til ansøgers ægtefælle, som gjorde det sikrest for hende og børnene at forlade landet igen.
Ansøger havde efterfølgende oplyst, at hun ikke havde haft ophold hos sin ægtefælle i Somalia, og at tidligere oplysning herom beroede på en misforståelse.
Ansøger havde endvidere oplyst, at hun havde haft til hensigt at repatriere til Somalia, og at alene forholdene i Somalia havde bevirket, at det ikke ville være sikkert for hende og børnene at forblive i Somalia.
 Det sociale nævn tiltrådte kommunens afgørelse og begrundede afgørelsen med, at ansøger ikke havde gjort et reelt forsøg på at repatriere i sit hjemland, jf. repatrieringslovens § 9.
 Nævnet lagde vægt på, at det var dokumenteret, at ansøger indrejste i Somalia den 4. august 2003, og at hun udrejste af landet igen den 28. august 2003.
 Nævnet havde navnlig lagt vægt på, at et ophold i hjemlandet på 3 uger og 3 dage ikke kunne anses for at være tilstrækkeligt langvarigt ophold, til at det kunne anses for godtgjort, at ansøger reelt havde forsøgt at repatriere i hjemlandet.
 Det forhold, at ansøger fik problemer, idet det var opfattelsen i Somalia, at hun havde penge og andre goder med, fordi hun havde opholdt sig i Europa, kunne ikke føre til andet resultat.
 Nævnet lagde herved vægt på, at hvis opholdet i hjemlandet skulle anses for mere end et midlertidigt ferieophold, så skulle der være tale om en tidsmæssig udstrækning af et væsentligt større omfang end 3-4 uger, eller der skulle foreligge anden og mere konkret dokumentation på, at ansøger reelt havde forsøgt at repatriere i hjemlandet, jf. vejledning om hjælp til repatriering af 28. maj 2001.
 Ansøger klagede over nævnets afgørelse.
 Ansøger mente ikke, at det var dokumenteret, at hun ikke havde gjort et reelt forsøg på repatriering, idet der intet var i sagens omstændigheder, som indikerede, at hun ikke reelt havde forsøgt at repatriere til hjemlandet.
 Sagen blev behandlet i principielt møde med henblik på afklaring af, hvornår særlige omstændigheder talte for tilbagebetaling af hjælp til repatriering, jf. repatrieringslovens § 9.
 Afgørelse:
 Ansøger skulle tilbagebetale den hjælp på kr. 122.589,50, som hun havde modtaget til repatriering.
 Begrundelsen for afgørelsen var, at der forelå særlige omstændigheder, der talte for, at kommunen kunne kræve tilbagebetaling, jf. § 9 i lov om repatriering.
 Efter denne bestemmelse kunne kommunalbestyrelsen træffe beslutning om tilbagebetaling af hjælp til repatriering, hvis særlige omstændigheder talte herfor, herunder navnlig, hvis udlændingen ikke havde gjort et reelt forsøg på repatriering, eller hvis der til brug for behandlingen af ansøgningen om hjælp til repatriering var angivet urigtige eller vildledende oplysninger.
 Ankestyrelsen lagde lagt vægt på, at ansøger indrejste i Somalia den 4. august 2003, og at hun udrejste af landet igen den 28. august 2003.
 Ankestyrelsen fandt således, at der havde været tale om et meget kortvarigt ophold i Somalia.
 Ankestyrelsen lagde også vægt på, at ansøger efter opholdet i Somalia rejste videre først til et andet land og senere til nyt land uden noget reelt forsøg på at blive i hjemlandet Somalia.
 Ankestyrelsen lagde endvidere vægt på, at de forskellige grunde, som ansøger havde oplyst var årsagen til, at hun måtte forlade Somalia efter kort tid, ikke havde afgørende betydning, idet der ikke var særlig dokumentation herfor.
 Ankestyrelsen fandt det ikke godtgjort ud fra en samlet vurdering af de foreliggende oplysninger, at ansøger reelt havde forsøgt at repatriere sig i Somalia.
 Ankestyrelsen tiltrådte således det sociale nævns afgørelse.
