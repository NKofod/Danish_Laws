Nr BTL 202 Betænkning over Forslag til lov om statens uddannelsesstøtte   

 Nr L 202 1994-95, 1. samling Afgivet af Uddannelsesudvalget Afgivet: 19950509 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
 Der er af undervisningsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Enhedslistens medlemmer) lovforslaget til  

vedtagelse med de af undervisningsministeren stillede ændringsforslag.
 Et mindretal inden for flertallet (Det Konservative Folkepartis medlemmer  

 af udvalget) ønsker at understrege, at gaveelementet (stipendiet) i den  

 uddannelsesstøtte, som danske studerende modtager, er langt det højeste i  

 hele verden og mere end dobbelt så højt som i noget øvrigt nordisk land.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men vil stemme for de  

 under nr. 1-10 og 12 stillede ændringsforslag.
 Et andet mindretal (Enhedslistens medlem af udvalget) vil stemme  

 hverken for eller imod lovforslaget ved 3. behandling og vil stemme for de  

 stillede ændringsforslag.
Såfremt 2. behandling af lovforslaget medfører, at der bliver tilført  

 ekstra midler til sikring af den forældreindtægtsuafhængige støtte for de  

 18-19 årige, vil Enhedslisten ved 3. behandling kunne stemme for lovforslaget  

 med de stillede ændringsforslag.
Enhedslisten erkender, at lovforslaget  

 rummer nogle konkrete forbedringer for en del studerende, men disse  

 forbedringer bliver 100 pct. betalt af andre yngre studerende og elever.  

 Samlet betyder lovforslaget, at hunden fodres med sin logrende hale.
Enhedslisten indstiller de af undervisningsministeren stillede  

 ændringsforslag til vedtagelse, idet ændringsforslagene er mindre  

 forbedringer, lapperier og rettelser af redaktionelle fejl.
Enhedslisten  

 ønsker ikke at lægge hindringer i vejen for, at disse rettelser kan  

 gennemføres.
Enhedslisten indstiller de af Fremskridtspartiet stillede ændringsforslag  

 til vedtagelse, idet Enhedslisten henholder sig til, at forslagsstillerens  

 intentioner er at afskaffe lovforslagets bestemmelse om  

 forældreindtægtbestemt SU for de 18-19 årige, og at en vedtagelse af  

 ændringforslagene vil medføre de fornødne konsekvensrettelser i lovforslaget,  

 hvor disse intentioner fuldt ud bliver udmøntet i lovteksten.
Enhedslisten er  

 ikke enig i forslagsstillerens øvrige bemærkninger til ændringforslagene.  

 Enhedslisten er af den opfattelse, at vedtagelse af disse ændringsforslag må  

 betyde, at diskussionen om lovforslagets udgiftsneutralitet bliver genåbnet  

 med henblik på at sikre, at der kommer flere midler til dette område.  

 Enhedslisten er ikke tilhænger af, at de ekstra udgifter til denne ændring  

 finansieres ved øget adgangsbegrænsning, stopprøver, skærpelse af  

 studieaktivitetskrav eller lignende.
 ÆndringsforslagAf undervisningsministeren, tiltrådt af  

udvalget:
 Til § 2 1) I stk. 1, nr. 1, indsættes efter  

 »støttemæssig henseende« ordene: »ved uddannelser i  

 Danmark«.
 Af et mindretal (FP), tiltrådt af et mindretal (EL):
 Til § 8 2) Stk. 2 udgår.
 Stk. 3 og 4 bliver herefter stk. 2 og 3.
 Af undervisningsministeren, tiltrådt af udvalget:
 Til § 18 3) Efter stk. 2 indsættes som nyt stykke:
»Stk. 3. Undervisningsministeren kan bestemme, at der i  

 rammen fratrækkes et antal klip, der svarer til antallet af måneder, den  

 uddannelsessøgende til en uddannelse, der gives støtte til inden for  

 klippekortet, har modtaget støtte efter færøske og grønlandske regler.  

 Undervisningsministeren kan bestemme, at der i støttetiden for en uddannelse  

 på tilsvarende måde fratrækkes støtte efter færøske og grønlandske regler,  

 som den uddannelsessøgende har modtaget til denne uddannelse.« Til § 20 4) I stk. 4 ændres »gives« til:  

 »udbetales«.
 Til § 25Af et mindretal (FP), tiltrådt af et mindretal (EL):
 5) Paragraffen udgår.
 Af undervisningsministeren, tiltrådt af udvalget:
 6) I stk. 1, 3. pkt., indsættes efter  

 »Grundstipendiet« ordene: »gives indtil udgangen af den måned,  

 hvor den uddannelsessøgende fylder 20 år, og ».
 7) I stk. 5 ændres »stk. 1-2« til: »stk. 1,  

 2 og 4«.
 8) Efter stk. 6 indsættes som nyt stykke:
»Stk. 7. De uddannelsessøgende skal ved ansøgning om  

 uddannelsesstøtte oplyse forældrenes navn, adresse og personnummer.« Stk. 7 bliver herefter stk. 8.
 9) I stk. 7, nr. 2, der bliver stk. 8, nr. 2, ændres  

 »stk. 2« til: »stk. 4«.
 Til § 47 10) I stk. 1, nr. 2, indsættes efter  

 »støttemæssig henseende« ordene: »ved uddannelser i  

 Danmark«.
 Til § 62Af undervisningsministeren, tiltrådt af et flertal  

 (udvalget med undtagelse af FP):
 11) I stk. 1 indsættes efter 1. pkt. som nyt punktum:
»§ 62, stk. 4, træder i kraft dagen efter bekendtgørelsen i  

 Lovtidende og har virkning fra den 1. april 1995.« Af undervisningsministeren, tiltrådt af udvalget:
 12) I stk. 2 indsættes efter 2. pkt. som nyt punktum:
»Bestemmelsen om tilbagebetaling af for meget udbetalt  

 uddannelsesstøtte, der er tildelt før den 1. januar 1991, finder dog fortsat  

 anvendelse.« Af undervisningsministeren, tiltrådt af et flertal (udvalget  

 med undtagelse af FP):
 13) Efter stk. 3 indsættes som nyt stykke:
»Stk. 4. En uddannelsessøgende moder, der har ret til  

 uddannelsesstøtte og får forlænget støtteperioden med 12 måneder efter § 3,  

 stk. 6, i den hidtil gældende lov om statens uddannelsesstøtte, kan efter  

 ansøgning få den ekstra støtte på 12 klip udbetalt med 2 klip om måneden i  

 forbindelse med fødslen eller adoptionen, hvis denne finder sted i perioden  

 1. april 1995-31. december 1995. Udbetaling af støtte med 2 klip om måneden  

 kan tidligst ske 2 måneder før fødslen eller adoptionen og tidligst med  

 virkning fra den 1. april 1995. Hvis moderen efter udløbet af perioden med  

 ekstra støtte ikke kan begynde på uddannelsen igen på grund af  

 uddannelsesinstitutionens forhold, kan styrelsen bestemme, at hun skal have  

 tildelt ekstra klip som følge af denne forsinkelse.
En uddannelsessøgende  

 moder, der har ret til uddannelsesstøtte uden for klippekortet og får  

 dispensation fra kravet om studieaktivitet, kan efter ansøgning få udbetalt  

 støtten med dobbelt beløb i 6 måneder i forbindelse med fødslen eller  

 adoptionen, hvis denne finder sted i perioden 1. april 1995-31. december  

 1995. Udbetaling af støtte med dobbelt beløb kan tidligst ske 2 måneder før  

 fødslen eller adoptionen og tidligst med virkning fra den 1. april 1995. Hvis  

 moderen efter udløbet af perioden med ekstra støtte ikke kan begynde på  

 uddannelsen igen på grund af uddannelsesinstitutionens forhold, kan styrelsen  

 bestemme, at hun skal have tildelt ekstra støtte som følge af denne  

 forsinkelse.« Stk. 4-6 bliver herefter stk. 5-7.
Bemærkninger Til nr. 1 Ved ændringsforslaget tydeliggøres det, at ikkedanske  

 statsborgere som hidtil kun skal ligestilles med danske statsborgere i  

 støttemæssig henseende ved uddannelser i Danmark, medmindre der er  

 international overenskomst om støtte også til uddannelser i udlandet.
Til nr. 2 og 5 Ændringsforslagene indebærer, at afhængigheden af  

 forældreindtægt fjernes såvel for 18- som for 19-årige uddannelsessøgende.  

 Når man er fyldt 18 år, er man som bekendt myndig og kan stifte gæld eller  

 blive sendt i krig.
Man har i det hele taget ansvaret for sin egen færden på  

 alle områder.
Forældrene har ikke længere pligter, og den unge skal derfor  

 have mulighed for at klare sig selv.
Det er derfor urimeligt, at man som ung  

 uddannelsessøgende stadig skal være afhængig af sine forældres indkomst.
For at de offentlige udgifter ikke skal blive forøgede samlet set som  

 følge af ændringsforslagene, ønsker Fremskridtspartiet, at aktivitetskravene  

 til de studerende bliver skærpet, så det derved sikres, at man reelt er  

 studerende for at kunne modtage uddannelsesstøtte.
Det vil sige, at der skal  

 indføres optagelsesprøver og stopprøver på studierne samt mindre optag på de  

 videregående uddannelser.
 Ændringsforslagene indebærer en række konsekvensrettelser i lovforslaget,  

 der, såfremt ændringsforslagene bliver vedtaget ved 2. behandling, må  

 udarbejdes med teknisk bistand fra Undervisningsministeriet mellem 2. og 3.  

 behandling.
Til nr. 3 Ved en redaktionel fejl blev den foreslåede bestemmelse ikke  

 medtaget i lovforslaget.
Efter den foreslåede bestemmelse kan ministeren  

 fastsætte regler om, at støtte modtaget efter færøske og grønlandske  

 støtteregler kan fratrækkes i rammen og i støttetiden.
Tilsvarende regler om  

 fradrag i støttetiden findes i dag kun i bekendtgørelsens § 7, stk. 4, med  

 hjemmel i en generel bemyndigelsesbestemmelse i loven.
 Til nr. 4 Ved lovforslaget præciseres, at der ligesom i de øvrige  

 bestemmelser i § 20 er tale om, at allerede tildelte klip kan udbetales som  

 dobbeltklip.
Til nr. 6 Ved den foreslåede bestemmelse præciseres, at grundstipendiet og  

 eventuelt tillægsstipendium efter stk. 2 gives til og med den måned, hvor den  

 uddannelsessøgende fylder 20 år.
Der kan således gives maksimalt stipendium  

 uafhængigt af forældreindkomsten, når stipendiet vedrører en periode efter  

 den måned, hvor den uddannelsessøgende fylder 20 år - fra det samme tidspunkt  

 som bestemmelsen i § 8, stk. 3, nr. 2, om hjemmeboendesats til udeboende  

 ophører.
Lovforslaget svarer til, at forældreindtægtsafhængigheden i den  

 gældende lov ophører med udgangen af den måned, hvor den uddannelsessøgende  

 fylder 19 år.
 Til nr. 7 Ved en redaktionel fejl er henvisning til stk. 4 ikke medtaget i  

 lovforslaget.
 Til nr. 8 Ved en redaktionel fejl er den gældende lovs § 9, stk. 5, ikke  

 medtaget i lovforslaget.
 Til nr. 9 Ved en redaktionel fejl er der en henvisning til lovforslagets  

 stk. 2. Det skal være stk. 4.
Til nr. 10 Ved ændringsforslaget tydeliggøres det, at ikkedanske  

 statsborgere som hidtil kun skal ligestilles med danske statsborgere i  

 støttemæssig henseende ved uddannelser i Danmark, medmindre der er  

 international overenskomst om støtte også til uddannelser i udlandet.
Den  

 foreslåede ændring svarer til den foreslåede ændring til nr. 1 vedrørende  

 uddannelsesstøtte i afsnit I.
Til nr. 11 og 13 Med virkning fra 1. april 1995 kan uddannelsessøgende,  

 der har orlov fra uddannelsen, ikke længere få kontanthjælp, hvis de har  

 SU-muligheder tilbage, herunder forlænget støttetid i forbindelse med fødsel  

 og adoption.
Med den foreslåede bestemmelse får uddannelsessøgende mødre, der  

 føder eller adopterer i perioden fra dette tidspunkt og frem til lovens  

 ikrafttræden 1. januar 1996, mulighed for med virkning fra 1. april 1995 at  

 få støtte udbetalt med dobbelt beløb.
 Der er således ikke tale om, at den ordning med hensyn til støtte, der er  

 foreslået for fødsler og adoptioner, der finder sted 1. januar 1996 eller  

 senere, fremrykkes, men alene, at der skabes mulighed for at få støtte med  

 dobbelt beløb i op til 6 måneder som alternativ til almindelig støtte i 12  

 måneder.
 Den foreslåede bestemmelse gælder ikke fædre.
Hvis moderen vælger f.eks. kun at få udbetalt 8 af de 12 måneders ekstra  

 støtte som støtte med dobbelt beløb i 4 måneder, behandles de resterende  

 støtterater efter de almindelige regler.
Dvs. hvis moderen fravælger støtte i  

 2 måneder, kan den fravalgte støtte senere kun udbetales efter de almindelige  

 regler.
 Hvis fødslen sker f.eks. 1. oktober 1995 og moderen vælger at få sine 12  

 måneders ekstra støtte udbetalt med dobbelt beløb, vil hun være omfattet af  

 overgangsbestemmelsen i alle 6 måneder, idet reglerne om SU i forbindelse med  

 fødsel og adoption i den ny lov om statens uddannelsesstøtte kun kommer til  

 at gælde for fødsler og adoptioner, der finder sted 1. januar 1996 eller  

 senere.
Hvis den uddannelsessøgende efter at have opbrugt den ekstra støtte i  

 denne forbindelse ikke kan begynde på sin uddannelse igen, fordi  

 uddannelsesinstitutionen ikke ønsker at modtage den uddannelsessøgende på det  

 tidspunkt af uddannelsesåret, kan den pågældende herefter få støtte efter de  

 almindelige regler, indtil uddannelsen kan påbegyndes igen.
I klippekortet  

 sker det ved, at der dispenseres fra støttetidsreglerne.
Uden for  

 klippekortet ses der bort fra kravet om studieaktivitet i den pågældende  

 periode. Ændringsforslaget medfører umiddelbart merudgifter i 1995, idet  

 klipforbruget fremrykkes, således at udgifter, der ellers skulle have være  

 afholdt i 1996, nu skal afholdes i 1995. Merudgiften forventes dog at kunne  

 afholdes inden for de budgetterede udgifter til SU i 1995.
Da denne ændring skal træde i kraft umiddelbart efter lovens vedtagelse  

 med virkning fra 1. april 1995, er det ikke muligt i tide at få udviklet de  

 nødvendige edb-programmer med henblik på, at ansøgninger om støtte med  

 dobbelt sats kan behandles maskinelt.
Ansøgningerne må derfor behandles  

 manuelt, og det vil i den forbindelse være nødvendigt, at styrelsen får  

 tilført arbejdskraft svarende til et årsværk til at varetage denne opgave.  

 Udgiften vil kunne afholdes inden for Undervisningsministeriets rammer for  

 1995 og 1996.
 Til nr. 12 Ved ændringsforslaget anføres det udtrykkelig, at de hidtil  

 gældende regler fortsat finder anvendelse for tilbagebetaling af  

 uddannelsesstøtte, der er tildelt før den 1. januar 1991. Den foreslåede  

 bestemmelse svarer til den hidtil gældende overgangsbestemmelse i § 2, stk.  

 1, 4. pkt., i lov nr. 859 af 20. december 1989 om ændring af lov om statens  

 uddannelsesstøtte.
