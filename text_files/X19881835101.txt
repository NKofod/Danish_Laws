Ledende medarbejdere, der tegnede konvertible obligationer i selskab  

 A, anses for skattepligtige efter statsskattelovens § 4 af den fordel, der  

 evt. måtte opnås, såfremt det antal aktier, hvortil obligationslånet kunne  

 konverteres, hvade en højere kursværdi på konverteringstidspunktet end på  

 tidspunktet for tegning af det konvertible obligationslån.
Medarbejdernes  

 senere salg af aktierne ville blive beskattet efter reglerne i  

 aktieselskabsbeskatningsloven.
 Ligningsrådet blev anmodet om forhåndsbesked om følgende:
1) Vil ledende medarbejdere, der i 1988 tegner konvertible obligationer i  

 selskab A, være skattepligtige af den fordel, der evt. opnås, såfremt det  

 antal aktier, hvortil obligationslånet kan konverteres, har en højere  

 kursværdi på konverteringstidspunktet end på tidspunktet for tegning af det  

 konvertible obligationslån? 2) Efter hvilke regler skal medarbejderne beskattes ved et senere salg af  

 de ved konverteringen erhvervede aktier i A? De nærmere omstændigheder var:
På den førstkommende generalforsamling i A, der afholdes i maj måned 1988,  

 påtænker bestyrelsen at indstille til generalforsamlingen, at bestyrelsen  

 bemyndiges til at optage et konvertibelt obligationslån på nom. 5 mio. kr.  

 uden fortegningsret for selskabets aktionærer.
Det er herefter bestyrelsens  

 hensigt at tilbyde det pågældende lån til tegning blandt selskabets ledende  

 medarbejdere, idet tegningsretten til det konvertible obligationslån fordeles  

 efter en fordelingsnorm, der fastsættes af bestyrelsen.
Det er hensigten, at  

 fordelingen af tegningsretten skal afspejle den funktion og det ansvar, som  

 den ledende medarbejder indtager i selskabet.
 Tegningsretten skal omfatte ikke blot medarbejdere ansat direkte i A, men  

 også ledende medarbejdere i helt eller delvist ejede datterselskaber inden  

 for koncernen.
 Det konvertible obligationslån, der løbende skal forrentes med en rente  

 svarende til Nationalbanken's diskonto + 4%, dvs. p.t. 11% p.a., skal inden  

 for en 3-5 års periode efter tegningen kunne konverteres til aktier i A,  

 således at der på tegningstidspunktet fastsættes et ombytningsforhold, der  

 svarer til handelsværdien af aktier i A ved tegningsperiodens udløb.  

 Konvertering skal kunne ske på forud fastsatte tidspunkter dog tidligst 3 år  

 og senest 5 år efter tegning af det konvertible obligationslån.
Såfremt en medarbejder ikke ønsker at deltage i en konvertering, står det  

 medarbejderen frit for, enten at forlange obligationslånet indfriet til pari,  

 eller at afvente et senere konverteringstidspunkt inden for det ovennævnte  

 tidsrum.
Når der er gået 5 år fra tegningstidspunktet, og lånet ikke er  

 blevet konverteret, vil det blive indfriet.
Ligningsrådet bemærkede, at den påtænkte ordning ikke i skattemæssig henseende reelt adskilte sig fra den  

 situation, hvor medarbejderne har køberet til selskabets aktier til en på  

 forhånd fastsat kurs.
I denne situation vil medarbejderne blive beskattet af  

 fortjenesten ved udnyttelsen af en sådan køberet, jf. ligningsvejledningen  

 1987, K 3.14.4.
 Endvidere indebar den påtænkte ordning ikke nogen reel tabsrisiko for den  

 enkelte medarbejder, med mindre selskabets egenkapital tabes, idet der i  

 øvrigt er adgang til indfrielse på valgfri tidspunkter inden for den  

 førnævnte periode, ligesom lånet var optaget til sædvanlig forrentning.
 På baggrund heraf og da tegningsretten til de konvertible obligationer  

 måtte anses for opnået i kraft af medarbejdernes ansættelsesforhold i  

 koncernen, fandt Ligningsrådet, at medarbejderne for det indkomstår, hvori de  

 konvertible obligationer konverteres, måtte anses for skattepligtige efter  

 statsskattelovens § 4 af den ved konverteringen opnåede økonomiske fordel,  

 der skulle opgøres som forskellen mellem aktiernes handelsværdi på  

 tidspunktet for udnyttelsen af konverteringsretten og tegningsbeløbet.
 Ved et senere salg af de ved konverteringen erhvervede aktier i A, skal  

 medarbejderne beskattes i overensstemmelse med reglerne i  

 aktieavancebeskatningsloven, og som anskaffelsessum anvendes den værdi, der  

 danner grundlag for beskatning i henhold til statsskattelovens § 4 med tillæg  

 af tegningsbeløbet.
