Fremsat den 25. februar 2021 af Peter Skaarup (DF), Karina Adsbøl (DF), Kristian Thulesen Dahl (DF), Dennis Flydtkjær (DF) og Morten Messerschmidt (DF) Forslag til folketingsbeslutning om at pålægge sociale medier og andre digitale platforme en frist for sletning af ulovlige billeder og ulovligt materiale Folketinget pålægger regeringen inden udgangen af indeværende folketingsår at fremsætte lovforslag, der indebærer, at sociale medier og andre digitale platforme pålægges en slettefrist på maksimalt 24 timer for at slette ulovlige billeder og materiale af seksuel karakter, f.eks. af børn, samt nøgenbilleder og andet materiale, som er delt uden samtykke.
Bemærkninger til forslaget Internettets udbredelse og alverdens smartphones har muliggjort, at alle kan optage og dele billeder og videoer, når som helst, hvor som helst og af hvad som helst.
Dette forslag fokuserer ikke på retsforfølgelse af de personer, der ulovligt har delt billeder og materiale, men derimod på sociale medier og andre digitale platformes ansvar for at bidrage til, at det ulovlige materiale slettes fra disse digitale fora.
De sociale medier og andre digitale platforme har fået en særdeles stor betydning og indflydelse på vores hverdag, og det forpligter.
 Vi har imidlertid set sager, hvor ulovligt materiale er blevet delt i et stort omfang, og hvor det samtidig kan være ganske svært efterfølgende at stoppe spredningen eller få slettet materialet igen fra de sociale medier og andre digitale platforme.
Med internettets muligheder for massive og hurtige delinger er tiden en vigtig faktor for, at hensynet til offeret hurtigst muligt bliver tilgodeset og det ulovlige materiale bliver slettet fra de sociale medier og andre digitale platforme.
Derfor mener forslagsstillerne, at det både er rimeligt og bydende nødvendigt, at de sociale medier og andre digitale platforme bidrager til at hindre yderligere ulovlige delinger og krænkelser og forpligtes til at slette ulovlige billeder og materiale af seksuel karakter, f.eks. af børn, samt nøgenbilleder og andet materiale, som er delt uden de involveredes samtykke.
 Netop fordi tid er en vigtig faktor, mener forslagsstillerne, at der skal sættes en meget kort tidsfrist for de sociale medier og andre digitale platforme for at slette billeder og andet ulovligt materiale.
Indførelse af en slettefrist på maksimalt 24 timer Efter forslagsstillernes opfattelse skal de sociale medier og andre digitale platforme øjeblikkelig slette det ulovlige materiale.
Forslagsstillerne må dog konstatere, at de sociale medier og digitale platforme ikke i tilstrækkeligt omfang sørger for at slette det ulovlige materiale omgående.
 Derfor foreslås det med dette forslag, at der indføres en egentlig pligt for de sociale medier og andre digitale platforme til inden for 24 timer at slette materialet, som i henhold til straffelovens §§ 235 og 264 d er ulovligt at dele m.v.
 Forslagsstillerne foreslår, at det skal være myndigheder, der skal kontakte det eller de relevante sociale medier og digitale platforme med et påbud om, at det ulovlige materiale bliver slettet inden for 24 timer.
 Fristen på 24 timer gælder således, fra de sociale medier eller andre digitale platforme af myndighederne er blevet gjort opmærksom på, at der forefindes eller myndighederne har en begrundet formodning om, at der forefindes ulovligt materiale på de digitale fora.
Sanktion Overholder de sociale medier og andre digitale platforme ikke denne slettefrist på 24 timer, skal sanktionen som minimum være en bødestraf, hvor bødestørrelsen skal være af en sådan størrelse, at den afspejler den betydning, de sociale medier og andre digitale platforme har i samfundet i dag.
Såfremt de sociale medier og digitale platforme gentagne gange ikke efterkommer myndighedernes påbud om at slette ulovligt materiale, kan sanktionen i sidste instans være, at platformen kan nedlægges, og at den videre drift forbydes.
Forslagsstillerne medgiver, at de foreslåede sanktioner kan være ganske indgribende for de sociale medier og andre digitale platforme, men personer berørt af ulovlig deling af materiale har et berettiget krav på, at også udbyderne af disse fora bidrager aktivt til at stoppe delingen øjeblikkelig.
Derfor er det efter forslagsstillernes vurdering nødvendigt, at udbyderne af de sociale medier og digitale platforme pålægges et skærpet ansvar for at handle øjeblikkeligt og få slettet det uønskede materiale fra platformene.
Det vil i sidste ende være domstolene, der skal tage stilling til sanktionsspørgsmålet.
Forslagsstillerne er opmærksomme på, at regeringen har igangsat et tværministerielt arbejde, som efter det af justitsministeren oplyste skulle være afsluttet i efteråret 2020, jf.
Retsudvalget alm. del  svar på spørgsmål 1599, folketingsåret, 2019-20.
 Forslagsstillerne er indstillet på at gå i dialog med regeringen og øvrige partier i Folketinget om, hvorvidt der også skal sættes ind med andre virksomme initiativer for at imødegå ulovlige delinger og krænkelser på de digitale fora.
 Efter forslagsstillernes opfattelse haster det dog med effektivt at få bremset deling af ulovligt materiale, og derfor pålægges regeringen i indeværende samling at fremsætte et lovforslag om indførelse af slettefrister for sociale medier og andre digitale platforme.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at pålægge sociale medier og andre digitale platforme en frist for sletning af ulovlige billeder og ulovligt materiale.
(Beslutningsforslag nr.
B 166) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
