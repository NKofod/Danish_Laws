 Ligningsloven er senest udsendt som lovbekendtgørelse nr. 55 af 17.  

 februar 1977. I lovbekendtgørelsen er medtaget de ændringer, som er  

 gennemført ved lov nr. 611 (vedligeholdelsesfradrag for tofamilieshuse) og  

 lov nr. 614 (udvidet fremførsel af underskud), begge af 17. december 1976.
 I det følgende redegøres der for den ved ændringslovene indførte nye regel  

 og de ændringer, der er foretaget i de hidtidige bestemmelser.
 Redegørelse for de enkelte bestemmelser.
 ad 1) til ligningslovens § 15G, stk. 1, 3 og 9.
 Ved den gennemførte ændring i ligningslovens § 15G er der åbnet mulighed  

 for, at ejeren, der bebor den ene lejlighed i et tofamilieshus, skattemæssigt  

 kan ligestilles med ejeren af en udlejningsejendom, for så vidt angår  

 adgangen til ved opgørelsen af den skattepligtige indkomst at kunne fradrage  

 de faktisk afholdte udgifter til vedligeholdelse m.v.
Udgangspunktet er dog fortsat bestemmelsen i § 15G, stk. 1, hvorefter  

 ejere af ejendomme, der tjener til bolig for ejeren, og som indeholder en  

 eller to selvstændige lejligheder, kan foretage et standardfradrag ved  

 opgørelsen af den skattepligtige indkomst.
Dette fradrag, som skal dække alle  

 udgifter vedrørende ejendommen udover prioritetsrenter og lignende samt  

 pålignede ejendomsskatter, udgør 1 pct. af ejendomsværdien ved den seneste  

 vurdering forud for det pågældende kalenderår, dog mindst 400 kr. og højst  

 2.000 kr. pr. selvstændig lejlighed.
Efter den ny bestemmelse i ligningslovens § 15G, stk. 9, kan ejeren, der  

 bor i sit eget tofamilieshus, vælge i stedet atfradrage de faktiske  

 vedligeholdelsesudgifter efter dokumentation af udgiftens størrelse i lighed  

 med, hvad der gælder for ejere af udlejningsejendomme.
De faktiske udgifter,  

 som omfattes af fradragsretten, er - udoverde egentlige  

 vedligeholdelsesudgifter - udgifter til renovation, skorstensfejning,  

 forsikringer, vej- og kloakgæld, vandafgift og bidrag til grundejerforening  

 samt eventuelle udgifter til advokat eller revisor for administration af  

 lejemålet.
Overgangen fra standardfradrag til fradrag for de faktiske  

 vedligeholdelsesudgifter kan ske ved hvert årsskifte i forbindelse med  

 udfyldelse af selvangivelsen for det pågældende år.
Valget er bindende for  

 ejeren.
I de tilfælde, hvor tofamilieshuset ejes af en sambeskattet hustru,  

 foretages valget af manden, der også beskattes af ejendommens overskud, og  

 valget er her bindende for hustruen.
Dette får betydning, hvis ægtefællerne  

 senere ophører med at være sambeskattede.
Hvis hustruen skal optage  

 ejendommen på sin selvangivelse, skal det ske med samme skattemæssige status  

 vedrørende fradrag for vedligeholdelsesudgifter, som var gældende før ophøret  

 af sambeskatningen.
 Når ejendommen sælges, får den nye ejer som udgangspunkt standardfradrag  

 efter hovedreglen i ligningslovens § 15G, stk. 1, og han må derefter afgøre,  

 om han i stedet vil vælge fradrag for faktisk afholdte udgifter efter  

 ligningslovens § 15G, stk. 9. I enkelte tilfælde vil valget af fradragsret  

 for faktisk afholdte udgifter dog være bindende, uanset ejendommens  

 overdragelse.
 Overdrages ejendommen således til en samlevende ægtefælle, bibeholdes  

 ejendommens skattemæssige status.
 Efter en separation eller skilsmisse, hvor ejendommen udlægges til en af  

 ægtefællerne, er ejendommens skattemæssige status uforandret.
 Overtager en længstlevende ægtefælle ejendommen til hensidden i uskiftet  

 bo, fortsætter længstlevende ægtefælle i førstafdødes skattemæssige stilling.
 Falder ejendommen derimod i arv, sidestilles dette med et salg, således at  

 arvingen som udgangspunkt har standardfradrag.
Hvis et tofamilieshus ejes i sameje af to ejere, der bebor hver sin  

 lejlighed i ejendommen, kan hver vælge fradrag for de faktiske udgifter for  

 sin del af ejendommen.
Køber den ene ejer senere medejeren ud, skal hele  

 ejendommen have samme skattemæssige status, som køberens lejlighed har.
Flytter ejeren fra et tofamilieshus, således at begge lejligheder er  

 udlejet, får ejendommen status som udlejningsejendom, og der gives herefter  

 fradrag for de faktiske vedligeholdelsesog driftsudgifter.
Flytter ejeren  

 senere tilbage til ejendommen, får denne igen samme skattemæssige status, som  

 forelå før fraflytningen.
 Lovændringen har virkning fra og med indkomståret 1976.
 ad 2) til ligningslovens § 15.
Ligningslovens § 15 har i sin hidtidige affattelse åbnet adgang til at  

 fremføre underskud ved opgørelsen af den skattepligtige indkomst i de  

 følgende to indkomstår.
Denne mulighed er nu udvidet, således at underskud,  

 der er fremkommet ved opgørelsen af den skattepligtige indkomst for  

 indkomståret 1976 og senere indkomstår, kan fradrages i den skattepligtige  

 indkomst for de nærmest følgende fem indkomstår.
 Ændringen vedrører kun længden af fremførelsesperioden, men ikke de øvrige  

 principper vedrørende fradrag af underskud i den skattepligtige indkomst.
 Ved lovændringen er periodeafgrænsningen tilsvarende udvidet i de  

 tilfælde, der er omhandlet i kildeskattelovens § 31, stk. 1 og 2, og § 32,  

 stk. 2, om fremførsel af underskud i dødsboer og ved skifte af uskiftede  

 boer.
 Som konsekvens af den udvidede fremførselsadgang er endvidere  

 periodeafgrænsningen udvidet i selskabsskattelovens § 8, stk. 2, og § 15,  

 stk. 5, som indeholder de tilsvarende bestemmelser for selskaber.
 Lovændringen har som nævnt virkning for underskud, der er fremkommet ved  

 opgørelsen af den skattepligtige indkomst for indkomståret 1976 og senere  

 indkomstår.
 Skattedepartementet, den 7. marts 1977.
Hans P.
Gøtrik.
/O.
Skau Wogensen.
