Nr BTB 10 Betænkning over Forslag til folketingsbeslutning om bekæmpelse af  

 organiseret kriminalitet og rockerkriminalitet (Af Helge Adam Møller (KF) og  

 Birthe Rønn Hornbech (V) m.fl.)   

 Nr B 10 1996-97, 1. samling Afgivet af Retsudvalget Afgivet: 19961008 Udvalget har behandlet beslutningsforslaget i nogle møder og har herunder  

 stillet spørgsmål til justitsministeren, som denne har besvaret skriftligt.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
 Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) finder beslutningsforslaget  

 overflødigt, idet regeringen har forpligtet sig til inden udgangen af 1996 at  

 fremsætte de forslag, som den finder nødvendige og rigtige til bekæmpelse af  

 organiseret kriminalitet.
 Med de forslag, regeringen senere kommer med, vil en række af de  

 initiativer, der er nævnt i beslutningsforslaget, blive opfyldt.  

 Beslutningsforslaget indeholder dog også forslag til initiativer, som  

 regeringspartierne ikke er enige i.
 Et mindretal (Venstres og Det Konservative Folkepartis medlemmer af  

 udvalget) indstiller beslutningsforslaget til vedtagelse uændret og  

 henviser til, at beslutningsforslaget bygger på handlingsplanen  

 »Organiseret Kriminalitet - Rockerkriminalitet« fra en enig  

 arbejdsgruppe, hvori deltog repræsentanter for Justitsministeriet,  

 Rigsadvokaten, Rigspolitichefen, Politidirektøren i København,  

 Politimesterforeningen, Kriminalforsorgen, Dansk Politiforbund, Dansk  

 Kriminalpolitiforening, Dansk Fængselsforbund og Fængselsinspektørforeningen.
 Allerede i den skriftlige åbningsredegørelse i oktober 1995 bebudede  

 regeringen at ville fremsætte lovforslag til bekæmpelse af organiseret  

 kriminalitet, uden at dette indtil videre er sket.
 Derudover har justitsministeren gentagne gange i dagspressen lovet at  

 ville iværksætte foranstaltninger imod organiseret kriminalitet.
Således har ministeren i et indlæg i B.T. den 6. december 1995 udtalt:  

 »Jeg har heller ikke - som påstået af Schleimann - foreslået, at  

 politiet skal anvende provokatører, der skal anstifte og fremkalde  

 forbrydelser, der ellers ikke vil blive begået.
Det, jeg har gjort, er at  

 tage strafferetsplejeudvalgets forslag fra 1986 om anvendelse af civile  

 agenter op igen.
Det vil sige forslaget om, at politiet undtagelsesvis skal  

 have lov til at anvende civile som agenter, hvor en forbrydelse alligevel vil  

 blive begået, og hvor forbrydelsen vanskeligt på anden vis kan opklares.
Der  

 skal dog være en særlig bestyrket mistanke om, at der vil blive begået grov  

 kriminalitet.
En dommer skal have godkendt aktionen.
Og den pågældende person  

 må ikke stå i et afhængighedsforhold til politiet.
F.eks. på grund af en  

 verserende straffesag.
Sådanne retssikkerhedsmæssige garantier er for mig  

 helt afgørende for, om vi kan bruge civile som agenter.
Det må være tilladt  

 at tage sådanne spørgsmål op, når man tænker på, hvilken bekymring  

 narkokriminalitetens udbredelse giver anledning til i befolkningen.  

 Narkokriminaliteten og dens bagmænd skal bekæmpes.
Jeg har ikke på forhånd  

 lagt mig fast på en bestemt model eller et bestemt forslag.« Endvidere har ministeren i Aktuelt den 20. november 1995 oplyst: »I  

 debatten om eventuel anvendelse af civile som agenter er det blevet hævdet,  

 at der slet ikke er nogen bagmænd.
Hertil er der kun et at sige.
Jeg vil ikke  

 lade stå til.
Det, jeg gerne vil have diskuteret, er alene en anvendelse af  

 civile agenter i situationer, hvor forbrydelsen under alle omstændigheder vil  

 blive begået.
Jeg er således ikke tilhænger af det, der kaldes »agent  

 provocateurs«, dvs. bl.a. privatpersoner, der får til opgave at  

 fremprovokere forbrydelser.
Det, jeg er interesseret i, er at optrævle de  

 bagved liggende forhandlernet og afsløre bagmændene.
Og det er her, at bl.a.  

 anvendelse af civile kommer ind som en eventuel mulighed.
Det behøver i  

 øvrigt ikke at være så dramatisk, som nogen måske vil gøre det til.
En  

 eventuel anvendelse af civile agenter skal efter min opfattelse altså  

 undergives en forudgående tæt domstolskontrol og vil kun komme på tale i  

 alvorlige sager, hvor andre efterforskningsskridt ikke er egnede, og hvor der  

 er en stærk mistanke.' Mindretallet skal i øvrigt henvise til det samtidig med dette fremsatte  

 beslutningsforslag nr.
B 11 (forslag til folketingsbeslutning om en mere  

 effektiv afsoning i fængsler og arresthuse og oprettelse af fængsler for  

 stærke fanger) (af Birthe Rønn Hornbech (V) og Helge Adam Møller (KF) m.fl.).
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret og anfører i  

 den anledning:
Det er vigtigt, at Folketinget får givet politiet de fornødne redskaber  

 til at få stoppet den organiserede kriminalitet og den voldsomme rockerkrig.  

 Fremskridtspartiet har tilsluttet sig regeringens lovforslag om forbud mod  

 ophold i bestemte ejendomme (L 22). Det er imidlertid ikke tilstrækkeligt til  

 at stoppe rockerkrigen.
Regeringen må derfor pålægges at fremkomme med  

 yderligere lovinitiativer til bekæmpelse af rockerne og deres kriminelle  

 adfærd.
Nærværende forslag er et godt udgangspunkt for at få formuleret de  

 nødvendige lovforslag.
Det er Fremskridtspartiets opfattelse, at der desuden er behov for, at  

 andre ministerier ser på deres lovgivning og de absurde regler, hvorefter  

 rockere f.eks. kan få offentlige tilskud til deres virksomhed og/eller bygninger.
Et samlet opgør mod rockerne og deres omfattende kriminalitet kræver, at  

 der gribes effektivt ind med en massiv indsats på alle relevante områder.
I  

 den forbindelse er det nødvendigt, at Skatteministeriet går langt mere  

 hårdhændet til værks for at få optrævlet de pengestrømme i rockermiljøet, som  

 i dag finansierer deres virke.
