 Direktoratet udtaler sig om de praktiserende landinspektørers  

 muligheder for at foretage tekniske opmålingsarbejder i Sønderjylland, samt  

 om hvilke arbejder, der kun kan udføres af Statslandinspektørkontorerne.
 I brev af 5-8-1975 har De stillet nogle spørgsmål vedrørende praktiserende  

 landinspektørers nuværende og kommende muligheder for at foretage  

 opmålingsarbejder i Sønderjylland.
Som svar på en tidligere henvendelse fra Dem udtalte direktoratet i  

 skrivelse af 15-1-1970, at Deres spørgsmål om ændringer i den matrikulære  

 ordning for Sønderjylland ikke kunne besvares, bl.a. fordi disse forhold var  

 under overvejelse i en særlig arbejdsgruppe.
Arbejdsgruppen har siden afgivet  

 en redegørelse vedrørende matrikelvæsenet i de sønderjyske landsdele, og  

 direktoratet har herefter med udgangspunkt i redegørelsen afgivet en  

 indstilling til landbrugsministeriet om ændringer i de sønderjyske  

 matrikelvæsen.
Indstillingen er den 26-8-1975 tiltrådt af ministeriet.
 På baggrund af de retningslinier, der således foreligger, kan man oplyse  

 følgende til besvarelse af Deres spørgsmål:
 Der er ikke sket nogen ændring i praktiserende landinspektørers muligheder  

 for at foretage tekniske opmålingsarbejder i Sønderjylland, og  

 matrikeldirektoratet har ikke aktuelle planer om at foretage ændringer, som  

 medfører, at arbejder, som hidtil har kunnet udføres af praktiserende  

 landinspektører, kun må udføres af amtslandinspektørkontorerne.
Direktoratet overvejer dog muligheden af en udvidelse af  

 amtslandinspektørkontorernes arbejdsområde f.eks. med hensyn til udstedelse  

 af uskadelighedsattester og servituterklæringer, udførelse af  

 bygningsafsætninger, tekniske målinger og udarbejdelse af udstykningsplaner.  

 For så vidt angår arbejder med udstedelse af uskadelighedsattester og  

 servituterklæringer, jfr. tinglysningsanordningens § 40 og tinglysningslovens  

 § 22, går overvejelserne i retning af at fastsætte, at de kun kan udføres af  

 amtslandinspektørkontorerne.
Derimod vil praktiserende landinspektører  

 fortsat være berettiget til at udføre de øvrige nævnte arbejder i  

 Sønderjylland.
Det er tanken at opretholde den statslige ordning af matrikelvæsenet i  

 Sønderjylland, og privatpraktiserende landinspektører vil derfor ikke få  

 mulighed for at påtage sig matrikulære arbejder i dette område.
Det bemærkes  

 i denne forbindelse, at det er hensigten at foretage ændringer i det  

 sønderjyske registrerings- og målesystem dels med henblik på rationalisering,  

 dels for at opnå mere ensartede regler for matrikelvæsenet nord og syd for  

 den gamle grænse.
Der bliver dog næppe behov for bistand fra praktiserende  

 landinspektører til opmålingsarbejder m.v., bl.a. fordi  

 amtslandinspektørkontorernes opmålingskapacitet er blevet udvidet i de sidste  

 år.
 Til spørgsmålet om, i hvilken udstrækning De vil kunne modtage  

 udgangsmateriale til opmålingsarbejder fra amtslandinspektørerne, bemærkes,  

 at sådanne materialer vil kunne rekvireres som hidtil.
 Med hensyn til spørgsmålet om afgrænsningen af det område, hvor  

 matrikulært arbejde udføres af amtslandinspektører, bemærkes, at man ikke har  

 planer om at inddrage Hejls, Vejstrup og Taps sogne, som ligger i  

 Sønderjyllands amt, under det sønderjyske matrikelvæsens område.
 (* 1) Offentliggjort i tidsskriftet Landinspektøren 27. bind, side 767.
