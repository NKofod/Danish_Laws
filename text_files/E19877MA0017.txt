Der var rejst spørgsmål om moms af arbejder, der udføres som privat  

 jobskabelse for en kommune, og hvortil der er ydet statsstøtte i henhold til  

 lov nr 286 af 9. juni 1982 om jobskabelse.
Der var nærmere spurgt, om  

 kommunen skal betale moms af den leverede ydelse i sin helhed under  

 henvisning til, at statsstøtten må anses som en del af vederlaget for de  

 arbejdsydelser mv, der udføres for kommunen.
 Det støtteberettigede jobskabelsesarbejde faktureres til kommunen excl.  

 den udbetalte statsstøtte.
 Nævnet traf afgørelse om, at der ikke skal betales moms af den udbetalte  

 støtte for det udførte jobskabelsesarbejde.
Nævnet lagde vægt på, at der er tale om en generel støtteordning med det  

 formål at fremme beskæftigelsen igennem iværksættelse af arbejder, der ellers  

 ikke ville blive udført.
Nævnet fandt heller ikke, at det offentlige modtager  

 en konkret modydelse i forbindelse med udbetalingen af denne statsstøtte.
 Nævnet traf samtidig afgørelse om, at der heller ikke skal betales moms af  

 støttebeløb, udbetalt efter følgende love inden for arbejdsministeriets  

 område:
1. lovbekendtgørelse nr 347 af 22. juni 1984 om arbejdstilbud til ledige, 2. lovbekendtgørelse nr 8 af 13. januar 1984 om ekstraordinære  

 beskæftigelsesfremmende foranstaltninger i kommuner og amtskommuner, og 3. lovbekendtgørelse nr 358 af 25. juli 1983 om arbejdsformidling og  

 arbejdsløshedsforsikring.
