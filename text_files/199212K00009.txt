Nr LSF 9 Forslag til Lov om detailsalg på søn- og helligdage m.v.
Fremsat af industriministeren (Anne Birgitte Lundholt) den 7. oktober 1992 § 1. Butikker, hvorfra der foregår detailsalg, fastsætter selv deres åbningstider bortset fra de tilfælde, der er nævnt i §§ 2 og 3.
 Stk. 2. Loven gælder ikke for apoteker, jf. lov nr. 279 af 6. juni  

 1984 om apoteksvirksomhed med senere ændringer.
 § 2. De i § 1, stk. 1, nævnte butikker skal holdes lukket søn- og  

 helligdage samt grundlovsdag og juleaftensdag.
 Stk. 2. Kommunalbestyrelsen kan tillade, at bestemmelsen i stk. 1  

 fraviges.
 § 3. Kommunalbestyrelsen kan fastsætte begrænsninger i  

 åbningstiden.
 § 4. Bestemmelserne i § 2, stk. 1, og § 3 gælder ikke for salg af  

 følgende varer:
 1) Brændstof og tilbehør til motorkøretøjer, skibe og luftfartøjer.
 2) Proviant til skibe og luftfartøjer samt til lastmotorkøretøjer i  

 langturstrafik.
 3) Brændsel.
 4) Aviser, brød og mejeriprodukter.
§ 5. Kommunalbestyrelsens beslutninger efter denne lov skal  

 offentliggøres mindst 2 gange i et eller flere blade, der har almindelig  

 udbredelse i kommunen.
I øvrigt drager kommunalbestyrelsen omsorg for, at  

 kommunens borgere i nødvendigt omfang informeres om beslutningerne.
 § 6. Erhvervsdrivende, der overtræder § 2, stk. 1, og bestemmelser  

 fastsat af kommunalbestyrelsen efter § 3, straffes med bøde.
Stk. 2. Er overtrædelsen begået af et aktieselskab,  

 anpartsselskab, andelsselskab el. lign., kan bødeansvar pålægges virksomheden  

 som sådan.
Er overtrædelsen begået af staten, en kommune eller et kommunalt  

 fællesskab, jf. § 60 i lov om kommunernes styrelse, kan bødeansvar pålægges  

 staten, kommunen eller det kommunale fællesskab.
 § 7. Industriministeren fastsætter tidspunktet for lovens  

 ikrafttræden.
 Stk. 2. Lov om butikstid, jf. lovbekendtgørelse nr. 558 af 18.  

 august 1989, ophæves.
 Stk. 3. Endvidere ophæves § 19 i lov om frikommuner, jf.  

 lovbekendtgørelse nr. 644 af 12. september 1991. Frikommuneregulativer, der  

 er udstedt i medfør af § 19 i lov om frikommuner, udløber senest ved udgangen  

 af 1993.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning.
Formålet med lovforslaget er at ophæve lov om butikstid (lukkeloven),  

 således at der som udgangspunkt ikke længere fastsættes begrænsninger for  

 butikkers åbningstid.
Butikkerne kan herefter selv fastsætte deres  

 åbningstider.
Dog skal alle butikker - med nærmere angivne undtagelser -  

 holdes lukket på søn- og helligdage samt juleaftensdag og grundlovsdag,  

 medmindre kommunalbestyrelsen giver tilladelse til butiksåbent på disse dage.  

 Derudover får kommunalbestyrelsen mulighed for at fastsætte begrænsninger i  

 åbningstiden.
Forslaget giver således de lokale myndigheder mulighed for i  

 samarbejde med detailhandlen og forbrugerne at fastlægge åbningstiden efter  

 lokale behov.
 2. Gældende ret.
Efter lov om butikstid er den almindelige butikstid fastsat til kl. 6 -  

 17.30 på hverdage og kl. 6 - 12 på lørdage.
Hertil kommer en supplerende  

 åbningstid på 10 timer ugentligt.
Den længst tilladte åbningstid er på  

 hverdage fastsat til kl. 20 og på lørdage til kl. 14. Ved ændringen i 1989  

 indførtes »lang lørdag« den første lørdag i måneden til kl. 17.
Disse åbningstidsregler suppleres af en lang række undtagelser og  

 dispensationer.
Blandt disse kan nævnes bestemmelserne om sortimentsbutikker,  

 hvorefter butikker, der kun fører et nærmere fastsat varesortiment, ikke er  

 omfattet af lovens bestemmelser.
Herudover har kommunalbestyrelserne mulighed  

 for at undtage områder, der i det væsentlige benyttes til sommer- og  

 weekendophold.
Kommunalbestyrelserne kan endvidere give tilladelse til  

 udvidede åbningstider i haveforeninger, på lejrpladser, i større  

 trafikknudepunkter m.v. samt til butikker, der i særlig grad betjener  

 turister, og som kun fører et nærmere angivet varesortiment.  

 Kommunalbestyrelsen kan også give tilladelse - lejlighedsvis og tidsbegrænset  

 - til udvidede butikstider i forbindelse med store turistbesøg, kongresser  

 o.lign.
 Endelig kan politimesteren give tilladelse til udvidede butikstider for  

 salg i forlystelseshaver m.v. samt ved omfattende festligheder o.lign.
 Påtale for overtrædelse af lovens bestemmelser kan kun finde sted efter  

 anmodning fra de foreninger eller organisationer, som Erhvervs- og  

 Selskabsstyrelsen bemyndiger hertil.
 3. Baggrunden for lovforslaget.
Lov om butikstid har de senere år været genstand for debat i Folketinget,  

 i brancheorganisationerne og i medierne.
Debatten er taget til i takt med  

 samfundsudviklingen, hvor bl.a. grænsen mellem arbejdstid og fritid er blevet  

 mere og mere flydende.
Udviklingen stiller krav til detailhandlen om  

 fleksibilitet.
Kravet er rejst både fra forbrugernes og fra detailhandlens  

 side.
 De gældende åbningstidsbestemmelser har i en årrække skabt problemer og  

 besværligheder for detailhandlen og forbrugerne.
Udarbejdelse af sortimentsbestemmelserne har været forbundet med problemer  

 omkring afgrænsning af varesortimenter.
Endvidere har en del  

 sortimentsbutikker i praksis ikke overholdt disse bestemmelser.
Derved er  

 skabt konkurrenceforvridning i forhold til butikker, omfattet af lovens  

 åbningstidsregler.
Også reglerne om kommunalbestyrelsens mulighed for at fastsætte  

 undtagelser fra lovens åbningstider i sommerhusområder, samt  

 kommunalbestyrelsens mulighed for at tillade udvidede butikstider i  

 haveforeninger, i trafikknudepunkter, i forbindelse med store turistbesøg  

 m.m. har givet anledning til problemer, hvad de mange sager indbragt for  

 tilsynsrådene vidner om.
Disse dispensationsbestemmelser er blevet  

 underkastet en meget forskellig - og til tider yderst liberal - fortolkning i  

 de enkelte kommuner.
Der er herved skabt konkurrenceforvridende skel mellem  

 butikker i og butikker uden for dispensationsområderne.
Forsøget med frikommuner, som startede i midten af 1980-erne, giver  

 frikommunerne mulighed for på alle hverdage at fravige de gældende regler i  

 lov om butikstid.
Ved sådanne forsøg skal i videst muligt omfang undgås  

 konkurrenceforvridning i forhold til butikker beliggende i tilstødende  

 kommuner.
I praksis har det været næsten umuligt at undgå en vis  

 konkurrenceforvridning.
 4. Lovforslagets indhold.
Ved lovforslaget ophæves den gældende lov om butikstid.
Ifølge  

 lovforslaget kan alle butikker herefter selv fastsætte deres åbningstider.  

 Butikkerne får mulighed for ubegrænset åbningstid alle ugens hverdage  

 herunder lørdag.
Søn- og helligdage samt grundlovsdag og juleaftensdag er som  

 udgangspunkt lukkedage. Åbningsforbudet på søn- og helligdagene gælder dog  

 kun i det omfang, kommunalbestyrelsen ikke tillader butiksåbent i kommunen.  

 Det er således overladt til kommunalbestyrelsens beslutning, om f.eks. biler,  

 blomster og konfekturevarer skal kunne sælges i kommunen på søn- og  

 helligdage m.v.
 Fortsat adgang til søn- og helligdagsåbent i bl.a. sommerhusområder  

 tilgodeses ved kommunalbestyrelsens mulighed for at tillade butiksåbent på  

 disse dage.
Ved forslaget er de mest nødvendige varer helt friholdt af bestemmelserne  

 om åbningsforbud og kommunalbestyrelsens adgang til at indskrænke  

 åbningstiden.
Herved sikres, at der også på søn- og helligdage m.v. kan købes  

 f.eks. brændstof.
 Lovforslaget overflødiggør de gældende sortimentsbestemmelser samt de  

 fleste af de gældende undtagelses- og dispensationsbestemmelser i lov om  

 butikstid.
Der er landet over og fra butik til butik forskellige behov og  

 begrundelser for de ønskede åbningstider.
Blandt andet derfor overlades det  

 til den enkelte butik at fastsætte åbningstid.
Forslaget giver endvidere de enkelte kommunalbestyrelser ret til at træffe  

 beslutning om begrænsninger i åbningstiden på alle hverdage.  

 Kommunalbestyrelsen vil således kunne bestemme, at der om lørdagen skal  

 holdes lukket en del af dagen.
Søn- og helligdage m.v. er derimod som  

 udgangspunkt lukkedage, men kommunalbestyrelsen kan undtage herfra.
Herved  

 tilgodeses lokalsamfundenes behov og holdninger.
Behovet og interessen afhænger af detailhandlens og forbrugernes ønsker i  

 de enkelte områder af landet og kan endvidere være afhængigt af antallet af  

 turister, grænsehandel m.m.
Det beror derfor i høj grad på et lokalt skøn, i  

 hvilket omfang butikkerne har behov for at holde åbent f.eks. alle ugens syv  

 dage, ligesom hensynet til den lokale udvikling i butiksstrukturen kan spille  

 ind.
 Lovforslaget viderefører således den decentralisering af  

 opgavevaretagelsen, som skete ved ændringen af lov om butikstid i 1989, hvor  

 bl.a. den supplerende butikstid blev udvidet og »lang lørdag«  

 indført.
 Uanset de foreslåede beføjelser for kommunalbestyrelsen til lokalt at  

 regulere åbningstiderne er det forventningen, at kommunalbestyrelserne som  

 altovervejende hovedregel ikke vil begrænse de indkøbsmuligheder, forbrugerne  

 har efter den hidtil gældende butikstidslovgivning.
Med lovforslaget ophæves bestemmelsen, hvorefter kun visse organisationer,  

 foreninger m.v. har adgang til at begære påtale.
Dette har været et ønske fra  

 flere organisationers side.
Næringslovens regler for handlende gælder fortsat.
Således skal  

 detailhandlende stadig have fast forretningssted, medmindre de kun handler  

 med sådanne varer, som falder ind under næringslovens regler om omførsel.
Det  

 er alene detailhandlende med fast forretningssted, som er omfattet af  

 lovforslaget.
 5. Høringer m.m.
 Lovforslaget har været sendt i høring hos Arbejdsministeriet,  

 Boligministeriet, Energiministeriet, Finansministeriet, Fiskeriministeriet,  

 Forsvarsministeriet, Indenrigsministeriet, Justitsministeriet,  

 Kirkeministeriet, kommunikationsministeren, Kulturministeriet,  

 Landbrugsministeriet, Miljøministeriet, Skatteministeriet, Socialministeriet,  

 Statsministeriet, Sundhedsministeriet, Trafikministeriet,  

 Udenrigsministeriet, Undervisningsministeriet, Økonomiministeriet,  

 Forbrugerrådet, Dansk Industri, Håndværksrådet, Danmarks Turistråd, Turismens  

 Fællesråd, Det Danske Handelskammer, HK/Handel, Butik og Kontor  

 Arbejdsgiverforeningen, Detailhandelens Fællesråd, De Samvirkende  

 Købmandsforeninger i Danmark, Landsforeningen Loyal Handel, Danske  

 Andelsselskaber, Arbejderbevægelsens Erhvervsråd, Det Kooperative  

 Fællesforbund, Fællesforeningen for Danmarks Brugsforeninger, Dansk Textil  

 Union, Danmarks Isenkræmmerforening, Danske Kioskers Centralforening, Dansk  

 Is- og Konfektureforening, Dansk Blomsterhandlerforening, Centralforeningen  

 af Benzinforhandlere i Danmark, Danmarks Automobilforhandler Forening, Dansk  

 Automat Brancheforening, Kommunernes Landsforening, Amtsrådsforeningen i  

 Danmark, Københavns Magistrat, Frederiksberg kommunalbestyrelse, Foreningen  

 af politimestre i Danmark, Politidirektøren i København, Københavns City  

 Center, Danmarks Frugthandlere, Danske Slagtermestres Landsforening,  

 Oliebranchens Fællesrepræsentation, Dansk Fødevareråd, Funktionærernes og  

 Tjenestemændenes Fællesråd, De Danske Landboforeninger, Danske  

 Husmandsforeninger, Statens Husholdningsråd, Dansk Arbejdsgiverforening,  

 Landsorganisationen i Danmark, Finansrådet, Statstjenestemændenes  

 Centralorganisation I, Statstjenestemændenes Centralorganisation II,  

 Finansforbundet, Danmarks Sparekasseforening, Finanssektorens  

 Arbejdsgiverforening, Realkreditrådet, AssurandørSocietetet og Vin- og  

 Tobakshandlernes Landsforening.
 6. Administrative og økonomiske konsekvenser.
 Vedtagelsen af lovforslaget vil medføre en forenkling i forhold til det  

 gældende system, idet de mange undtagelser og dispensationer, som i medfør af  

 lov om butikstid gives af kommunalbestyrelserne, politimestrene og Erhvervs-  

 og Selskabsstyrelsen, afløses af enklere, mere generelle bestemmelser.  

 Forslaget kan, afhængigt af hvor fleksibelt kommunalbestyrelsen administrerer  

 lovforslaget, medføre administrative lettelser for kommunalbestyrelserne,  

 ligesom det i mindre omfang forventes at medføre administrative lettelser for  

 politiet.
 Forslaget vil ikke medføre udgifter for erhvervslivet, der gennem  

 muligheden for mere fleksible åbningstider vil kunne tilrettelægge  

 åbningstiderne efter lokale behov.
Bemærkninger til lovforslagets enkelte bestemmelser Til § 1 § 1 fastslår lovens hovedregel.
Efter bestemmelsen kan butikkerne selv fastsætte deres åbningstider.
Det  

 er således muligt for butikker at holde åbent hele døgnet, hvis de ønsker  

 dette.
 Lovforslaget omfatter alene varer, der sælges fra fast forretningssted.  

 Fast forretningssted er varige udsalgssteder, jf. næringslovens § 10, stk. 2.  

 Er der givet tilladelse efter næringsloven til salg på messer, kortvarige  

 udstillinger, dyrskuer, festivaler, omrejsende forlystelseshaver m.v., er  

 dette salg ikke omfattet af lovforslaget.
Butikker omfatter, ligesom i lov om butikstid, salgs- og  

 udleveringssteder, herunder boder og stadepladser.
Lagre og håndværkeres salg  

 fra lagre vil være omfattet af forslaget, når disse fungerer som salgs- eller  

 udleveringssted.
Fordeling af varer fra andelsforeninger er tillige omfattet  

 af lovforslaget, når fordeling foregår fra salgs- eller udleveringssted.
Salg fra automater er ikke omfattet af lovforslaget.
Heller ikke salg fra  

 restaurationsvirksomheder er omfattet af lovforslaget.
Disse virksomheder  

 omfattes af restaurationslovens bestemmelser.
 I stk. 2 er fastsat, at apoteker ikke er omfattet af loven, idet  

 apotekers og apotekenheders åbningstider er reguleret i lov om  

 apoteksvirksomhed.
Til § 2 Forslagets § 2, stk. 1, er en undtagelse til § 1. Ifølge stk. 1  

 skal butikker holdes lukket på søn- og helligdage samt grundlovsdag og  

 juleaftensdag.
Undtagelserne er begrundet dels i hensynet til kirkens  

 højtider, dels i hensynet til de butiksansatte og forbrugerne.
Efter stk. 2 kan kommunalbestyrelsen undtage fra reglen i stk. 1 og  

 tillade butiksåbent på søn- og helligdage.
Bestemmelsen muliggør en fleksibel  

 tilpasning af lovens regel om søn- og helligdagslukning til lokale behov i  

 den enkelte kommune.
Kommunalbestyrelsen kan bestemme, på hvilke af disse  

 dage kommunenes butikker må holdes åbne og hvor længe.
Endvidere kan  

 kommunalbestyrelsen bestemme, om en sådan tilladelse skal gælde for alle  

 eller kun for visse butikker i kommunen, f.eks. afhængig af geografisk  

 beliggenhed eller butikstype.
Kommunalbestyrelsen kan også begrænse en  

 tilladelse til at gælde bestemte varegrupper.
Bestemmelsen overflødiggør en  

 række af de gældende dispensationsregler i lov om butikstid.
Forlystelseshaver, dyreparker o.lign. er ikke undtaget fra bestemmelsen i  

 stk. 1. Fastliggende tivolier og zoologiske haver er eksempler herpå.
Såfremt  

 man ønsker herfra at foretage detailsalg på søn- og helligdagene, må  

 kommunalbestyrelsen give tilladelse i medfør af stk. 2.
Til § 3 § 3 giver kommunalbestyrelsen mulighed for at begrænse  

 åbningstiden for butikker alle ugens hverdage.
Kommunalbestyrelsen kan  

 begrænse åbningstiden på forskellige måder, f.eks. for samtlige butikker, for  

 visse kategorier af butikker og/eller varer eller for butikker i bestemte  

 områder.
Kommunalbestyrelsen kan herved varetage lokale hensyn.
 Det forudsættes, at kommunalbestyrelsen ved beslutninger om udvidelser  

 eller begrænsninger efter forslagets § 2, stk. 2, og § 3 hører de berørte  

 parter og lader konkurrencemæssige hensyn indgå.
Til § 4 Forslagets § 4 sikrer, at de mest nødvendige varer, herunder  

 brændstof, kan sælges på de dage, hvor der efter forslagets §§ 2 og 3 gælder,  

 eller af kommunalbestyrelsen er fastsat, begrænsninger i åbningstiden.
Det er  

 i så fald op til de enkelte butikker at sikre, at andre varer end de tilladte  

 ikke sælges.
Bestemmelsen, som er udtømmende, omfatter:
 1) Brændstof og tilbehør til motorkøretøjer, skibe og luftfartøjer.
2) Proviant til skibe og luftfartøjer samt til lastmotorkøretøjer i  

 langturstrafik.
Ved »proviant« forstås i dette forslag kun  

 levnedsmidler.
 3) Brændsel.
 4) Aviser, brød og mejeriprodukter.
 Hvis der fra en butik sælges andre varer end de tilladte, kan indehaveren  

 straffes med bøde i medfør af § 6.
Til § 5 Af hensyn til både detailhandlen og forbrugerne i de enkelte kommuner er  

 det i denne bestemmelse foreslået, at kommunalbestyrelsens beslutninger om  

 henholdsvis udvidelser og indskrænkninger af butikstiden efter forslagets §§  

 2 og 3 skal offentliggøres i det eller de lokale blade.
Dette skal for hver  

 enkelt beslutning ske mindst 2 gange før ikrafttræden.
Dækkes en kommune af  

 flere blade, er det tilstrækkeligt med en offentliggørelse i et af disse.
 Finder kommunalbestyrelsen, at denne offentliggørelse ikke er  

 tilstrækkelig, skal den selv sørge for, at kommunens borgere på anden  

 passende måde får de nødvendige oplysninger om de beslutninger, som  

 kommunalbestyrelsen træffer i medfør af denne lov.
Til § 6 Bestemmelsen i stk. 1 omhandler sanktionerne ved overtrædelse af  

 lovforslagets bestemmelser og bestemmelser fastsat af kommunalbestyrelsen.  

 Reglen i lov om butikstid om begrænset påtaleret er udeladt i lovforslaget.  

 På grund af den forenkling, der sker ved lovforslaget, er det ikke nødvendigt  

 at forbeholde påtaleretten for bestemte organisationer o.lign.
Overtrædelse  

 af forbudet mod detailsalg på søn- og helligdage m.v. samt bestemmelser  

 fastsat af kommunalbestyrelsen er herefter undergivet offentlig påtale.
En  

 enkeltperson eller en organisation, som mener at have konstateret en  

 overtrædelse, kan herefter indgive anmeldelse til politiet.
 Da forslagets bestemmelser også vil gælde offentlige institutioners  

 virksomhed, er det indføjet i stk. 2, at bødeansvar tillige kan  

 pålægges staten eller en kommune, herunder også en amtskommune eller et  

 kommunalt fællesskab.
Til § 7 Det tilstræbes, at loven kan træde i kraft den 1. juli 1993. Det er herved  

 muligt i forbindelse med overenskomstforhandlingerne i foråret 1993 at tage  

 højde for lovforslagets liberalisering af reglerne om åbningstider.
For at  

 sikre, at overenskomstforhandlingerne kan afsluttes fuldt ud inden lovens  

 ikrafttræden, foreslås det, at ikrafttrædelsestidspunktet fastsættes af  

 industriministeren.
 Da visse kommuner allerede har fastsat bestemmelser om åbningstid i  

 forbindelse med frikommuneforsøg, er det i stk. 3 fastsat, at  

 frikommuneregulativerne forbliver i kraft til 31. december 1993. Kommunerne  

 har dog samme mulighed som hidtil for at ophæve regulativet før denne dato,  

 hvis de ønsker dette.
