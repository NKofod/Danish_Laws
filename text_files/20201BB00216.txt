Fremsat den 9. marts 2021 af Merete Scheelsbeck (KF), Brigitte Klintskov Jerkel (KF), Mona Juul (KF), Marcus Knuth (KF) og Søren Pape Poulsen (KF) Forslag til folketingsbeslutning om at sænke selskabsskatten Folketinget pålægger regeringen at fremsætte et lovforslag inden udgangen af 2021, der sænker selskabsskatten fra 22 til 21 pct. i 2021 og gradvis sænker selskabsskatten til 19 pct. i 2025.
Bemærkninger til forslaget Formålet med beslutningsforslaget er at sikre, at det er attraktivt at drive virksomhed i Danmark.
Erhvervslivet spiller en essentiel rolle i finansieringen af den danske velfærdsstat.
Det er vigtigt, at der sikres bedre rammer for virksomheder i Danmark, hvad enten der er tale om de mange små og mellemstore virksomheder eller de store internationale selskaber.
Danske virksomheder skal have de bedste vilkår for at kunne skabe værdi i Danmark og konkurrere med virksomheder i resten af verden.
Når virksomhederne betaler mindre i selskabsskat, øger de investeringerne og dermed produktiviteten i den private sektor.
Det vil afspejle sig i højere lønninger og flere arbejdspladser, uden at uligheden stiger.
Alle vil ifølge Skatteministeriet få en indkomststigning af lavere selskabsskat (folketingsåret 2019-20, Skatteudvalget  alm. del, svar på spørgsmål 539).
Vigtigheden af gode rammer for erhvervslivet er blevet endnu tydeligere i kølvandet på coronakrisen.
Mange af landets virksomheder har været hårdt ramt af nedlukningen og er økonomisk pressede.
Vi skal for alt i verden sikre, at vi stadig har et robust og velfungerende erhvervsliv, også på den anden side af krisen.
Derfor foreslår Det Konservative Folkeparti, at selskabsskatten i 2021 sænkes fra 22 til 21 pct. og frem mod 2025 gradvist sænkes til 19 pct.
En lavere selskabsskat vil styrke Danmarks konkurrenceevne og både skabe og tiltrække virksomheder.
Skattelettelsen kan bl.a. finansieres gennem arbejdsmarkedsreformer.
Det Konservative Folkeparti har i forbindelse med sit finanslovsforslag for 2021 fremlagt et detaljeret udspil, der anviser konkret finansiering.
Skriftlig fremsættelse Merete Scheelsbeck (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sænke selskabsskatten.
(Beslutningsforslag nr.
B 216) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
