Skriftlig fremsættelse (28. marts 2019) Udlændinge- og integrationsministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om integrationsgrunduddannelse (IGU) og lov om Arbejdsgivernes Uddannelsesbidrag (Videreførelse af IGU-ordningen og EGU-bonusordningen) (Lovforslag nr.
L 217) Lovforslaget udmønter trepartsaftalen af 25. februar 2019 mellem regeringen og arbejdsmarkedets parter om forlængelse af integrationsgrunduddannelsen (IGU) i en treårig periode.
Regeringen og arbejdsmarkedets parter indgik i 2016 en trepartsaftale om arbejdsmarkedsintegration, der satte rammerne for en vellykket integration af flygtninge og familiesammenførte.
Aftalen havde bl.a. til hensigt at understøtte virksomhederne og kommunernes bidrag til at realisere regeringens mål om, at hver anden flygtning og familiesammenført skal være i arbejde efter tre års ophold i landet.
Som en central del heraf blev der indgået aftale om integrationsgrunduddannelsen (IGU) som en treårig forsøgsordning, der via praktisk oplæring i en virksomhed og skoleundervisning med faglig opkvalificering og danskuddannelse skulle sikre mulighed for arbejde og opkvalificering for flygtninge og familiesammenførte, hvis kvalifikationer og produktivitet endnu ikke stod mål med kravene på det danske arbejdsmarked.
IGU-ordningen fungerer således som en trædesten til beskæftigelse på almindelige arbejdsmarkedsvilkår.
 Lovforslaget indeholder på den baggrund forslag om at forlænge IGU-ordningen frem til og med den 30. juni 2022.
 Lovforslaget indeholder endvidere forslag om mulighed for en aftalebaseret forlængelse ved barselsperioder eller længerevarende sygdom, forslag om at indarbejde den nuværende refusionsordning om dækning af udgifter til kost og logi i IGU-loven samt præcisering af vilkårene for IGU-ansættelse i forlængelse af ordinær ansættelse i samme virksomhed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
