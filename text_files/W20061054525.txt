Indberetning af fejludlevering af medicin fra apotek Nævnet fandt grundlag for at kritisere apotekeren for hans ekspedition af medicinen den 16. december 2003.
 Nævnet lagde herved vægt på, at apotekeren ved fremfinding af det ordinerede præparat ikke i tilstrækkelig grad kontrollerede, hvorvidt det var det ordinerede præparat, han reelt havde fundet frem.
 Nævnet fandt videre grundlag for at kritisere farmakonomen for hendes ekspedition af medicinen den 16. december 2003, idet hun ved udleveringen af medicinen ikke sikrede, at der var overensstemmelse mellem recepten og det fremfundne lægemiddel.
 Nævnet fandt derimod ikke grundlag for at kritisere apotekeren for hans tilrettelæggelse af apotekets arbejdsgange og rutiner forud for ekspeditionen af medicinen den 16. december 2003, idet der forelå instrukser på, hvorledes magistrelt fremstillede produkter skulle ekspederes og kontrolleres.
