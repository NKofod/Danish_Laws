Ankestyrelsens principafgørelse 116-10 om hørehandicap - tidsubegrænset tolkning - samfundslivet - timebank - privatlivet - klubmøde Resume:
Tolkning i forbindelse med deltagelse i et orienterende møde i fodboldklub kunne ikke bevilges som tidsubegrænset tolkning.
Den søgte tolkning henhørte under timebanken.
 Ankestyrelsen lagde vægt på, at den ønskede tolkning ikke var en aktivitet, som var nødvendig for at kunne deltage i samfundslivet på lige fod med andre borgere, men at deltagelsen i klubmødet i det væsentligste måtte anses for at være en interessebaseret aktivitet, som henhørte under timebanken.
 Love:
Lov om tolkning til personer med hørehandicap - lovbekendtgørelse nr. 1503 af 27. december 2009 - § 10, § 11 og § 12 Bekendtgørelser:
Socialministeriets bekendtgørelse nr. 416 af 21. april 2010 om aktiviteter med tidsubegrænset tolkning til personer med hørehandicap - § 1 Afgørelse:
 Ankestyrelsen har i møde truffet afgørelse i din sag om tolkning til klubmøde i din fodboldklub.
 Resultatet er:
 Du har ikke ret til tidsubegrænset tolkning under din deltagelse i orienterende møde i din fodboldklub den 11. januar 2010.
 Vi er således kommet til samme resultat som Den Nationale Tolkemyndighed.
Begrundelse Ved afgørelsen er lagt vægt på, at den ønskede tolkning til klubmødet i din fodboldklub ikke er en aktivitet, der er nødvendig for at kunne deltage i samfundslivet på lige fod med andre borgere.
Deltagelsen i klubmødet må i det væsentligste anses for at være en interessebaseret aktivitet, således at tolkningen til mødet henhører under timebanken.
 Der kan ydes tidsubegrænset tolkning til aktiviteter, der er nødvendige for, at personer med hørehandicap kan deltage i samfundslivet på lige fod med andre borgere.
I bekendtgørelse nr. 1535 af 27. december 2009 er herefter nærmere fastsat, hvilke aktiviteter der ydes tidsubegrænset tolkning til.
Bekendtgørelsen opregner i listeform aktiviteter med tidsubegrænset tolkning.
I tilslutning hertil er opregnet en række eksempler på sådanne aktiviteter.
Deltagelse i klubmøder i fodboldklub er ikke nævnt blandt de aktiviteter som giver adgang til tidsubegrænset tolkning.
Det er i bemærkningerne til tolkeloven anført, at der skal gives tolkning til aktiviteter, der er nødvendige for at deltage i samfundslivet og ved sociale aktiviteter.
Ved sociale aktiviteter forstås eksempelvis deltagelse i private begivenheder og andre sociale arrangementer.
Med samfundslivet forstås i denne sammenhæng tolkninger, der er afgørende for, at mennesker med hørehandicap kan deltage på lige fod i samfundet med alle andre.
Samfundslivet skal i den forbindelse ses som modstykket til privatlivet, altså hvor aktiviteter har en samfundsmæssig eller almen betydning.
Samfundslivet har, til forskel for privatlivet, betydning for flere eller for en bestemt kreds af borgere.
I bemærkningerne anføres endvidere, at den enkelte tolkebruger udover tidsubegrænset tolkning har en timebank, som vedkommende selv kan prioritere.
Disse tolkninger kan tolkebrugeren for eksempel vælge at bruge til aktiviteter af mere interessebaseret karakter.
I lovforslagets bemærkninger er i denne forbindelse yderligere anført, at det for eksempel hører til privatlivet, om en person ønsker at spille tennis i den lokale fodboldklub.
Derimod hører det til samfundslivet at søge indflydelse i klubbestyrelsen, som er med til at definere tennisklubbens rolle i forhold til nærmiljøet.
Oplysninger i sagen Vi har afgjort sagen på grundlag af:
 De oplysninger, som forelå da Den Nationale Tolkemyndighed traf afgørelse i sagen  Tolkemyndighedens afgørelse af 7. januar 2010  Klagen til Ankestyrelsen af 15. januar 2010  Supplerende oplysninger om klubmødet af 29. marts 2010  Tolkemyndighedens genvurdering af 3. februar 2010 Den Nationale Tolkemyndighed har truffet afgørelse om, at tolkningen til fodboldmødet ikke er omfattet af tidsubegrænset tolkning og har begrundet afgørelsen med, at den omhandlede aktivitet i forbindelse med sport, ikke er omfattet af bekendtgørelse nr. 1535 af 27. december 2009 om aktiviteter med tidsubegrænset tolkning.
 Du har i klagen anført, at din timebank bliver hurtigt brugt, hvis der ikke gives adgang til tidsubegrænset tolkning i forbindelse med dine fodboldaktiviteter.
