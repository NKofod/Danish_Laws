 Monopoltilsynet pålagde Møbelfabrikantforeningen at ændre foreningens  

 vedtægter således, at medlemskab af Dansk Møbelindustri ikke automatisk  

 udelukker fra medlemskab af Møbelfabrikantforeningen og dermed også fra at  

 udstille på Den danske Møbelmesse i Bella Centret.
 Monopol-ankenævnet stadfæstede pålægget, idet den omhandlede  

 bestemmelse fandtes at medføre konkurrencebegrænsning gennem urimelig  

 indskrænkning og urimelig ulighed i vilkårene for erhvervsudøvelsen.
År 1981, den 2. april, blev i sagen j.nr. 43/80, Møbelfabrikantforeningen  

 i Danmark, afsagt sålydende KENDELSE:
I skrivelse af 14. november 1980 har landsretssagfører M.
Hess-Petersen  

 som advokat for Møbelfabrikantforeningen i Danmark klaget over en af  

 monopoltilsynet ved skrivelse af 5. november 1980 truffet afgørelse, hvorved  

 det blev pålagt Møbelfabrikantforeningen at praktisere foreningens vedtægter  

 således, at medlemsskab af Foreningen Dansk Møbelindustri ikke automatisk  

 udelukker medlemskab af Møbelfabrikantforeningen.
 Ved skrivelse af 24. februar 1981 er Foreningen Dansk Møbelindustri  

 v/landsretssagfører Erik Jensen indtrådt i sagen til støtte for  

 monopoltilsynet.
 Klagerne har nedlagt påstand om, at pålægget ophæves.
 Monopoltilsynet har påstået afgørelsen stadfæstet.
 Over for nævnet er der redegjort for sagen i indlæg af 14. november 1980  

 og 16. februar 1981 fra klagerne, i indlæg af 8. december 1980 fra  

 monopoltilsynet og i indlæg af 24. februar 1981 fra biintervenienten.  

 Parterne og biintervenienten er gjort bekendt med hinandens indlæg.
 Sagen har været behandlet på nævnets møde den 16. marts 1981. På mødet var  

 parterne og biintervenienten repræsenteret og udtalte sig.
Den påklagede afgørelse er indeholdt i sålydende skrivelse af 5. november  

 1981 fra monopoltilsynet til landsretssagfører M.
Hess-Petersen:
 »Under henvisning til tidligere brevveksling og forhandlinger  

 vedrørende Møbelfabrikantforeningen i Danmark's betingelser for adgang til at  

 udstille på møbelmessen i Bella Center, senest Deres skrivelse af 6. oktober  

 1980, skal man herved meddele, at sagen har været behandlet på monopolrådets  

 møde den 5. november 1980.
 Monopolrådet har fundet, at reglen i § 3, stk. 1, 2. punktum, i  

 møbelfabrikantforeningens vedtægter, således som den praktiseres over for  

 medlemmer af foreningen Dansk Møbelindustri, medfører eller må antages at  

 ville medføre en urimelig indskrænkning i den frie erhvervsudøvelse eller  

 urimelig ulighed i vilkårene for erhvervsudøvelsen, jfr. monopollovens § 11,  

 stk. 1.
 Da det ikke ved forhandling er lykkedes at få foreningen til at acceptere  

 at ville ændre praktiseringen af den pågældende bestemmelse, skal man herved  

 i henhold til monopollovens § 12, stk. 2, pålægge Møbelfabrikantforeningen i  

 Danmark senest den 13. november 1980 fremtidig at praktisere bestemmelsen i  

 foreningens vedtægters § 3.1: »Det er en betingelse for medlemskab, at  

 den pågældende ikke er medlem af, tilknyttet eller i samarbejde med en  

 organisation, sammenslutning, virksomhed eller lignende, som varetager  

 opgaver henhørende under § 2 på en sådan måde, at foreningens interesser  

 skades«, således at medlemskab af foreningen Dansk Møbelindustri ikke  

 automatisk udelukker medlemskab af Møbelfabrikantforeningen, medmindre  

 foreningen i stedet ønsker at ophæve bestemmelsen.
 Om grundlaget for rådets afgørelse henvises til vedlagte referat til  

 rådets møde, hvori efter sædvanlig praksis er udeladt direktoratets  

 indstilling.
 Meddelelse om, at pålægget er efterkommet, bedes indsendt hertil inden den  

 13. november 1980.
Det tilføjes, at Møbelfabrikantforeningen i Danmark og foreningen Dansk  

 Møbelindustri samtidig er underrettet i overensstemmelse med ovenstående.' Om sagens baggrund er det oplyst, at de danske møbelfabrikanter er  

 organiseret i 2 brancheforeninger - Møbelfabrikantforeningen i Danmark (MF)  

 og Foreningen Dansk Møbelindustri (DMI). Møbelfabrikantforeningen i Danmark  

 er stiftet i 1933 og har fra 1949 arrangeret Den danske Møbelmesse (DDMM) i  

 Bella Centret hvert år i maj måned.
Foreningen Dansk Møbelindustri har siden  

 sin oprettelse i 1963 hvert år i august måned afholdt en møbelmesse i  

 Herning.
Forholdet mellem MF og DMI var i en årrække ret problemfrit.
DMI arbejdede  

 i det væsentlige med at afholde Herning-messen, og mange af MF's medlemmer  

 var medlemmer af DMI, hvorved de fik en rabat på deltagelse i Herning-messen.  

 I 1970erne påtog DMI sig almindelig brancheforeningsvirksomhed, og herved  

 opstod en vis »dobbeltdækning« mellem de to foreninger.
Blandt  

 andet på denne baggrund blev der i 1976 gennemført en tilføjelse til MF's  

 vedtægter, så § 3, stk. 1, fik følgende ordlyd:
»Som aktive medlemmer af foreningen kan optages personer,  

 interessentskaber og aktieselskaber, hvis virksomhed efter foreningens skøn  

 klart kan karakteriseres som produktion af møbler, fortrinsvis til  

 videreforhandling.
Det er en betingelse for medlemskab, at den pågældende  

 ikke er medlem af, tilknyttet eller i samarbejde med en organisation,  

 sammenslutning, virksomhed eller lignende, som varetager opgaver henhørende  

 under § 2 på en sådan måde, at foreningens interesser skades.« Det var en betingelse for at udstille på messen i Bella-Centret, at  

 udstillerne var medlem af Møbelfabrikantforeningen.
Denne betingelse kunne  

 DMI's medlemmer ikke opfylde, fordi § 3, stk. 1, i MF's vedtægter afskar  

 DMI's medlemmer fra medlemskab af foreningen.
 Ved monopoltilsynets skrivelse af 28. juni 1979 blev det pålagt MF at  

 ophæve kravet om medlemskab af MF som betingelse for at udstille på messen i  

 Bella-Centret.
 Denne afgørelse blev af MF indbragt for monopol-ankenævnet, der i sin  

 kendelse af 8. juli 1980 fastslog, at kravet om, at udstillere på messen i  

 Bella-Centret skulle være medlemmer af MF, ikke »medfører de i  

 monopollovens § 11 omhandlede skadelige virkninger, såfremt adgangen til  

 medlemskab af denne forening står åben for alle, der opfylder rimelige og  

 sagligt begrundede betingelser«.
 Herefter udstedte monopoltilsynet det oven for citerede pålæg af 5.  

 november 1980, hvorefter MF skal praktisere foreningens vedtægter således, at  

 medlemskab af Foreningen Dansk Møbelindustri ikke automatisk udelukker  

 medlemskab i Møbelfabrikantforeningen.
Klagerne har til støtte for deres påstand bl.a. anført, at en forening kun  

 kan arbejde, hvis den har sine medlemmers fulde opbakning.
Medlemmer, der  

 samtidig står som medlemmer af DMI, kan ikke være fuldt loyale over for MF,  

 da de to foreninger konkurrerer.
Foreningerne er begge fuldt ud leveringsdygtige som brancheforeninger, og  

 den møbelfabrikant, som i dag er medlem af DMI, men som ønsker at udstille på  

 DDMM og følgelig må melde sig ind i MF og dermed på grund af MF's vedtægter  

 må melde sig ud af DMI, lider hverken objektivt eller subjektivt nogen skade  

 ved dette foreningsskifte.
De to foreninger er endvidere lige store, idet de  

 begge har ca. 300 medlemmer.
Intet medlem kan være loyalt mod begge foreninger.
De to foreninger  

 henvender sig til samme kreds af erhvervsdrivende.
Succes for den ene  

 forening med hensyn til en aktivitet vil alt andet lige være ensbetydende med  

 mindre succes for den anden forening og dens medlemmer inden for samme felt.
Gennem 1. halvdel af 1970erne følte MF sig stadig mere berørt af den  

 konkurrence, der påførtes foreningen og dens medlemmer af DMI.
Forholdet  

 forværredes ved, at DMI i 1975 plagierede MF's oplysningsbog om danske  

 møbelhandleres soliditet m.v.
Sagen blev indbragt for retten og blev i 1977  

 forligt, efter at DMI havde erkendt, at brugen af bogens oplysninger var  

 uberettiget.
Fra 1978 har DMI reklameret i udlandet for Herning-messen under navnet  

 »Danish Furniture Fair«, uanset at MF havde registreret mærket  

 »Den Danske Møbelmesse«.
Også denne sag blev indbragt for retten og  

 sluttet i 1980 ved et forlig, hvorved DMI forpligtede sig til at ophøre med  

 at anvende betegnelsen.
Alligevel anvender DMI navnet »Danish Furniture  

 Fair« for Herningmessen i KRAK's eksporthåndbog for 1980-81.
 DMI's medlemmer støtter ved deres medlemskab af foreningen de  

 ulovligheder, DMI begår mod MF, og det ville derfor være urimeligt, om MF  

 skulle acceptere medlemmer af DMI som medlemmer af MF.
At dobbeltmedlemskab vil være umuligt i praksis fremgår også af  

 bestemmelsen i § 2, stk. 3, i DMI's vedtægter.
Ifølge denne bestemmelse har  

 medlemmerne »pligt til at foretage anmeldelse i  

 betalingsstandsningsboer, likvidations- og konkursboer igennem  

 foreningskontoret«.
Der påbydes her en ubetinget loyalitetspligt, som  

 forhindrer et dobbeltmedlem i at foretage anmeldelse af sin fordring i et af  

 de nævnte boer gennem MF, skønt denne forening ifølge sine vedtægter yder  

 medlemmerne tilsvarende bistand.
Ifølge § 5, sidste stk., i DMI's vedtægter kan der til foreningens  

 bestyrelse »ikke vælges personer, som er eller bliver medlem af anden  

 forening, der afholder møbeludstillinger«.
Bestemmelsen tager direkte  

 sigte på parallelt medlemskab af MF.
Hermed har DMI tydeligt erkendt, at der  

 foreligger et konkurrenceforhold mellem de to foreninger.
MF har i flere år varetaget de danske udstilleres interesse på møbelmessen  

 i Køln, uanset om udstillerne var medlemmer af MF.
DMI har nu meddelt, at  

 foreningen for fremtiden vil varetage sine medlemmers interesse på messen.  

 Denne beslutning medfører en opdeling af den danske stand på messen til skade  

 for samtlige danske udstillere.
Også ved denne beslutning har DMI gjort det  

 klart, at medlemmer ikke kan være loyale over for to foreninger.
MF ønsker ikke at udelukke medlemmer af andre organisationer inden for  

 møbelbranchen, såfremt disse organisationer udøver deres virksomhed på en  

 måde, der ikke skader MF.
Bestemmelsen i vedtægternes § 3, stk. 1, er hidtil  

 kun anvendt over for medlemmer af DMI.
MF ønsker, at det må stå enhver møbelfabrikant frit, hvilken organisation  

 han ønsker at være medlem af.
En regel, hvorefter medlemskab af MF er  

 uforeneligt med medlemskab af DMI, medfører ikke urimelig indskrænkning i den  

 frie erhvervsudøvelse eller urimelig ulighed i vilkårene for  

 erhvervsudøvelsen som omhandlet i monopollovens § 11. Monopoltilsynets pålæg  

 om en ændret praktisering af § 3, stk. 1, i foreningens vedtægter må derfor  

 ophæves.
 Monopoltilsynet har til støtte for sin påstand bl.a. anført, at det  

 fremgår af monopol-ankenævnets kendelse af 8. juli 1980, at MF's begrænsning  

 af adgangen til at udstille på DDMM er omfattet af monopollovens § 2.  

 Tilsynet finder endvidere, at udelukkelsen af DMI's medlemmer fra medlemskab  

 i MF medfører en urimelig konkurrencebegrænsning som omhandlet i  

 monopollovens § 11.
Monopoltilsynet anfører, at det er vanskeligt at se, at det kan skade MF,  

 at en del af foreningens medlemmer samtidig er medlemmer af DMI.
Medlemmer af  

 DMI får en rabat på standlejen på Herning-messen, der selv for en lille stand  

 overstiger medlemskontingentet, og indmeldelse i DMI vil derfor i mange  

 tilfælde medføre et indtægtstab for DMI.
MF har imidlertid over for  

 monopoltilsynet givet udtryk for, at man ikke ønsker, at DMI får for mange  

 medlemmer, idet DMI dermed får forøget autoritet i forhold til myndigheder  

 m.v.
Når klagerne har anført, at monopoltilsynets pålæg skulle svække MF's  

 aktiviteter og betydningen af det arbejde, foreningen udfører for sine  

 medlemmer, forekommer det ikke overbevisende.
De to foreninger har stort set  

 samme formålsbestemmelse, og såfremt resultatet af adgangen til  

 dobbeltmedlemskab bliver en udvidelse af begge foreningers medlemstal, sker  

 der en styrkelse af begge foreninger.
Monopoltilsynet er enigt med klagerne i, at en forening som MF kan  

 udelukke en person fra medlemskab af foreningen, hvis den pågældende har  

 handlet illoyalt over for foreningen, men tilsynet finder ikke, at man  

 generelt kan hævde, at alle medlemmer af DMI vil være ude af stand til at  

 optræde loyalt over for MF.
Der er i nærværende sag tale om, at to  

 brancheforeninger konkurrerer om at levere visse ydelser til  

 møbelfabrikanter.
Det kan ikke være monopoltilsynets opgave at varetage en  

 forenings ønske om loyalitet fra medlemmerne.
Derimod er det efter  

 monopollovens § 1 tilsynets pligt at sikre de bedst mulige vilkår for den  

 frie erhvervsudøvelse.
For at sikre dette må tilsynets pålæg stadfæstes.
Biintervenienten har tilsluttet sig det af monopoltilsynet anførte og  

 tilføjet, at MF og DMI i det væsentlige har samme formål.
Da DMI blev  

 oprettet i 1963 skulle en virksomhed have et vist antal ansatte for at blive  

 medlem af MF.
DMI blev derfor oprettet for at yde de mindre virksomheder  

 samme service, som MF ydede de større viksomheder.
 Med hensyn til retssagen om MF's oplysningsbog om møbelhandleres soliditet  

 har biintervenienten anført, at det var en medarbejder hos DMI, der på egen  

 hånd afskrev MF's bog.
 Når DMI har besluttet at arrangere sine medlemmers deltagelse i  

 Køln-messen, skyldes det, at MF ikke i tilstrækkeligt omfang har orienteret  

 DMI's medlemmer om arrangementet.
Biintervenienten har videre anført, at bestemmelsen i § 2, stk. 3, i DMI's  

 vedtægter om, at medlemmerne har pligt til at foretage anmeldelse i  

 konkursboer m.v. gennem foreningskontoret, praktiseres således, at  

 medlemmerne kun skal underrette foreningen om sådanne anmeldelser.
Foreningen  

 ønsker ikke selv at foretage anmeldelsen.
Underretningen ønskes af hensyn til  

 foreningens kreditoplysningsvirksomhed.
Den danske Møbelmesse har erhvervsmæssig interesse for alle  

 møbelfabrikanter.
Da det er en betingelse for at udstille på denne messe, at  

 udstilleren er medlem af MF, må MF stå åben for alle møbelfabrikanter, der  

 kan tilslutte sig foreningens formål.
 Til det således foreliggende skal nævnet udtale:
 Som anført i nævnets kendelse af 8. juli 1980 finder nævnet, at  

 Møbelfabrikantforeningen i Danmark ved at fastsætte betingelserne for at  

 udstille på Den danske Møbelmesse i Bella Centret udøver en  

 konkurrencebegrænsning som omhandlet i monopollovens § 2.
 Nævnet finder, at udelukkelsen af Foreningen Dansk Møbelindustri's  

 medlemmer fra medlemskab i Møbelfabrikantforeningen og dermed fra Den danske  

 Møbelmesse medfører en urimelig indskrænkning i den frie erhvervsudøvelse og  

 en urimelig ulighed i vilkårene for erhvervsudøvelsen.
Der er efter det fremkomne ikke grundlag for at antage, at det forhold, at  

 nogle møbelfabrikanter er medlemmer af begge foreninger, skulle skabe  

 urimelige vanskeligheder for Møbelfabrikantforeningens arbejde.
Medlemskab af  

 Foreningen Dansk Møbelindustri kan derfor ikke i sig selv være tilstrækkelig  

 grund til at nægte møbelfabrikanter optagelse i Møbelfabrikantforeningen.  

 Herefter vil monopoltilsynets afgørelse være at stadfæste.
 Herefter bestemmes:
 Monopoltilsynets afgørelse af 5. november 1980 stadfæstes.
