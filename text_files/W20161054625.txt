Erstatningsansvarslovens § 26 - forbrydelser mod kønssædeligheden mv., nævnets j.nr. 16-520-09238 Skadevolder blev dømt for at have haft samleje med et barn under 15 år, dog kun således, at forholdet kunne tilregnes skadevolder som uagtsomt.
Ansøger, som på gerningstidspunktet var 13 år og 11 måneder, havde i retten forklaret blandt andet, at samlejet havde været frivilligt, og at hun ved sit første møde med skadevolder havde oplyst, at hun var 15 år.
Det fremgik endvidere af sagen, at ansøger angiveligt ikke ønskede at medvirke til anmeldelsen af skadevolder.
Ansøgers mor søgte på vegne af ansøger om godtgørelse for tort.
Nævnet valgte at afslå ansøgningen om godtgørelse for tort, da nævnet ikke fandt, at ansøgeren ved krænkelsen var blevet tilføjet tort.
Nævnet lagde vægt på, at ansøgeren i retten havde oplyst, at samlejet havde været frivilligt, ligesom hun havde oplyst, at hun var 15 år.
Nævnet lagde endvidere vægt på, at ansøgeren angiveligt ikke havde ønsket at medvirke til anmeldelsen af skadevolder.
