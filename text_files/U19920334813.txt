 Efter en fusion mellem to pengeinstitutter skete der afskedigelse af  

 et antal medarbejdere i den ved fusionen opståede bankvirksomhed.
 Denne blev herefter af vedkommende lønmodtagerorganisation indklaget  

 for Arbejdsretten med påstand om bod for brud på en bestemmelse i en  

 samarbejdsaftale, hvorefter lønmodtagerorganisationen straks skulle  

 informeres om påtænkte afskedigelser, der havde et sådant omfang, at reglerne  

 i arbejdsformidlingslovens kapitel 5a fandt anvendelse, og for ikke at have  

 informeret samarbejdsudvalget om de påtænkte afskedigelser i så god tid at  

 udvalget var i stand til på forhånd at give udtryk for sit syn på  

 afskedigelserne og følgerne heraf, og komme med forslag til løsninger,  

 hvorved antallet af afskedigelser eventuelt kunne begrænses, og følgerne for  

 de afskedigede afbødes.
Arbejdsretten fandt det under henvisning dels til § 2, stk. 2, i  

 Arbejdsministeriets bekendtgørelse om virksomhedsbegreb og om opgørelse af  

 antal lønmodtagere i forbindelse med foretagelse af afskedigelser af større  

 omfang, dels til arbejdsformidlingslovens § 8 ikke godtgjort, at de påtænkte  

 afskedigelser havde et omfang, som gjorde reglerne i arbejdsformidlingslovens  

 kapitel 5a anvendelige.
Den indklagede bank havde derfor ikke tilsidesat  

 samarbejdsaftalens bestemmelse om underretning til organisationerne.
Efter  

 det foreliggende gjaldt det samme aftalens bestemmelser om pligt for ledelsen  

 til i god tid forinden at informere samarbejsudvalget om planlagte  

 foranstaltninger af væsentlig betydning for medarbejdernes trivsel og  

 tryghed, herunder om en påtænkt reduktion af medarbejderstaben.
Herefter  

 frifandtes banken.
 1. Ved klageskrift af 14. juni 1991 har Funktionærernes og  

 Tjenestemændenes Fællesråd for Finansforbundet (tidligere Danske  

 Bankfunktionærers Landsforening) indklaget Finanssektorens  

 Arbejdsgiverforening for Sydbank Sønderjylland A/S, Aabenraa, for  

 Arbejdsretten og nedlagt følgende påstand:
 Indklagede, Sydbank Sønderjylland A/S, har brudt den mellem Danske Bankers  

 Forhandlingsorganisation og Danske Bankfunktionærers Landsforening indgåede  

 aftale om samarbejde og samarbejdsudvalg § 12 B.
 Indklagede skal betale en efter rettens skøn fastsat bod for det skete  

 overenskomstbrud.
 De indklagede har påstået frifindelse.
Baggrunden for den opståede tvist er en med virkning fra den 1. januar  

 1990 gennemført fusion mellem den indklagede bank og Sparekassen  

 Sønderjylland, der resulterede i afskedigelse af en række medarbejdere i de  

 to pengeinstitutter.
Efter klagernes opfattelse har den indklagede bank  

 herunder tilsidesat de regler om medarbejdernes trivsel og tryghed, der  

 indeholdes i samarbejdsaftalens § 12 B, dels ved at undlade at informere  

 Danske Bankfunktionærers Landsforening straks - og inden spørgsmålet blev  

 behandlet i samarbejdsudvalget - om påtænkte afskedigelser, der havde et  

 sådant omfang, at reglerne i arbejdsformidlingslovens kapitel 5 a fandt  

 anvendelse, dels ved ikke at informere samarbejdsudvalget om de påtænkte  

 afskedigelser i så god tid, at udvalget var i stand til på forhånd at give  

 udtryk for sit syn på afskedigelserne og følgerne heraf og komme med forslag  

 til løsninger, hvorved antallet af afskedigelser eventuelt kunne begrænses og  

 følgerne for de afskedigede afbødes.
 2. Den mellem parterne gældende aftale om samarbejde og samarbejdsudvalg  

 indeholder bl.a. følgende bestemmelser:
»Kapitel I Samarbejdets mål og midler § 1 Målet for et systematiseret samarbejde mellem ledelse og medarbejdere er  

 at øge mulighederne for forbedring af virksomhedens konkurrenceevne og  

 driftsmæssige resultat og dermed for, at medarbejderne kan føle tilfredshed i  

 det daglige og størst mulig tryghed i ansættelsen.
 Virkeliggørelsen heraf må ifølge sagens natur bero på indstillingen hos  

 den enkelte virksomhed og dens medarbejdere, men de to organisationer er  

 enige om nedenstående til uddybning af intentionerne bag nærværende aftale.
 Udvikling og effektivisering af virksomheden kræver, at der i alle led er  

 en positiv indstilling til fortsat udbygning af arbejdseffektiviteten og  

 herunder en åben holdning til udvikling og anvendelse af avanceret teknologi.
 Udviklingen af samarbejdet bygger dels på oprettelse af samarbejdsudvalg,  

 jf. kapitel II-III, dels på et dagligt samspil mellem ledelse og  

 medarbejdere, hvor motiverende ledelses-, samarbejds- og informationsformer  

 suppleres af medarbejdernes aktive medvirken til - gennem deres indsigt,  

 erfaring og indsats - at den daglige drift i virksomhedens enkelte afdelinger  

 foregår på en hensigtsmæssig og effektiv måde.
 Kapitel II Samarbejdsudvalg.......
§ 3 Sammensætning Stk. 1. Samarbejdsudvalget består af 2 grupper:
Gruppe A Virksomhedens ledelse udpeger højst samme antal medlemmer og suppleanter  

 som gruppe B.
Mindst 1 medlem skal være direktionsmedlem.
Gruppe B 3-6 medlemmer og et tilsvarende antal suppleanter valgt af og blandt  

 medarbejderne.....
§ 8 Særligt sagkyndige Udvalget kan til behandling af særlige spørgsmål - når der er enighed  

 herom - nedsætte underudvalg og/eller tilkalde særligt sagkyndige.  

 Underudvalg kan tiltrædes af personer, der ikke er medlemmer af  

 samarbejdsudvalget......
 § 11 Opgaver.......
Stk. 2. Udvalget behandler ikke spørgsmål, der vedrører oprettelse,  

 forlængelse, opsigelse, fortolkning eller tilpasning af kollektive  

 overenskomster, der normalt fastlægges ad forhandlingens respektive fagretlig  

 vej, eller i det hele taget spørgsmål, der naturligt falder ind under  

 organisationens arbejdsområde.
Ligeledes beskæftiger udvalget sig ikke med  

 spørgsmål om enkelte personers ansættelse, udnævnelse, afskedigelse, pension  

 eller andre forhold.
§ 12 Hovedprincipper for samarbejdsudvalgets varetagelse af opgaverne.......
B.
Medarbejdernes trivsel og tryghed.
 Det er af stor betydning, at hver enkelt medarbejder i virksomheden føler  

 tilfredshed i det daglige arbejde og tryghed i ansættelsen.
 Sikring af størst mulig tryghed i ansættelsen forudsætter, at afskedigelse  

 er en undtagelse, og at den enkelte virksomhed gennem sin personalepolitik,  

 ved tilrettelæggelse af rationaliseringer og på andre måder - f.eks. gennem  

 omskoling og efteruddannelse - tager hensyn hertil.
 Oplysninger om planlagte foranstaltninger på områder, som må antages at  

 have væsentlig betydning for medarbejdernes trivsel og tryghed, gives  

 samarbejdsudvalget i så god tid, at udvalget bliver i stand til på forhånd at  

 give udtryk for sit syn på foranstaltningerne og følgerne heraf.
 Omfatter de planlagte foranstaltninger reduktion af medarbejderstaben  

 gennem samtidig afskedigelse af en flerhed af medarbejderne, skal det  

 tilstræbes at finde forslag til løsninger, hvorved antallet af afskedigelser  

 kan begrænses, og følgerne for de afskedigede kan afbødes.
 Påtænkes afskedigelser i et sådant omfang, at reglerne i  

 arbejdsformidlingslovens kapitel 5a finder anvendelse, skal virksomheden  

 straks - og inden spørgsmålet behandles i samarbejdsudvalget - give  

 meddelelse herom til organisationerne.
 Hver af organisationerne kan herefter begære forhandlinger gennemført med  

 deltagelse af de to organisationer og virksomheden med det formål, at  

 afskedigelser undgås, eller at deres antal begrænses, samt at følgerne for de  

 afskedigede afbødes.
Er der begæret organisationsforhandling som nævnt, er virksomheden  

 forpligtet til at udsætte sin beslutning om afskedigelser, indtil  

 organisationsforhandlingen er afsluttet, dog længst til 4 uger efter  

 afgivelsen af meddelelsen til de to organisationer om de påtænkte  

 afskedigelser.......« 3.Af sagen fremgår, at de nu fusionerede pengeinstitutter i februar 1990  

 udsendte en pressemeddelelse, hvoraf bl.a. fremgik, at man ville indstille  

 til de respektive generalforsamlinger, at fusionen gennemførtes med virkning  

 fra den 1. januar 1990, og at dette ville medføre en successiv reduktion af  

 personalet med ca. 110 medarbejdere, hvilket forventedes gennemført ved  

 naturlig afgang.
 Ved fusionen skete der en sammenlægning af de bestående samarbejdsudvalg  

 uden nogen reduktion af antallet af medlemmer, der herefter blev på i alt 17.
 Under et seminar for tillidsrepræsentanterne i de fusionerede  

 pengeinstitutter i september 1990 blev der fra ledelsens side på ny givet  

 udtryk for, at de bebudede personalenedskæringer ville blive gennemført ved  

 naturlig afgang.
Forud for et samarbejdsudvalgsmøde den 28. november 1990, i hvilket deltog  

 bl.a. administrerende direktør Carsten Andersen og personaledirektør Bent J.  

 Schou fra A-siden og formanden for personaleforeningen Arne Bjerg samt Birthe  

 Houkjær og Alfred Hansen fra B-siden, var til medlemmerne udsendt et  

 budgetmateriale, der indeholdt oplysning om, at der måtte påregnes bortfald  

 af arbejdsopgaver svarende til yderligere ca. 60 stillinger.
Om drøftelserne  

 på mødet hedder det i det af informationschef Kristian Pallesen udarbejdede  

 referat:
»Budgetoplæg 1991 Carsten Andersen forelagde direktionens og bestyrelsens handlingsplan for  

 1991 og noterede, at 1990 ikke bliver noget jubelår.
- Jeg kan af naturlige årsager ikke vide, hvordan banker og sparekasser  

 kommer ud af 1990, men generelt er der udsigt til svage tal.
Om vores eget  

 regnskab kan jeg kun sige, at det har været et turbulent fondsår, fundingen  

 har været dyrere end forudset, aktiemarkedet er ramt af krisen i Mellemøsten,  

 og omstruktureringen af det danske samfund kan aflæses i fortsat store tab og  

 hensættelser, sagde Carsten Andersen.
Han noterede tillige, at Sydbank  

 Sønderjylland i år ikke kan leve op til den beskedne vækst i omkostningerne,  

 som f.eks.
Den Danske Bank præsterer i år. ..........
Alfred Hansen: - Budgetoplægget er godt, og især hæfter jeg mig ved, at  

 banken skal være konkurrencedygtig og være en god arbejdsplads for engagerede  

 medarbejdere.
Jeg går så også ud fra, at ledelsen er opmærksom på, at der er  

 andre omkostninger i et pengeinstitut end lønomkostninger.
Tror ledelsen i  

 øvrigt på, at afgangen kan klares ved naturlig afgang, og gives der  

 efteruddannelse til ansatte, hvis arbejdsopgaverne forsvinder? Carsten Andersen: - Ser vi på øvrige omkostninger, er det muligt med et  

 decideret fald i udgifterne til næste år.
Bl.a. er der udsigt til faldende  

 satser i Bankdata, ligesom Kursuscentret i Skanderborg forventer uændrede  

 omkostninger.
Høj mobilitet er en af forudsætningerne for at nå de målsatte  

 besparelser på løn og personalesiden.
Uddannelse generelt Bent Schou: - Vi vil gerne drøfte værktøjerne med jer.
Bl.a. mobiliteten.  

 Er det rimeligt, at vi skal se så firkantet på det, at mobilitet er  

 indlysende f.eks. mellem Haderslev og Aabenraa men ikke mellem Haderslev og  

 Kolding? Afstanden er den samme.
Kan vi f.eks. udvide mobilitetsområdet for  

 vore yngre medarbejdere, der endnu ikke har stiftet hjem, f.eks. til at  

 omfatte hele landet? Hvordan når vi på en fornuftig måde den afgang, vi er  

 enige om er nødvendig? Det vil vi gerne drøfte nærmere.
Alfred Hansen: - Så lad os få et udvalgsarbejde i gang.
Vi har sat et  

 fælles mål.
Vi har en fælles interesse i at drøfte mulighederne og mener, at  

 mobiliteten bør fremmes.
Bent Schou: - Kendsgerningerne er, at vi med udgangen af oktober kun er 14  

 færre end på fusionstidspunktet.
Hertil kommer viden om, at 40 fratræder, så  

 langt som det nu engang er muligt at se frem, og blandt de 40 er en del, som  

 har taget imod bankens seniorordning.
Men udover de 110, som skal spares som  

 følge af fusionsrationaliseringen, forventer vi en besparelse på 60 som følge  

 af ny teknik i de kommende år.
Vi indbyder gerne til et udvalgsarbejde  

 omkring personalesituationen, hvor vi lægger vægt på troværdighed, etik og  

 motivation.
Arne Bjerg: - Et sådant udgangspunkt er vi med på.
Vi mener, der i den  

 forbindelse skal drøftes uddannelse og mulighed for omskoling.
Det kan  

 medvirke til at fremme lysten til at flytte til et andet job i  

 banken.......« Den endelige beslutning om at iværksætte et udvalgsarbejde omkring  

 personalesituationen blev truffet under et møde i samarbejdsudvalget den 23.  

 januar 1991. I referatet fra mødet hedder der herom:
»Udvalgsarbejde SU aftalte, at det varslede udvalgsarbejde omkring medarbejdersituationen  

 i banken nu iværksættes.
Det sker med deltagelse af Arne Bjerg, Alfred Hansen  

 og Birthe Houkjær samt Henry Hansen og Bent J.
Schou.« Underudvalget kom således til at bestå af 3 medlemmer fra B- siden og 2  

 medlemmer fra A-siden.
Underudvalgets medlemmer var pålagt tavshedspligt med  

 hensyn til de oplysninger, man modtog fra ledelsen.
 Underudvalget holdt sit første møde den 30. januar 1991. Der foreligger  

 intet referat fra mødet.
I et møde i samarbejdsudvalget den 12. februar 1991 gennemgik Andy  

 Andersen fra A-siden årsregnskab for 1990 og fastslog, at resultatet med et  

 meget betydeligt underskud var utilfredsstillende og måtte give anledning til  

 overvejelser.
I referatet fra mødet er hans videre udtalelser herom og  

 reaktionen herpå gengivet således:
»- Sammenfattende giver det utilfredsstillende resultat selvfølgelig  

 anledning til at overveje, hvordan vi kan vende underskuddet til et  

 tilfredsstillende overskud.
Målet er at opnå den rationaliseringsgevinst, der  

 blev bebudet ved fusionen i februar 1990. Vi skal reducere medarbejderstaben  

 fra 1820 til under 1740 ved årets udgang, og vi vil fortsætte  

 rationaliseringerne ved også at nedlægge afdelinger i år og næste år.
 - Hvor jobs falder væk, ikke mindst som følge af nye edb løsninger, og  

 hvor der ikke umiddelbart er mulighed for omskoling, må vi se i øjnene, at  

 der også vil være medarbejdere, som vi kan blive nødsaget til at sige farvel  

 til, sagde Andy Andersen.
 Arne Bjerg: - Det er et emne, Samarbejdsudvalget endnu ikke har drøftet.
Carsten Andersen: - Fra ledelsens side forsøger vi at foretage  

 personaletilpasningen i et samarbejde med B-siden af Samarbejdsudvalget.
Vi  

 er nødt til i fællesskab at erkende, at banken ikke kan garantere jobs, hvis  

 opgaverne rent faktisk falder væk og medarbejdere er vanskelige at omskole.  

 Banken har kort og godt ikke råd til at undlade driftsøkonomiske  

 tilpasninger.
Vi vil foretage sammenligninger med andre institutter for at  

 vurdere ressource-situationen, og vi skal have drøftet både serviceniveau og  

 moderniseringer af edb-systemer. ..........« Den 5., 8. og 13. marts 1991 afholdtes nye møder i underudvalget.
Der  

 foreligger heller ikke referat fra disse møder.
Ved mødet den 13. marts 1991  

 fik medlemmerne udleveret to af personaledirektør Bent J.
Schou udarbejdede  

 fortroligt stemplede papirer indeholdende dels et tidsskema for den videre  

 procedure, dels en opgørelse, der viste, at i alt 31 medarbejdere ikke  

 fungerede optimalt og derfor måtte betegnes som »tunge«  

 medarbejdere, der dog ikke skulle afskediges, og at andre 31 medarbejdere var  

 beskæftiget med arbejdsopgaver, der ville falde væk, således at de måtte  

 forvente at skulle forlade banken.
Opgørelsen indeholdt ingen navne, men  

 bl.a. følgende opstilling over fordelingen regionsvis af de medarbejdere, som  

 påtænktes afskediget:
 Tidsskemaet for den videre procedure lød således:
 18/3-91 : Regionsdirektørerne og tillidsrepræsentanterne gennemfører fra  

 morgenstunden samtaler med »bortfald« - medarbejderne  

 »individuelt.
 Formål/indhold:
 - at give forvarsel/orientering om hvad der skal ske.
 - at gøre medarbejderen opmærksom på at der senere kommer en formel  

 opsigelse.
 - at fratrædelse vil ske senest 31. dec. 1991.
 - at overenskomst og funktionærlov naturligvis følges.
 - at lønudbetalingen fortsætter til og med 31. december 1991.
 - at samarbejdsudvalget har været inddraget i aktiviteten der omfatter 31  

 medarbejdere over hele banken.
 (rettet til:
 - at aktiviteten omfatter 31 medarbejdere over hele banken).
 - at banken vil tilbyde relevant intern/-ekstern uddannelse.
 - at banken vil være behjælpelig i forbindelse med jobsøgning m.v.
 - at regler for det nuværende personaleengagement fortsætter til 31.  

 december 1994.
 - at endelig skriftlig opsigelse vil ske så hurtigt, det er praktisk  

 muligt i et nyt møde.
Intern Orientering uddeles i regionerne m.v. kl. 12.00.« I overensstemmelse med den fastlagte procedure afholdtes et  

 samarbejdsudvalgsmøde den 14. marts 1991. I referatet fra mødet hedder det:
»ad punkt 3. - Ressourcesituationen Carsten Andersen henviste til de senere års skærpede vilkår for den danske  

 finansielle sektor og til de krav om konkurrencedygtighed og rationel drift,  

 som 1990'erne vil stille til alle pengeinstitutter.
I denne forbindelse er  

 der nødvendigvis betydelig fokus på omkostningsudviklingen og eventuelle  

 strukturelle skævheder i det enkelte institut.
Det gælder også for Sydbank  

 Sønderjylland, der i forhold til branchen som helhed og til de institutter,  

 vi ønsker at sammenligne os med, er karakteriseret ved en årrækkes relativ  

 kraftige omkostningsstigninger og et for højt medarbejderantal.
Disse ting er  

 kommet yderligere i søgelyset i tilknytning til bankens dårlige  

 1990-regnskab.
 Kendsgerningen er således, at det relativ høje ressourceforbrug, der er  

 acceptabelt i den medvindssituation, som prægede både Sparekassen  

 Sønderjylland og Sydbank i 80'erne, ikke kan fortsætte i den aktuelle  

 modvindssituation.
Det er bankens målsætning at præstere en uændret og helst faldende  

 omkostningsudvikling i de nærmest kommende år.
Det kan kun realiseres ved at  

 rationalisere og styrke organisationen over alt, hvor der er mulighed herfor,  

 hvilket også tidligere er tilkendegivet fra ledelsens side, bl.a. på  

 SU-møder.
På denne baggrund var det efter indgående overvejelser og vurderinger i  

 direktionen besluttet at gennemføre en personalemæssig ressourcetilpasning i  

 1991 - ud over hvad naturlig afgang og yderste tilbageholdenhed med  

 nyansættelser vil kunne give.
Der vil derfor i den kommende uge blive varslet  

 afskedigelser af 31 medarbejdere placeret i en række funktioner, hvor ændrede  

 arbejdsrutiner og indførelse af nye systemer indebærer, at arbejdsopgaverne  

 falder væk i årets løb.
Carsten Andersen understregede, at det er med beklagelse, at ledelsen  

 tager dette i pengeinstitutsammenhæng usædvanlige skridt.
Tilsvarende  

 foranstaltninger er velkendte i andre dele af erhvervslivet - men ikke af den  

 grund på nogen måde ønskværdige.
Men den finansielle sektor kommer i stigende  

 grad til at ligne andre brancher også i denne henseende......
Carsten Andersen rundede sin indledning af med at henvise til det  

 underudvalgsarbejde, der i de seneste måneder havde fundet sted med  

 deltagelse af 3 repræsentanter fra SU's B-side samt Bent Schou og Henry  

 Hansen.
Heri havde man på det seneste møde drøftet såvel afskedigelsen af 31  

 medarbejdere i banken, hvis arbejdsopgaver bortfalder, og den fortsatte  

 tilpasning af DMK-organisationen.
Carsten Andersen var bekendt med, at  

 B-gruppens repræsentanter i underudvalget på et formøde til SU-mødet havde  

 haft lejlighed til at redegøre for begge tilpasningsaktiviteter, og i den  

 forbindelse også var blevet gjort bekendt med tids- og handlingsplan for  

 aktiviteternes gennemførelse samt for de vilkår og tilbud, de berørte  

 medarbejdere vil blive stillet overfor.
 Fra B-gruppens side i samarbejdsudvalget udtryktes der generelt  

 overraskelse over og afstandtagen fra ledelsens handlemåde og udspil.
 De medlemmer fra B-siden, der ikke havde været repræsenteret i  

 underudvalgsarbejdet, fandt ikke, at forholdene og den tid, de havde haft til  

 at sætte sig ind i sagerne, gav dem nogen mulighed for på rimelig vis at give  

 udtryk for deres syn på foranstaltningerne og følgerne heraf - endsige til at  

 komme med konstruktive alternative løsningsforslag.
 De repræsentanter fra B-siden, som havde været med i underudvalgsarbejdet,  

 fandt ikke, at mulighederne for omskoling, omplacering, efteruddannelse eller  

 anden beskæftigelse i tilstrækkelig grad hverken i underudvalgsarbejdet eller  

 i SU som helhed var blevet forsøgt belyst.
 B-siden erklærede således en kraftig afstandtagen fra aktiviteten som  

 helhed såvel som over for tidsplanen, og opfordrede ledelsen til at revurdere  

 hele sagen.
I den forbindelse påpegede Arne Bjerg, at foranstaltningerne virkede  

 panikagtige henset til, at banken trods et utilfredsstillende 1990-resultat  

 på ingen måde er i knibe - ej heller relativt.
Arne Bjerg fandt i øvrigt, at  

 foranstaltninger af så indgribende karakter måtte være et  

 bestyrelsesanliggende og bebudede at ville tage sagen op på bankens  

 bestyrelsesmøde den 19. marts.
 Carsten Andersen oplyste, at bestyrelsen vil blive orienteret om ledelsens  

 rationaliseringsbeslutninger på førstkommende møde og understregede i øvrigt  

 vigtigheden af, at der hurtigt og effektivt gribes ind for de struktuelle  

 skævheder i bankens ressourceforbrug til gavn for respekten omkring banken  

 generelt, aktiekursen - og først og fremmest bankens drift, som det jo frem  

 for noget er direktionens opgave at tilgodese.
 Det var i øvrigt helt klart ledelsens opfattelse, at alle relevante  

 muligheder for omskoling, efteruddannelse samt alternativ beskæftigelse for  

 de af rationaliseringsforanstaltningerne berørte medarbejdere var blevet  

 undersøgt via Personaleområdets indgående forarbejde gennem de senere  

 måneder, og at disse forhold i øvrigt også havde været behandlet i  

 underudvalgets arbejde.
 Overenskomstens regler for foranstaltninger af denne art er således fulgt.
 Det sidste bestred Arne Bjerg, som betegnede ledelsens fremgangsmåde som  

 klart overenskomstbrud.
Endvidere påpegede Arne Bjerg, at han fra starten havde taget skarpt  

 afstand fra de skitserede løsninger, idet han ikke fandt de alternative  

 muligheder undersøgt/afprøvet.
Således havde ledelsen afvist at undersøge  

 mulighederne for deltidsbeskæftigelse.
Arne Bjerg påpegede endvidere, at det  

 efter B-sidens mening mere var et informationsudvalg end et samarbejdsudvalg,  

 idet der i denne sammenhæng overhovedet ikke havde været tale om nogen form  

 for samarbejde.......
 Fra andre B-medlemmer påpegedes det, at man følte sig ført bag lyset -  

 både for så vidt angår underudvalgets arbejde sammenholdt med det, man havde  

 opfattet som udvalgets kommissorium......
 B-siden appellerede til en udsættelse af effektuering af varslingen af  

 afskedigelserne af de 31 medarbejdere, hvis arbejdsopgaver bortfalder.
Carsten Andersen påpegede, at hele sagen set med ledelsens øjne forekom  

 godt belyst og gennemarbejdet, og at alle relevante muligheder for alternativ  

 beskæftigelse, omskoling, deltidsarbejde og førtidspensionering var afprøvet.  

 Herefter fandt ledelsen det væsentligt at handle hurtigt af hensyn til de  

 direkte berørte 31 medarbejdere, men også af hensyn til den øvrige  

 organisation, hvor en hvis utryghed omkring eventuelle foranstaltninger har  

 kunnet spores i nogen tid.
Nu skal der skabes arbejdsro.
 B-siden afviste, at de relevante alternativer var afprøvet, og Arne Bjerg  

 meddelte, at hvis ledelsens planer gennemføres, ender sagen hos FA og DBL,  

 idet SU ikke, således som overenskomsten foreskriver, har haft reel mulighed  

 for at øve indflydelse på forløbet......
Alfred Hansen fandt, at underudvalgsarbejdet, som han selv havde deltaget  

 i, havde taget højde for og beskæftiget sig med en række forhold af relevans  

 for det, der nu var blevet ledelsens resultat, og at udvalgsarbejdet i den  

 sammenhæng kunne siges at have haft en vis værdi - uden at han derfor på  

 nogen måde kunne bakke op bag resultatet.
Alfred Hansen efterlyste en  

 tilkendegivelse fra ledelsen om, at en tilsvarende situation ikke opstår igen  

 inden for overskuelig fremtid.
Carsten Andersen kunne ikke give nogen 100% garanti for, at forhold  

 omkring ændrede kundebehov, sektorens udvikling eller bankens drift ikke vil  

 kunne medføre, at der om nogle år atter skal skrides til afskedigelser.
Men  

 Carsten Andersen understregede, at det er ledelsens helt klare vurdering, at  

 der med de nu iværksatte tiltag er sket en tilpasning af koncernens  

 organisation på medarbejdersiden til det gældende aktivitets- og  

 teknikniveau......
 Carsten Andersen konkluderede, at ledelsen har besluttet sig for at  

 gennemføre de forelagte personalereduktioner af hensyn til bankens  

 driftssituation og omdømme og af hensyn til at få skabt ro i organisationen.
 Herefter præsenterede B-siden et notat, der indeholdt B-sidens synspunkter  

 på hele sagens forløb og de formelle konsekvenser heraf.
 Efter at A-siden havde haft lejlighed til at studere papiret og korrigere  

 enkelte dele heraf, referatføres B-sidens synspunkter herunder:
 »På SU-mødet i november måned 1990 blev der nedsat et særligt udvalg  

 til behandling af spørgsmål om medarbejdersituationen, herunder mulighederne  

 for omskoling og efteruddannelse.
 Dette udvalg blev på sit første møde den 30. januar 1991 præsenteret for  

 den kendsgerning, at 40-50 medarbejdere vil blive i overskud som følge af  

 ændrede arbejdsrutiner.
 Udvalgets arbejde handlede herefter ikke primært om uddannelse og  

 omskoling, men koncentreredes om de berørte medarbejderes arbejdssituation.
 På et nyt møde i udvalget den 8. marts 1991 blev præsenteret en liste  

 omhandlende 36 medarbejdere, hvis job skulle nedlægges.
 Vi vil godt understrege, at dette udvalg ingen kompetence har til at  

 drøfte forhold omkring disse personer, ligesom det ikke har relation til  

 hverken SU-aftalens tryghedsbestemmelser eller overenskomstens almindelige  

 bestemmelser.
 SU-aftalen indeholder i § 12 klare bestemmelser om, at afskedigelser er en  

 undtagelse, og at den enkelte virksomhed gennem sin personalepolitik, ved  

 tilrettelæggelse af rationaliseringer og på andre måder - f.eks. gennem  

 omskoling og efteruddannelse - tager hensyn hertil.
 I SU-aftalens § 12B hedder det endvidere, at oplysninger om planlagte  

 foranstaltninger gives Samarbejdsudvalget i så god tid at udvalget bliver i  

 stand til på forhånd at give udtryk for sit syn på foranstaltningerne og  

 følgerne heraf.
 Hvis de planlagte foranstaltninger omfatter en reduktion af flere  

 medarbejdere, skal det tilstræbes, at der findes løsninger, hvorved antallet  

 af afskedigelser kan begrænses, og at følgerne for de afskedigede kan  

 afbødes.
Vi må konstatere, at det i dag er første gang overhovedet, at  

 Samarbejdsudvalget drøfter de planlagte foranstaltninger - som ydermere  

 allerede har en så konkret form, at listerne over medarbejdere, der skal  

 fyres, er udskrevet.
Vi vil derfor meddele, at vi betragter en sådan handling  

 som værende i strid med SU-aftalens tryghedsbestemmelser, hvilket vil  

 medføre, at vi bliver nødsaget til at overdrage sagen til DBL med henblik på  

 at få ført sagen via det arbejdsretlige system.
 Vi vil samtidig gøre Sydbank Sønderjylland opmærksom på  

 Arbejdsformidlingslovens § 23 a (kapitel 5 a), idet antallet af fyringer  

 falder ind under denne paragrafs bestemmelser i punkt 3.
 SU-aftalen indeholder i § 12 en bestemmelse med reference til  

 Arbejdsformidlingslovens kapitel 5 a og foreskriver muligheden for  

 organisationsforhandling med en udskydelse på indtil 4 uger af beslutningen  

 om fyringer.
 Vi finder det endog meget uheldigt for begge parter, hvis det skulle blive  

 nødvendigt at komme så vidt, og vi vil derfor indtrængende henstille til  

 Sydbank Sønderjylland, at der nu aftales en procedure i Samarbejdsudvalget,  

 så SU-aftalens regler bliver efterlevet.
Samarbejdsudvalgets B-side er parat til at indgå i alle tænkelige  

 overvejelser, der kan klare den aktuelle situation.« Herefter drøftedes proceduren omkring information, dels til de 31 direkte  

 berørte medarbejdere, dels bredt i organisationen.
Dette informationsforløb  

 gennemføres meget koncentreret, således at alle er bekendt med forholdene  

 senest mandag den 18. marts 1991.
 B-siden i SU gentog i den forbindelse endnu engang, at man tager skarpt  

 afstand fra de trufne beslutninger, og meget stærkt beklager, at sagen er  

 kommet så vidt, og at det ikke er lykkedes at omgøre ledelsens beslutning.
 Men i forlængelse heraf gentog B-siden også, at man er klar til at  

 medvirke til at gennemføre det, der altså skal gennemføres, på bedst mulig  

 måde.
Således var der efter forslag fra Carsten Andersen enighed om, at det i et  

 underudvalg med fra B-siden deltagelse af Arne Bjerg, Alfred Hansen og  

 Margrethe Weber og fra A-siden Bent Schou og Henry Hansen skal drøftes, på  

 hvilken måde situationen for de 31 medarbejdere, der afskediges, afhjælpes  

 bedst muligt med bistand og rådgivning af forskellig art.
Bl.a. i tilknytning  

 til dette arbejde, som igangsættes straks, var der enighed om allerede at  

 holde SU- møde igen den 11. april 1991........' I slutningen af referatet er tilføjet:
»Det bemærkes,..... at antallet af medarbejdere, der direkte er  

 berørt af den personalemæssige ressourcetilpasning, rent faktisk er 29 -  

 uagtet at det var 31, der taltes om på SU-mødet.« Antallet af medarbejdere, som faktisk blev afskediget som følge af den  

 personalemæssige ressourcetilpasning, blev efterfølgende nedbragt til 25, der  

 i fortsættelse af den givne forhåndsorientering modtog skriftlig opsigelse i  

 løbet af månederne juni, juli og august 1991, afhængig af det for den enkelte  

 gældende opsigelsesvarsel.
 De planlagte opsigelser blev drøftet ved et organisationsmøde den 20.  

 marts 1991. I referatet fra mødet, som DBL tillige ønskede betragtet som et  

 fællesmøde, hedder det bl.a.:
»DBL havde allerede fredag den 15. marts gjort opmærksom på, at man  

 fandt bankens fremgangsmåde i strid med de mellem organisationerne indgåede  

 aftaler.
I særdeleshed manglede der en henvendelse til DBL om påtænkte  

 afskedigelser i et sådant omfang, at reglerne i arbejdsformidlingslovens  

 kapitel 5A finder anvendelse.
DBL var af den klare opfattelse, at aftalen om  

 samarbejde og samarbejdsudvalg ikke var blevet overholdt af banken i det  

 konkrete tilfælde......
 Mere detaljeret kunne DBL fremføre følgende:......
 Først på samarbejdsudvalgsmødet den 14. marts 1991 blev de øvrige  

 medlemmer af bankens samarbejdsudvalg bekendt med de påtænkte  

 personalereduktioner.
 På mødet blev omtalt 31 påtænkte afskedigelser.
 DBL kunne hertil oplyse, at man betragtede banken som en virksomhed i  

 relation til kapitel 5a i arbejdsformidlingsloven.......
 DBL havde ikke modtaget..... meddelelse, og man havde derfor ikke haft  

 mulighed for at begære organisationsforhandlinger med den virkning, at  

 beslutning om afskedigelser blev udskudt.
FA oplyste, at der igennem en længere periode havde været overvejelser i  

 Sydbank Sønderjylland om en reduktion af medarbejderstaben.
Dette var også  

 kendt af de medarbejdervalgte repræsentanter.
Reduktionen havde ingen forbindelse med fusionen mellem Sydbank og  

 Sparekassen Sønderjylland.
I forbindelse med fusionen var de to  

 pengeinstitutters samarbejdsudvalg blevet slået sammen til et stort  

 samarbejdsudvalg, og i den forbindelse var det naturligt, at spørgsmål om  

 medarbejdersituationen i banken var blevet henlagt til drøftelse i et mindre  

 og mere funktionelt underudvalg.
 Drøftelserne havde fundet sted på de nævnte møder i underudvalget, og  

 underudvalgets kommissorium var ikke begrænset til omskoling og  

 efteruddannelse, men omfattede mere generelt drøftelser om  

 personalesituationen i banken.
Igennem hele forløbet var antallet af overvejede afskedigelser blevet  

 reduceret.
Oprindeligt havde der været overvejet 36 opsigelser fordelt på 12  

 regioner.
Dette var senere reduceret til 31, og senest var reduktionen  

 reduceret med yderligere 2 medarbejdere, der havde valgt at tage imod bankens  

 tilbud om førtidspension, således at der herefter kun havde været tale om 29  

 medarbejdere.
Man så heraf, at der havde været tale om en løbende proces,  

 hvor antallet af afskedigelser flere gange var blevet reduceret, og hvor  

 antallet fortsat kunne reduceres.
FA måtte samtidig henvise til, at meddelelsen til organisationerne  

 forudsatte, at reglerne i Arbejdsformidlingslovens kapitel 5A fandt  

 anvendelse.
Eftersom de eventuelle afskedigelser skulle afgives over en  

 længere periode - og ikke blot 30 dage - var man uden for reglerne i  

 Arbejdsformidlingslovens kapitel 5A.
Banken havde herefter ikke gjort noget  

 forkert ved at undlade at orientere organisationerne.
 For så vidt angik virksomhedsbegrebet efter lovens kapitel 5A, måtte FA  

 henvise til de i bekendtgørelsens § 2 nærmere fastsatte regler.
 De opsigelser, der måtte komme til at finde sted, ville i givet fald blive  

 afgivet over de næste måneder, således at de pågældende fratrådte ved  

 årsskiftet.
Man skulle imidlertid være opmærksom på, at der var aftalt nyt møde i  

 samarbejdsudvalget den 11.april d.a., hvorunder drøftelserne om eventuelle  

 reduktioner i antallet af afskedigelser samt afbødning af følgerne skulle  

 fortsætte.« I referatet fra det nævnte møde i samarbejdsudvalget den 11. april 1991  

 hedder det bl.a.:
»ad punkt 3. - Ressourcesituationen Carsten Andersen henviste til, at der på SU-mødet den 14. marts var aftalt  

 nedsat et underudvalg med deltagelse af Arne Bjerg, Alfred Hansen, Margrethe  

 Weber, Bent Schou og Henry Hansen, som skulle drøfte, på hvilken måde  

 situationen for de medarbejdere, der den 18. marts som følge af deres  

 arbejdsopgavers bortfald var varslet afskediget, bedst muligt afhjælpes med  

 bistand og rådgivning af forskellig art.
 Carsten Andersen anmodede Bent Schou om at redegøre for resultaterne af  

 underudvalgets arbejde.
 Bent Schou gennemgik de foranstaltninger, der er aftalt iværksat med  

 udgangspunkt i en checkliste og et notat om uddannelsestilbud, som begge  

 vedlægges nærværende referat som bilag.
Af checklisten, der i forbindelse med SU's drøftelser undergik enkelte  

 tilføjelser, fremgår bl.a., at 27 medarbejdere er varslet opsagt, og at de  

 skriftlige opsigelser vil blive afgivet i løbet af månederne juni, juli og  

 august.
De berørte medarbejdere gives, udover hvad de formelle  

 opsigelsesregler fordrer, en ekstra fratrædelsesgodtgørelse, hvis størrelse  

 afhænger af de pågældendes anciennitet i banken.
Der tilbydes bistands- og  

 rådgivningsmulighed fra personaleleder, tillidsrepræsentant, repræsentanter  

 fra P-kredsen samt evt. socialrådgiver eller psykolog.
Endvidere er der  

 mulighed for forskellige uddannelsestilbud i opsigelsesperioden.
Endvidere  

 oplystes det, at P-kredsen/DBL inden længe vil indbyde de berørte  

 medarbejdere til et fælles orienteringsmøde.
 I forbindelse med gennemgangen af checklisten oplyste Arne Bjerg, at såvel  

 P-kredsen som DBL efter omstændighederne finder bankens ydelse af ekstra  

 fratrædelsesgodtgørelse tilfredsstillende.
Harry Max Friedrichsen nævnte, at den måde, hvorpå tillidsmændene var  

 blevet inddraget forud for møderne med de medarbejdere, der varsledes  

 afskediget den 18. marts, ikke havde været tilfredsstillende.
Således var  

 tillidsmændene i flere tilfælde ikke forudgående blevet gjort bekendt med  

 mødernes karakter.
 Carsten Andersen beklagede, hvis forløbet ikke havde været helt  

 tilfredsstillende for alle involverede parter, hvilket formentlig kan  

 tilskrives, at situationen - heldigvis - er uvant og proceduren derfor  

 selvsagt ikke gennemprøvet i alle detaljer.
Det konstateredes, at afskedigelsessagen herefter er et afsluttet kapitel  

 i SU-regie......« 4. For Arbejdsretten er der afgivet forklaring af vidnerne, fuldmægtig  

 Arne Bjerg og personaledirektør Bent J.
Schou.
Fuldmægtig Arne Bjerg, der fortsat er beskæftiget i den indklagede bank,  

 har forklaret bl.a., at det så sent som i efteråret 1990 hed sig, at den  

 nødvendige personalereduktion ville blive gennemført ved naturlig afgang.  

 Det, som underudvalget skulle diskutere, var derfor mulighederne for  

 omskoling og efteruddannelse, således at det tilbageblevne personale kunne  

 klare nye og ændrede opgaver.
B-siden i underudvalget var i hvert fald ikke  

 klar over, at der skulle drøftes afskedigelser.
De to, man oprindeligt  

 indvalgte i underudvalget, var medarbejdere, som beskæftigede sig med  

 uddannelsesspørgsmål.
Vidnet indtrådte lidt senere i udvalget.
Det skete  

 efter opfordring fra personaledirektør Bent Schou, der ikke gav anden  

 forklaring herpå, end at han syntes, det var naturligt, at vidnet var med i  

 underudvalgets arbejde.
Der forelå ingen dagsorden for underudvalgets første  

 møde.
Fra B-siden havde man forventet et oplæg fra ledelsen om  

 uddannelsesproblematikken, men blev i stedet præsenteret for en liste over et  

 antal medarbejdere, som man måtte regne med ville blive afskediget.
B-siden  

 protesterede kraftigt mod at drøfte de påtænkte afskedigelser i  

 underudvalget, da dette skulle ske i samarbejdsudvalget, og man tilkendegav,  

 at man i givet fald ville indberette til Danske Bankfunktionærers  

 Landsforening, at man fra bankens side tilsidesatte samarbejdsaftalen.  

 A-siden frafaldt herefter ønsket om at drøfte de påtænkte afskedigelser i  

 underudvalget.
I de senere møder var der dog tal fremme, som gav anledning  

 til, at man fra B-siden gav udtryk for, at man mente, at der ikke var gjort  

 nok for at bringe antallet ned.
Senere fik man blot oplyst, at det var  

 lykkedes at finde beskæftigelse til yderligere nogle medarbejdere, men det  

 var ikke som resultat af nogen forhandling herom i underudvalget.
Vidnet har  

 på egen hånd lavet de to rettelser på det fremlagte tidsskema for den videre  

 procedure.
Den første rettelse skyldtes, at søndag aften ville være et  

 uheldigt tidspunkt at forsøge at kontakte tillidsrepræsentanterne, idet de  

 kunne være vanskelige at træffe.
Med den anden rettelse ville vidnet  

 bestride, at samarbejdsudvalget havde været inddraget i  

 afskedigelsesproblematikken.
Personaledirektør Bent J.
Schou har forklaret bl.a., at baggrunden for  

 nedsættelsen af underudvalget var, at samarbejdsudvalget efter fusionen havde  

 ganske mange medlemmer.
Det var derfor praktisk at lade spørgsmålet om  

 gennemførelsen af de nødvendige personalereduktioner foregå i et paritetisk  

 sammensat mindre udvalg, der i forbindelse hermed også kunne behandle  

 spørgsmål om omskoling og efteruddannelse.
Arne Bjerg kom med i underudvalget  

 på vidnets foranledning, fordi vidnet fandt det naturligt, at  

 personaleforeningens formand deltog i udvalgets arbejde.
Arne Bjerg var da  

 også meget villig til at indtræde i udvalget.
Nedskæringerne er blevet  

 drøftet på alle underudvalgsmøderne.
Oplægget var, at et antal jobs ville  

 falde væk.
Det var så op til udvalget at prøve at finde ud af, hvordan man  

 bedst kunne klare den situation.
I denne forbindelse drøftede man også  

 omskoling, efteruddannelse, førtidspensionering, muligheden for  

 deltidsarbejde m.v.
Det var bl.a. disse drøftelser, som var medvirkende til,  

 at antallet af medarbejdere, som skulle afskediges, blev reduceret fra  

 oprindelig 36 til 25. Samtalerne med de enkelte medarbejdere den 18. marts  

 1991 var et forvarsel om den forestående afskedigelse, som ville blive  

 iværksat senere, hvis der ikke i mellemtiden havde vist sig mulighed for at  

 beholde den pågældende medarbejder.
5. Til støtte for påstanden har klagerne anført, at der i to henseender er  

 sket brud på samarbejdsaftalen.
Det gælder dels bestemmelsen om, at  

 organisationerne straks skal underrettes, hvis der påtænkes afskedigelser i  

 et sådant omfang, at reglerne i arbejdsformidlingslovens kapitel 5 a finder  

 anvendelse, dels bestemmelsen om, at samarbejdsudvalget i god tid skal  

 informeres om planlagte foranstaltninger, som har betydning for  

 medarbejdernes trivsel og tryghed, herunder om afskedigelser, der omfatter et  

 større antal medarbejdere.
Disse bestemmelser, der pålægger arbejdsgiverne en pligt til at følge  

 bestemte fremgangsmåder, indebærer således en begrænsning af ledelsesretten i  

 situationer, hvor en flerhed af medarbejdere påtænkes afskediget.
Har de  

 påtænkte afskedigelser et sådant omfang, at reglerne i  

 arbejdsformidlingslovens kapitel 5 a finder anvendelse, skal organisationerne  

 straks - og inden spørgsmålet behandles i samarbejdsudvalget - underrettes  

 herom.
En sådan situation forelå i hvert fald den 14. marts 1991, men  

 formentlig allerede på et tidligere tidspunkt.
Efter § 23 a, stk. 1, nr. 3, i arbejdsformidlingsloven finder kapitel 5 a  

 anvendelse, når antallet af påtænkte afskedigelser inden for et tidsrum af 30  

 dage vil udgøre mindst 30 i virksomheden, som normalt beskæftiger mindst 300  

 lønmodtagere.
Bestemmelsen, der har sin baggrund i et EF- direktiv fra 1975,  

 giver fortsat anledning til fortolkningstvivl.
Det gælder både spørgsmålet,  

 hvilken grad af fasthed beslutningen om reduktion af medarbejderstaben skal  

 have, og spørgsmålet, om det afgørende er, hvorvidt der rent faktisk sker  

 afskedigelser af mindst 30 medarbejdere, eller om en reduktion af antallet af  

 påtænkte afskedigelser i løbet af forhandlingsperioden bringer situationen  

 uden for kapitel 5 a's område.
Også spørgsmålet, om det er fratrædelsen eller  

 opsigelsen inden for fristen 30 dage, der er afgørende, giver anledning til  

 tvivl.
Er betingelserne for anvendelsen af kapitel 5 a imidlertid opfyldt,  

 påhviler det arbejdsgiveren at indlede forhandlinger med lønmodtagerne eller  

 disses repræsentanter, jfr. § 23 b.
Hvorledes disse forhandlinger skal  

 foregå, siger loven ikke, men på dette punkt udfyldes loven af bestemmelserne  

 i samarbejdsaftalen.
I den foreliggende sag må det efter de afgivne forklaringer lægges til  

 grund, at man allerede i underudvalget drøftede påtænkte afskedigelser af et  

 omfang, som oversteg det antal på 30 medarbejdere, som efter loven er  

 afgørende.
Så sent som ved samarbejdsudvalgsmødet den 14. marts 1991 blev det  

 oplyst, at der i den kommende uge ville blive varslet afskedigelser af 31  

 medarbejdere, et antal, som senere blev reduceret til 29, formentlig alene  

 med det formål at undgå, at reglerne i kapitel 5 a blev anvendelige.
Det kan  

 allerede af den grund ikke være afgørende, at antallet af faktisk afskedigede  

 medarbejdere kom under 30, heller ikke selv om dette skete som følge af de  

 forhandlinger, der havde fundet sted i underudvalget og samarbejdsudvalget.  

 Det afgørende må være antallet af medarbejdere, som man på  

 planlægningsstadiet påtænker at afskedige.
Da den indklagede bank havde  

 planlagt samtlige fratrædelser til iværksættelse ved udgangen af 1991 og  

 ville ekspedere de skriftlige opsigelser til medarbejderne så hurtigt som  

 muligt, må også betingelsen om, at afskedigelserne skal finde sted inden for  

 et tidsrum af 30 dage, anses for opfyldt, uanset om opsigelses- eller  

 fratrædelsestidspunktet anses for afgørende.
Som anført er også den mere overordnede bestemmelse i samarbejdsaftalen om  

 informationspligt tilsidesat.
De beføjelser, som ved aftalen er tillagt  

 samarbejdsudvalget, er ikke blevet delegeret til det nedsatte underudvalg.  

 Selv om dette imidlertid måtte blive lagt til grund, har det ikke fritaget  

 bankens ledelse for løbende at informere samarbejdsudvalget for derigennem at  

 give udvalget mulighed for at ytre sig om de påtænkte foranstaltninger og for  

 at bidrage med forslag til løsninger, som kunne begrænse antallet af  

 afskedigelser.
Som det fremgår af Arne Bjergs forklaring, var det ikke  

 tanken, at underudvalget skulle beskæftige sig med afskedigelserne.
Man  

 troede i hvert fald, at underudvalget alene skulle drøfte efteruddannelse,  

 omskoling m.v.
Det har derfor ikke været klart for samarbejdsudvalget, at  

 underudvalget også kom til at beskæftige sig med de påtænkte afskedigelser.  

 Havde B-siden haft kendskab hertil, kunne og ville man formentlig have  

 tilbagekaldt kompetencen for underudvalget til at drøfte disse spørgsmål.
Det  

 blev man forhindret i, fordi man fra ledelsens side havde pålagt  

 underudvalgets medlemmer tavshedspligt.
Klagerne har endelig anført, at situationen i den foreliggende sag ikke  

 kan sammenlignes med den situation, som forelå til pådømmelse i  

 Arbejdsrettens sag nr. 9728 om Vendelbobanken, idet samarbejdsaftalen i denne  

 sag havde et ganske andet indhold end den samarbejdsaftale, som er afgørende  

 i nærværende sag.
Da der er tale om en grov tilsidesættelse af de  

 bestemmelser, der har til formål at yde de ansatte tryghed og give dem  

 mulighed for at øve indflydelse på dispositioner, som er af afgørende  

 betydning herfor, må der udmåles en bod af betydelig størrelse.
6. De indklagede har indledningsvis anført, at parterne er enige om, at de  

 forhandlinger, som har fundet sted i underudvalget, for så vidt opfylder de  

 krav til forhandlinger, som efter samarbejdsaftalen skal finde sted i en  

 situation som den, der forelå.
Sagen drejer sig med andre ord alene om,  

 hvorvidt formalia er opfyldt.
For så vidt angår kravet om underretning til organisationerne har de  

 indklagede videre anført, at kravet herom er betinget af, at de påtænkte  

 afskedigelser var af et sådant omfang, at reglerne i arbejdsformidlingslovens  

 kapitel 5 a fandt anvendelse.
Denne betingelse var imidlertid ikke opfyldt.  

 Efter lovens § 23 a, stk. 1, nr. 3, er det afgørende, om der påtænkes  

 afskedigelser af mindst 30 medarbejdere inden for et tidsrum af 30 dage.
Det  

 forudsætter, at der er truffet en definitiv beslutning herom på ledelsesplan,  

 og en sådan beslutning blev først truffet under mødet med regionsdirektørerne  

 den 14. marts 1991 om eftermiddagen, hvor antallet af medarbejdere, som  

 agtedes afskediget, blev reduceret fra de 31, som var nævnt på det  

 umiddelbart forinden afholdte samarbejdsudvalgsmøde, til 29. Afskedigelserne  

 af disse medarbejdere - hvis antal i løbet af opsigelsesperioden yderligere  

 reduceredes til 25 - fordelte sig i øvrigt både tidsmæssigt og geografisk på  

 en måde, som bevirkede, at kapitel 5 a også af den grund var uanvendelig og  

 underretning til organisationerne derfor upåkrævet.
Som de fremlagte referater fra møderne i samarbejdsudvalget viser, blev  

 der i god tid givet udvalget de oplysninger om medarbejdersituationen, som  

 udvalget havde krav på.
Allerede på mødet i november 1990 drøftede man  

 situationen, herunder den forestående reduktion af antallet af medarbejdere,  

 og disse drøftelser fortsatte man ved de senere møder i samarbejdsudvalget.  

 Også selv om der bortses fra de drøftelser og forhandlinger, som er foregået  

 i underudvalget, er informationspligten efter samarbejdsaftalen derfor  

 opfyldt.
Hertil kommer så, at de planlagte foranstaltninger, herunder også de  

 påtænkte afskedigelser, er blevet drøftet i underudvalget med den følge, at  

 antallet af afskedigede medarbejdere kunne reduceres.
Når henses til  

 størrelsen af samarbejdsudvalget efter fusionen, var det en fornuftig  

 disposition at lade forhandlingerne herom foregå i et underudvalg med færre  

 deltagere.
I givet fald er der alene tale om en rent formel tilsidesættelse  

 af samarbejdsaftalens bestemmelser, som kun kan udløse en bod af symbolsk  

 størrelse.
 7.Arbejdsretten skal udtale:
 Pligten til straks - og inden spørgsmålet behandles i samarbejdsudvalget -  

 at give meddelelse til organisationerne om påtænkte afskedigelser er i  

 samarbejdsaftalens § 12 B gjort betinget af, at disse har et sådant omfang,  

 at reglerne i arbejdsformidlingslovens kapitel 5 a finder anvendelse.  

 Betingelsen er herefter, at antallet af påtænkte afskedigelser inden for et  

 tidsrum af 30 dage udgør mindst det antal, som fremgår af lovens § 23 a, nr.  

 1, 2 eller 3.
 Ved afgørelsen af, om denne betingelse var opfyldt, lægger retten til  

 grund det virksomhedsbegreb, som fremgår af § 2, stk. 2, i  

 Arbejdsministeriets bekendtgørelse om virksomhedsbegreb og om opgørelse af  

 antal lønmodtagere i forbindelse med foretagelse af afskedigelser af større  

 omfang, jf. nu bekendtgørelse nr. 755 af 12. november 1990. Herefter skal  

 såvel antallet af påtænkte afskedigelser inden for det anførte tidsrum som  

 antallet af normalt beskæftigede i virksomheden opgøres således, at filialer  

 beliggende inden for samme arbejdsmarkedsnævns område betragtes som en  

 virksomhed, medmindre afvigelse herfra er sket i henhold til bekendtgørelsens  

 § 2, stk. 3 eller 4, hvilket efter det foreliggende ikke synes at have været  

 tilfældet.
Efter arbejdsformidlingslovens § 8 er arbejdsmarkedsnævnenes geografiske  

 område amtskommunen samt Københavnsområdet.
Efter oplysningerne i den til  

 medlemmerne af underudvalget den 13. marts 1991 udleverede fortrolige  

 opstilling over den geografiske fordeling af de 31 medarbejdere, som da  

 påtænktes afskediget, kan det herefter ikke anses for godtgjort, at de  

 påtænkte afskedigelser havde et omfang, som gjorde reglerne i  

 arbejdsformidlingslovens kapitel 5 a anvendelige.
Den indklagede bank har  

 derfor ikke tilsidesat samarbejdsaftalens bestemmelse om underretning til  

 organisationerne.
Efter det foreliggende gælder det samme aftalens bestemmelser om pligt for  

 ledelsen til i god tid forinden at informere samarbejdsudvalget om planlagte  

 foranstaltninger af væsentlig betydning for medarbejdernes trivsel og  

 tryghed, herunder om en påtænkt reduktion af medarbejderstaben.
Retten har  

 herved lagt vægt på, at samarbejdsaftalens § 8 indeholder hjemmel for  

 nedsættelse af underudvalg til behandling af særlige spørgsmål, at det i den  

 foreliggende situation, hvor samarbejdsudvalget efter fusionen bestod af 17  

 medlemmer, måtte være naturligt at nedsætte et underudvalg - hvis  

 sammensætning tilgodeså B-siden - til behandling også af de problemer, som de  

 påtænkte afskedigelser rejste, at det må have stået de øvrige medlemmer af  

 samarbejdsudvalget klart, at underudvalgets opgave omfattede også  

 forhandlingerne herom, og at sådanne forhandlinger fandt sted i underudvalget  

 med det resultat, at antallet af afskedigede medarbejdere blev begrænset.
 Efter det anførte har den indklagede bank således ikke tilsidesat  

 bestemmelserne i samarbejdsaftalens § 12 B og vil derfor være at frifinde.
 T h i k e n d e s f o r r e t :
 Indklagede, Sydbank Sønderjylland A/S, frifindes.
 I sagsomkostninger til Arbejdsretten skal klagerne, Funktionærernes og  

 Tjenestemændenes Fællesråd for Finansforbundet, betale 2.000 kr.
