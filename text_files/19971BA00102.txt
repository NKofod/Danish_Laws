Nr BSF 102 Forslag til folketingsbeslutning om forebyggelse og bekæmpelse af  

 ungdomskriminalitet Fremsat af Helge Adam Møller (KF) Bendt Bendtsen (KF) Brian Mikkelsen (KF)  

 Gitte Seeberg (KF) John Vinther (KF) Inge Dahl-Sørensen (V) Birthe Rønn  

 Hornbech (V) Bertel Haarder (V) Svend Aage Jensby (V) Erling Oxdam (V) Ulla  

 Tørnæs (V) den 29. oktober 1998 Folketinget opfordrer regeringen til inden den 1. april 1998 at nedsætte  

 en tværministeriel arbejdsgruppe med henblik på inden udgangen af 1998 at  

 kunne fremsætte de fornødne lovforslag og foretage de fornødne ændringer i  

 bekendtgørelser, cirkulærer og andre administrative forskrifter for mere  

 effektivt end hidtil at forebygge og bekæmpe ungdomskriminalitet.
 Denne forebyggelse og bekæmpelse skal ske ud fra følgende retningslinjer:
 1. Fortsat udbygning af det forebyggende arbejde.
 2. Større inddragelse af forældrene.
 3. Sanktioner og foranstaltninger over for unge kriminelle:
- En særlig »ungdomssamfundstjeneste« for 12-17 årige - Forsøgsordning med weekendfængsel - Ungdomskontrakter - Mandsopdækning - Straffeattest - Flere sikrede pladser på lukkede institutioner.
Bemærkninger til forslaget Almindelige bemærkninger »16-årig dømt for tyveri af 77 biler« var overskriften på  

 forsiden af en dansk avis. »16-årig idømt halvandet års fængsel for i  

 løbet af 11 måneder at have stjålet 77 biler« fortsatte overskriften med  

 mindre typer.
Herefter fortalte artiklen, hvordan den unge mand stjal bilerne  

 og hvilke mærker, han foretrak o.s.v.
 Artiklen sluttede med at fortælle, at anklageren gerne ville have en  

 forklaring på, hvorfor den unge mand havde stjålet så mange biler, når han  

 allerede som 15-årig havde fået en dom for blandt andet biltyverier.
Hertil forklarede den 16-årige stille og roligt: »Der skete jo ikke  

 noget ved at stjæle bilerne.
Jeg blev slæbt en tur på politistationen og 4  

 timer efter blev jeg smidt ud igen . . . og så var det jo lige meget.« Forslagsstillerne vil tage denne 16-årige og andre unge kriminelle  

 alvorligt.
Unge skal stoppes i begyndelsen af deres kriminelle løbebane og mærke, at  

 samfundet ikke accepterer kriminalitet.
Derfor skal der gribes mærkbart ind  

 allerede første gang, den unge begår kriminalitet, med sanktioner, der er  

 skræddersyet til at hjælpe de unge ud af kriminaliteten og ikke dybere ind i  

 den.
 Samfundet skal derfor have nogle sanktionsmuligheder for de 12-17-årige,  

 der ligger imellem det, at der intet sker og det at blive sat i fængsel eller  

 institution.
Det kan f.eks. være 4-8-12 weekender, hvor man udfører en særlig form for  

 ungdomssamfundstjeneste.
Unge skal ved samfundsgavnlig beskæftigelse være med  

 til at bygge op og reparere, hvad de har været med til at rive ned og  

 ødelægge.
Det skal være sanktioner, som afpasses til børn og unge.
Sanktioner, som  

 kan iværksættes så hurtigt og tydeligt, at en begyndende kriminalitet  

 opfanges, og de unge føres tilbage til et normalt samfundsliv.
Formaninger og løftede pegefingre alene har spillet fallit.
Der er behov  

 for ansvar, konsekvens og omsorg.
Det er vejen frem.
 Ungdomskriminalitet berører alle i samfundet og meget direkte et antal  

 familier, hvis børn og unge bliver »hængende« i kriminalitet resten  

 af deres liv.
Kriminaliteten blandt unge er vokset markant de sidste 10 år.
Samlet er  

 kriminalitetens omfang blandt unge 15-19-årige øget med ca. 1/3. Samtidig er  

 kriminaliteten blandt de 13-14-årige under den kriminelle lavalder nærmest  

 eksploderet.
Blandt piger er antallet af overtrædelser af straffeloven i løbet af de  

 sidste 10 år fordoblet for de 13-årige og femdoblet for de 14-årige! For de 13-14-årige drenge gælder, at antallet af kriminelle handlinger i  

 løbet af de sidste 10 år er øget med 24 pct. for de 13-årige, mens  

 kriminaliteten er fordoblet for de 14-årige drenge.
Endelig kan det konstateres, at i løbet af bare 6 år er der registreret en  

 tredobling i antallet af voldssager blandt unge under den kriminelle  

 lavalder.
I den samme periode er antallet af røverier blandt disse  

 mindreårige mere end tredoblet fra 21 i 1990 til 68 røverier i 1996.
 I et bilag til beslutningsforslaget er der nærmere gjort rede for tallene  

 bag ungdomskriminaliteten.
Denne uheldige udvikling bør ikke undre, for i det system, der findes i  

 dag, oplever unge ofte ingen konsekvens af deres handlinger, før de er kommet  

 langt ud i kriminaliteten.
Denne manglende reaktion og konsekvens er en stor  

 del af problemet.
Derfor mener Det Konservative Folkeparti og Venstre, at der skal indføres  

 større konsekvens i forholdet til unge.
Når et ungt menneske har begået en  

 kriminel handling, skal samfundet klart markere sin afstandtagen.  

 Forslagsstillerne ønsker en umiddelbar, mærkbar og hurtig reaktion over for  

 unge lovovertrædere.
Men det skal være en sanktion, som er tilpasset den  

 unges alder, og som kan medvirke til at få den unge ud af kriminalitet.
Samfundet har i for lang tid haft en misforstået holdning til, hvordan man  

 hjælper unge kriminelle.
Alt for ofte sættes der ikke ind med en sanktion,  

 som den unge opfatter som et udtryk for samfundets fordømmelse.
Derved får de  

 unge en opfattelse af, at det ikke er alvorligt at begå kriminalitet.
Den  

 unge gives ikke en chance, men gøres en bjørnetjeneste.
En reel chance for  

 den unge er at markere, at samfundet ikke accepterer kriminalitet, og det  

 skal gøres allerede ved første kriminelle handling.
Derved får den unge en  

 langt bedre mulighed for at blive en lovlydig samfundsborger.
For forslagsstillerne er det vigtigt at forebygge ungdomskriminalitet.  

 Målet med indsatsen er at skabe de rammer, der gør det muligt for unge, der  

 er startet på at begå kriminalitet, eller færdes i miljøer, der kan udvikle  

 kriminalitet, at »komme på ret køl«.
Det vil sige, at der skal  

 laves en intensiv forebyggende indsats samtidig med en konsekvent indgriben  

 over for førstegangs-kriminelle.
Derfor skal der med det samme sættes ind med  

 en egnet og målrettet sanktion.
Bemærkninger til forslagets enkelte punkter Ad 1 Det forebyggende arbejde er alfa og omega for at undgå, at unge bliver  

 kriminelle.
Derfor skal det forebyggende arbejde fortsat udbygges.
De unge  

 skal gennem en stærk og massiv oplysning gøres opmærksomme på konsekvenserne  

 af kriminalitet - både konsekvenserne for dem selv, men også konsekvenserne  

 for ofrene.
SSP-samarbejdet har vist fine resultater og skal fortsat være  

 grundstenen.
Gennem dette samarbejde mellem skole, socialforvaltning og  

 politi er det ofte muligt at få fat i de unge, inden de kommer for langt ud i  

 kriminaliteten.
Den bedste ledetråd er et godt eksempel.
Derfor er det bedste forebyggende  

 arbejde, at forældre og andre, der ofte er i kontakt med de unge, går foran  

 med et godt eksempel.
Samtidig har skolen en forpligtelse til i  

 undervisningen at søge at forebygge kriminalitet.
Det kan eksempelvis ske  

 gennem foredrag med politi, tidligere kriminelle samt besøg i arresthuse,  

 fængsler og lignende.
 Det er vigtigt, at der især sker en forebyggende indsats blandt de unge,  

 der er i en risikogruppe, det vil sige unge, der færdes i miljøer, hvor  

 kriminalitet ofte forekommer.
Ad 2 Mange forældre er ofte ikke klar over, hvad deres børn foretager sig uden  

 for hjemmet.
En effektiv bekæmpelse af ungdomskriminalitet gør det bydende  

 nødvendigt, at forældrene inddrages, informeres og gøres medansvarlige, så  

 snart en ung begår kriminalitet.
Forældrene er normalt dem, der har den  

 bedste mulighed for at påvirke børnene i en positiv retning.
Det er først og  

 fremmest forældrenes ansvar, hvad deres børn laver.
Det ansvar skal  

 forældrene holdes fast på.
Har et ungt menneske begået kriminalitet, skal forældrene informeres og  

 involveres med det samme.
Dette skal ske ved, at politi og en særlig egnet  

 person fra socialforvaltningen straks efter den unges kriminalitet opsøger  

 familien og sammen med den lægger planer for og laver aftaler med den unge,  

 som forældrene så skal støtte gennem forløbet.
Således sikres, at den unge  

 får den bedste mulighed for at komme ud af den kriminelle løbebane gennem  

 hjælp og støtte fra familien.
 Socialforvaltningen skal kort tid efter den første henvendelse til  

 familien opsøge familien igen for at have »hånd i hanke« med, at  

 der bliver gjort noget for, at den unge ikke kommer længere ud i  

 kriminalitet.
Det gælder om at få opbygget et positivt og stærkt netværk omkring den  

 unge.
Derved føler den unge, at der er nogen, der interesserer sig for ham  

 eller hende, og at det gør en forskel, hvilke handlinger han eller hun  

 foretager sig.
Har den unge ikke et sådant naturligt netværk i sin familie,  

 fordi forældrene eksempelvis selv har store sociale problemer, skal et sådant  

 skabes.
Det kan ske via frivillige voksnes indsats i f.eks. idrætsforeninger,  

 spejderbevægelsen eller ved andre fritidsaktiviteter.
I de grelle tilfælde, hvor et sådant netværk ikke er tilstrækkeligt, kan  

 der blive tale om at tilknytte enten en personlig rådgiver eller en fast  

 kontaktperson, som sociallovgivningen giver mulighed for.
Det skal være en  

 voksen, som besidder de fornødne ressourcer og forståelse for den unges  

 situation, men først og fremmest engagement.
Denne person skal dels fungere  

 som den voksne, den unge altid kan søge til, når der er brug for hjælp, dels  

 fungere som den voksne, der griber ind, når den unge opfører sig  

 uacceptabelt.
Derudover skal de sociale myndigheder gribe ind i  

 »problemfamilier« langt hurtigere, end det sker i dag.
Børn, der  

 lever i familier uden støtte, engagement og tryghed, vil være i fare for at  

 udvikle sig til kriminelle.
Det vil være svært for disse unge ved egen hjælp  

 at komme ud af kriminaliteten.
Derfor skal de sociale myndigheder, når det er  

 åbenlyst nødvendigt, ikke vige tilbage for at fjerne børn og unge hurtigere  

 og mere konsekvent, end de gør i dag, og anbringe dem i en egnet familie,  

 hvis dette realistisk set er eneste mulighed for at få en ung på ret spor.
Samfundet må ikke svigte børn, som er blevet svigtet af deres forældre! Ad 3 Det, at en handling har en konsekvens, er det vigtigste middel til at  

 bremse en ung, der er trådt ind på den kriminelle løbebane.
Især når  

 statistikken fortæller, at kriminaliteten generelt stiger med alderen for de  

 12 - 19-årige.
Den forkerte holdning, at de unges kriminalitet ikke skal have  

 en mærkbar konsekvens ved de første mange forseelser, har i al for høj grad  

 været fremherskende i mange år.
Efter forslagsstillernes opfattelse er det en  

 misforståelse.
Ved ikke at sanktionere sender man det signal til de unge, at  

 man er ligeglad med, hvad de gør.
Mange gange er kriminaliteten et nødråb.  

 Ved at overse dette ved alene at give tiltalefrafald eller betingede domme,  

 overhøres nødråbet.
Konsekvensen er, at de unge bare kommer længere ud i  

 kriminaliteten, for det signal, de ser, er: »Gør hvad du vil - du kan  

 bare passe dig selv«.
Derfor kommer det bag på mange unge, at der pludselig kommer en sanktion,  

 når de har begået kriminalitet mange gange.
Det signal samfundet burde sende  

 ud allerede første gang, der begås kriminalitet, er, »det her accepterer  

 vi ikke«.
En hurtig og konsekvent sanktion er den bedste reelle  

 »her og nu-hjælp« til en ung, der begår kriminalitet.
I dag er den kriminelle lavalder 15 år.
Det betyder, at for unge under 15  

 år får en lovovertrædelse ingen straffemæssige konsekvenser.
Derimod har de  

 sociale myndigheder pligt til at iværksætte foranstaltninger i henhold til  

 reglerne i bistandsloven.
Det kan eksempelvis være beskikkelse af en  

 personlig rådgiver, støtteforanstaltninger over for familien og barnet i  

 hjemmet eller anbringelse af barnet uden for hjemmet på institution eller i  

 familiepleje.
At sænke den kriminelle lavalder løser ikke problemerne.
For unge  

 kriminelle under 15 år skal der derimod hurtigt gøres brug af de muligheder,  

 de sociale myndigheder har for at iværksætte foranstaltninger, samtidig med  

 at sanktioner som ungdomskontrakter og særlig ungdomssamfundstjeneste skal  

 kunne anvendes over for unge 12 - 14-årige.
Unge kriminelle på eller over 15 år gives i dag det ene tiltalefrafald  

 efter det andet eller i særlige tilfælde en betinget dom.
Men dette løser  

 langt fra problemerne.
Tværtimod gøres den unge nærmest mere kriminel, fordi  

 den unge får opfattelsen af, at der ingen konsekvens er ved at begå  

 kriminalitet.
Dette skal ændres.
Unge skal stoppes i begyndelsen af deres kriminelle løbebane og mærke, at  

 samfundet ikke accepterer kriminalitet.
Det gøres ved at gribe ind, så snart  

 den unge begår kriminalitet første gang.
Dette skal også ses i lyset af, at  

 kriminaliteten generelt stiger med alderen i aldersgruppen mellem 12 og 19  

 år.
»Ungdomssamfundstjeneste« Ofte har unge kriminelle kun hån tilovers for det danske retssystem, som  

 den ene gang efter den anden via tiltalefrafald og betingede domme  

 »bærer over« med deres kriminalitet.
Forslagsstillerne mener, at de  

 mange tiltalefrafald og betingede domme for 15-17-årige, samt de manglende  

 reaktioner over for de unge 12-14-årige (under den kriminelle lavalder) bør  

 afløses af reaktioner, som den enkelte unge virkelig føler som en  

 »straf«.
En egnet sanktion for den unge lovovertræder, som ønskes indført, er, at  

 vedkommende et antal aftener og/eller weekends får pålagt at udføre praktisk  

 arbejde i lokalområdet.
En sådan sanktion påvirker ikke skole eller  

 uddannelse, men alene fritiden.
De unge skal ved samfundsgavnligt arbejde  

 være med til at bygge op og reparere, hvad de har været med til at rive ned  

 og ødelægge.
Det skal være arbejde, som er afpasset til børn og unge.
Det skal understreges, at forslagsstillerne ikke ønsker at sænke den  

 kriminelle lavalder.
Frihedsberøvelse og andre foranstaltninger for unge  

 under 15 år må ske med hjemmel i det socialretlige regelsæt.
Weekendfængsel Forslagsstillerne ønsker som en forsøgsordning at indføre weekendfængsel  

 som en selvstændig sanktionsform over for de 15-17-årige.
Dette indebærer, at  

 den dømte alene skal møde til afsoning i et vist antal weekender.
Denne  

 sanktion åbner væsentlige fordele i forhold til almindelig frihedsstraf, idet  

 denne afsoningsform ikke hindrer den unge i at fortsætte hidtidig  

 beskæftigelse eller uddannelse og kun i begrænset omfang påvirker den dømtes  

 forbindelse med familie m.v.
 Tanken er, at ophold i weekendfængsel skal ske i det lokale arresthus, og  

 det skal sikres, at den unge ikke kommer i kontakt med voksne kriminelle.  

 Sanktionsformen tænkes anvendt over for unge kriminelle, der har gjort sig  

 skyldige i f.eks. hærværk, biltyverier eller mindre alvorlig vold, og hvor  

 der er behov for en følelig og gavnlig reaktion i form af nogle få eller  

 flere weekendophold i et arresthus.
Sanktionsformen forventes at få en betydelig præventiv effekt over for  

 unge, der er i risiko for at fortsætte en kriminel løbebane.
Den skal ses som  

 et supplement til »ungdomssamfundstjeneste« og ungdomskontrakter  

 samt til tiltalefrafald og betingede domme.
Ungdomskontrakter Ungdomskontrakten, der er en kontrakt mellem den unge lovovertræder,  

 forældrene, politiet og kommunen, er en god ide.
Ungdomskontrakten indebærer  

 en retlig såvel som en moralsk forpligtelse for den unge.
Kontrakten skal  

 forpligte den enkelte til at holde sig fra kriminalitet i en aftalt periode,  

 samtidig med at den unge skal deltage i nogle udvalgte fritidsaktiviteter.  

 Der skal løbende være et tilsyn med vedkommende i form af samtaler med  

 og/eller tilbagemeldinger til den kommunale socialforvaltning, som skal have  

 konsekvente og faste reaktionsmuligheder ved vilkårsovertrædelser.
Det er tanken, at den unge skal blive bevidstgjort om sit ansvar ved, at  

 der hurtigt og umiddelbart sker en mærkbar reaktion på den unges  

 lovovertrædelse.
Kontrakterne skal indgås umiddelbart efter opklaringen af  

 forbrydelsen.
De skal anvendes over for unge såvel over som under den  

 kriminelle lavalder.
Ofte vil det være en god løsning, at den unge, der har  

 forbrudt sig, først deltager i samfundstjeneste og dernæst fortsætter med en  

 ungdomskontrakt.
Mandsopdækning I Odense har politiet haft gode erfaringer med simpelthen at mandsopdække  

 unge kriminelle, som er gengangere hos politiet.
Politiet ved, hvor de  

 opholder sig, hvem de er og ikke mindst, hvad de kan finde på, hvis der ikke  

 holdes øje med dem.
Det kræver nogle ekstra betjente, men der spares så til  

 gengæld anholdelser, rapportskrivning o.s.v.
Forslagsstillerne mener, at man  

 i andre områder med mange unge kriminelle skulle tage ideen op.
En  

 sidegevinst ved ordningen er, at de unge får en helt anden respekt for  

 politiet, når de kan være sammen med betjentene uden konflikter og uden at  

 være fjender.
Straffeattest Straffeattesten skal fortsat vise den unges kriminalitet.
De unge ved  

 godt, at en lovovertrædelse vil blive registreret på straffeattesten, og at  

 det kan medføre forringede fremtidsmuligheder.
Mange unge afholder sig derfor  

 fra at begå kriminalitet.
Det vil således være et forkert signal ikke at  

 opføre kriminaliteten på straffeattesten.
Derved vil samfundet reelt  

 signalere, at kriminalitet ingen konsekvens har.
Flere sikrede pladser på lukkede institutioner Det Konservative Folkeparti og Venstre har i et fælles oplæg til  

 finansloven for 1998, »Fornyelse »98« samt i  

 ændringsforslagene til finansloven, foreslået en pulje på ekstra l5 mio. kr.  

 oven i den pulje, som regeringen har afsat i forbindelse med voldspakken til  

 udvidelse af antallet af sikrede pladser i lukkede institutioner for unge  

 kriminelle.
Regeringen har i forbindelse med voldspakken afsat midler til et  

 3-årigt forsøg med l0 pladser til særligt behandlingskrævende unge.
Pladserne  

 rækker ikke, og mange kommuner må i dagligdagen give op over for sådanne unge  

 også over for dem under l5 år, som bl.a. er indblandet i særdeles hård  

 voldskriminalitet.
Der er brug for flere sikre pladser til disse unge.
De lukkede  

 institutioner skal betragtes som behandlingssteder, hvor særligt uddannet  

 personale gennem en massiv og længerevarende behandling og megen  

 voksenkontakt skal få de unge på ret spor igen.
Skriftlig fremsættelse Helge Adam Møller (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forebyggelse og bekæmpelse af  

 ungdomskriminalitet.
(Beslutningsforslag nr.
B 102) Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Bilag Facts om ungdomskriminalitet I perioden 1985 til 1995 er det samlede antal afgørelser for  

 straffelovsovertrædelser for unge i aldersgruppen 15-19 år steget med ca. 18  

 pct.
Aldersgruppen udgjorde i 1985 ca. 392.000 personer og i 1995 ca.  

 322.000. Samlet betyder det, at kriminaliteten blandt unge er øget med ca.  

 1/3 på kun 10 år.
I 1987 blev der noteret 21 overtrædelser af straffeloven pr. 1.000  

 14-årige drenge, mens tallet i 1996 var vokset til 39. Altså næsten en  

 fordobling.
For pigernes vedkommende var tallet steget fra 3 i 1987 til 16 i  

 1996, altså mere end femdoblet.
For de 13-årige er der især for pigernes vedkommende sket en voldsom  

 stigning af kriminelle handlinger omfattet af straffeloven.
I 1987 tegnede de  

 13-årige piger sig for 97 af disse handlinger, og tallet blev næsten  

 fordoblet i 1996 med 188 handlinger.
For drengenes vedkommende var stigningen  

 på 24 pct. i samme periode fra 474 handlinger til 588.
 Hvad angår vold, blev der alene i løbet af perioden 1990-96 registreret en  

 tredobling i antallet af voldssager blandt mindreårige - unge til og med 14  

 år - , fra 20 tilfælde til 60. Den samme udvikling er sket vedrørende røveri,  

 hvor antallet i perioden er steget fra 21 til 68.
Bemærkelsesværdigt er det, at kriminaliteten generelt stiger med alderen  

 for aldersgruppen mellem 15 og 19 år.
Således er antallet af afgørelser  

 vedrørende voldsforbrydelser for drenges vedkommende 4 gange så stort for de  

 19-årige som for de 15-årige.
For overtrædelse af færdselsloven begået af  

 drenge er hyppigheden næsten 6 gange større for de 19-årige end for de  

 15-årige.
Antallet af afgørelser vedrørende voldsforbrydelser pr. 100.000 indbyggere  

 er steget betydeligt fra 1983 til 1993. Det gælder for såvel drenge (89 pct.)  

 som for piger (66 pct.). Stigningen i antallet af afgørelser er imidlertid  

 ikke nødvendigvis udtryk for en stigning i denne form for kriminalitet blandt  

 unge.
Det kan også være en følge af, at en større andel af  

 voldsforbrydelserne anmeldes til politiet.
 Dertil kommer, at en ændring af straffeloven på voldsområdet i 1989 betød,  

 at flere former for voldshandlinger herefter skal registreres som  

 straffelovsovertrædelser.
 Hvad angår overtrædelser af færdselsloven, var der i 1995 171 tilfælde af  

 færdselsuheld, hvor spiritus var indblandet, og 310 tilfælde af spiritus- og  

 promillekørsel i aldersgruppen 15-19-årige.
Biltyverier Antallet af anmeldte biltyverier er steget støt gennem de sidste 10 år.  

 Alene de sidste tre år er antallet steget fra 34.645 i 1993 til 41.923 i  

 1996, en stigning på 21 pct.
I 1996 havde forsikringsselskaberne udgifter for 510 mio. kr. i  

 forbindelse med biltyverier.
Selskabernes totale udgifter til kasko samme år  

 var 3,8 mia. kr.
Udgifterne til biltyverier udgør således ca. 13 pct. af de  

 samlede kaskoudgifter.
 Biltyve er årsag til gennemsnitlig 15-20 dræbte personer hvert år og  

 omkring 4-500 tilskadekomne.
I 1993 blev der truffet 731 afgørelser vedrørende tyveri af  

 indregistrerede køretøjer for de 15-19-årige, hvilket udgør 37 pct. af  

 samtlige afgørelser om tyveri af køretøjer.
I 1994 var tallet steget til 786,  

 svarende til 36 pct. og 1995 til 901 afgørelser, som ud af samtlige  

 afgørelser om biltyverier udgjorde 38 pct.
Ud over de tilfælde hvor der  

 træffes afgørelse, er der tyverier begået af unge under 15 år.
Sanktioner over for unge lovovertrædere Næsten 68 pct. af de unge lovovertrædere (15-19-årige) blev idømt bøde i  

 1996 og kun små 5 pct. fik ubetinget frihedsstraf i 1996.
Det meget store antal idømte bøder hænger sammen med, at den  

 altovervejende kriminalitet hos pigerne er butikstyveri, hvor straffen  

 almindeligvis er bøde.
Blandt drengene er den mest almindelige kriminalitet  

 overtrædelse af færdselsloven, hvor straffen i næsten alle tilfælde er bøde.
Andelen af sager, der endte med et tiltalefrafald, steg noget i midten af  

 1980'erne, men er derefter faldet en del.
Antallet af tiltalefrafald faldt  

 fra godt 9 pct. af det samlede antal afgørelser i 1983 til 5 pct. i 1996.
 Andelen af sager, der resulterede i en betinget frihedsstraf er  

 forholdsvis lille, men denne andel er steget fra knap 3 pct. i 1983 til knap  

 9 pct. i 1996.
Til sidst skal det nævnes, at der er et betydeligt antal lovovertrædelser,  

 der ikke anmeldes eller registreres.
F.eks. antages det, at 50 pct. af  

 voldsforbrydelserne ikke anmeldes eller registreres.
 Kilder:
