Nr BSF 75 Forslag til folketingsbeslutning om sikkerhedskrav til og  

 kontrolbestemmelser for medikoteknisk apparatur og udstyr Fremsat af Hanne Andersen (S) Dorte Bennedsen (S) Martin Glerup (S)  

 Anna-Marie Hansen (S) Tove Lindbo Larsen (S) Torben Lund (S) Lone Møller (S) den 10. marts 1992 Folketinget anmoder regeringen om at fremsætte lovforslag, der fastsætter sikkerhedskrav til og kontrolbestemmelser for medikoteknisk apparatur og udstyr på offentlige sygehuse, private sygehuse samt private lægepraksis, speciallægepraksis og klinikker.
 Lovforslaget skal fremme den højeste grad af sikkerhed ved brugen af  

 elektromedicinsk apparatur og udstyr for patienter og personale.  

 Sikkerhedskrav og bestemmelser skal fastsættes for udstyret og for de  

 meddelelser, udsagn, målinger og resultater, som apparatur og udstyr giver  

 oplysning om som støtte for behandling og overvågning.
Lovforslaget skal indeholde - standardregler for og -krav til sikkerhed for nyt medikoteknisk  

 apparatur og udstyr - standardregler for og -krav til sikkerhed ved køb af brugt medikoteknisk  

 udstyr - standardregler, -krav og normer omhandlende apparatur og udstyr, der  

 anvendes til diagnosticering, behandling og overvågning.
Bemærkninger til forslaget Elektro- og medikoteknisk udstyr er hjælpemidler, der har en selvfølgelig  

 og vigtig funktion i hele sygehus- og sundhedsvæsenet.
Dette gælder på det  

 almindelige sygehus, det specialiserede sygehus, det højteknologiske, højt  

 specialiserede sygehus, det private sygehus, i private speciallægepraksis,  

 hos private fysioterapeuter, kiropraktorer, tandlæger, i almen lægepraksis,  

 lægehuse, på klinikker og laboratorier.
 Anvendelse af special- og højteknologisk medicinsk apparatur og udstyr  

 hører med til dagligdagen i sundhedsvæsenet både i det offentlige  

 sundhedsvæsen og i den private praksis.
 Teknologiudviklingen og kravet til sikkerhed for patienter og ansatte gør  

 det nødvendigt, at der udformes krav til vedligeholdelse og kontrol.
I Danmark findes anbefalinger (rekommandationer) med  

 konstruktionsforskrifter, brugervejledning og vedligeholdelsesvejledninger i  

 stærktstrømsreglementet.
Det er i dag leverandørens ansvar, at apparatur og  

 udstyr opfylder kvalitetskrav, ligesom det er leverandørens ansvar at  

 udarbejde vedligeholdelsesvejledninger.
Ansvaret for korrekt brug og  

 vedligeholdelse er alene brugerens - lægens, sygeplejerskens og det  

 sundhedsfaglige personales.
På specialiserede og højt specialiserede sygehuse kontrolleres nyindkøbt  

 apparatur af specialuddannet personale på medikotekniske afdelinger.
Den  

 løbende vedligeholdelse og kontrol varetages også af specialuddannede.  

 Udviklingen og brugen af højteknologisk udstyr og apparatur kræver hyppige  

 tilsyn og kontrol af læger og sundhedsfagligt personale, men udviklingen har  

 vist, at specialuddannede ingeniører er nødvendige, når udstyr og apparatur  

 skal være sikkert til diagnosticering, behandling og undersøgelser.
Kontrol og vedligeholdelse på private sygehuse, i private praksis, på  

 klinikker og laboratorier er alene overladt til brugerne.
Markedet bliver  

 større og større og kvalitetskontrollen mere og mere kompliceret og  

 specialiseret.
 Forslagsstillerne finder det aldeles utilstrækkeligt, at Sundhedsstyrelsen  

 og Dansk Sygehus Institut i januar 1986 har etableret en frivillig  

 indberetningsordning for uheld med medikoteknisk udstyr med det formål at øge  

 kvaliteten af udstyret og dets brug.
Kravet til kvalitet, sikkerhed, vedligeholdelse og service må bygge på  

 vedtagne regler og normer.
Regler og normer skal omfatte de elektriske  

 installationer og funktioner, men også kontrollere de resultater og signaler,  

 apparatur og udstyr registrerer og meddeler.
Kravene til ældre og brugt  

 udstyr må være klare signaler og tydelige billeder.
Derfor er det vigtigt med  

 præcise normer, der beskriver, hvilke krav udstyr og apparatur skal opfylde.
 Sikkerhedskravet opfyldes ikke ved, at forhandler og leverandør frivilligt  

 indberetter til DEMKO, at udstyr og apparatur opfylder  

 stærkstrømsreglementet.
 Sikkerhed opnås kun, hvis der stilles kvalitetskrav til såvel nyt som  

 brugt elektro- og medikoteknisk udstyr samtidig med, at der stilles krav til  

 kontrol, vedligeholdelse, registrering og indberetning af denne og med en  

 tydelig markering af kontrollen på udstyret.
 Forslagsstillerne anmoder ministeren om i samarbejde med  

 Amtsrådsforeningen i Danmark at udpege kontrolmyndigheden.
 Enhver elevator i dette land har en klar oplysning om kontrol og  

 vedligeholdelse, kontrollen med levnedsmidler er bestemt ved lov, biler synes  

 ved ejerskifte, når de har en bestemt alder - alt sammen for at opnå den  

 højeste grad af sikkerhed for brugerne.
