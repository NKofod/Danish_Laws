 Registrering af aktieselskab nægtet, da vurderingsforretningen ikke  

 var foretaget umiddelbart før den stiftende generalforsamling.
 Klage over fristfastsættelse afvist.
 (Morten Iversen, Eskil Trolle og Ebbe Christensen).
 Advokat A har i skrivelse af 25. september 1992 på vegne Aktieselskabet K  

 under stiftelse klaget over, at Erhvervs- og Selskabsstyrelsen den 31. august  

 1992 (j.nr.92-37.636) nægtede at registrere en anmeldelse om stiftelsen af  

 selskabet med henvisning til, at perioden mellem udarbejdelsen af  

 vurderingsberetning og afholdelse af generalforsamling i henhold til  

 aktieselskabslovens § 6 a, stk. 3, var for lang, og at berigtigelse - uanset  

 anmodning herom - ikke var sket.
 Sagens omstændigheder:
Den 24. juni 1992 stiftede fabrikant B, C og D A/S aktieselskabet K, hvis  

 formål ifølge vedtægternes § 3 er ejendomsudlejning.
I forbindelse med  

 stiftelsen overtog selskabet med regnskabsmæssig virkning fra 1. januar 1992  

 den fabrikant B tilhørende virksomhed i form af ejendommen ..., som overtoges  

 med de aktiver og passiver, der fremgår af den af statsautoriseret revisor E  

 den 17. marts 1992 udarbejdede åbningsbalance pr. 1. januar 1992. Med hensyn  

 til værdiansættelsen af den overtagne virksomhed er der i henhold til  

 aktieselskabslovens § 6 a, stk. 1 og stk. 2, udarbejdet en  

 vurderingsberetning ligeledes dateret den 17. marts 1992.
 Vurderingsberetningen har følgende indhold:
På ejendommen er lyst et ejerpantebrev på 960.000 kr. der er stillet til  

 sikkerhed for D A/S bankgæld.
Det vurderes, at der ikke er forbundet nogen  

 risiko ved sikkerhedsstillelsen.
VURDERINGSBERETNING TIL BALANCE PR. 1. JANUAR 1992 VED STIFTELSE AF  

 SELSKABET VED INDSKYDELSE AF VÆRDIER Til de overdragne værdier og balancen pr. 1. januar 1992 skal der knyttes  

 følgende kommentarer:
ERHVERVSEJENDOMMEN ... KR. 3.400.000 er værdiansat til ca. 9 gange den  

 årlige leje.
Ejendommen er lejet ud til D A/S.
Denne virksomhed er både  

 veldrevet og velkonsolideret.
 BANKINDLÅN KR. 172.782 er afstemt med pengeinstituttets noteringer.  

 AKTIEKAPITAL KR. 600.000 fremkommer som forskel mellem overtagne aktiver og  

 gæld.
 HENSÆTTELSER KR. 477.000 er skat af de afskrivninger og  

 investeringsfondshenlæggelser, den tidligere ejer B har foretaget, idet  

 selskabet stiftes efter reglerne for en skattefri virksomhedsomdannelse.
 DEPOSITUM KR. 120.000 er afstemt med lejers notering.
 PRIORITETSGÆLD KR. 1.103.055 OG BANKGÆLD KR. 1.001.260 er afstemt med de  

 pågældende låneinstitutters noteringer.
 Forskelsværdien mellem de overdragne aktiver og passiver svarer efter mit  

 skøn til de aftalte vederlag, herunder værdien af de aktier der skal udstedes  

 som vederlag.
Foranstående åbningsbalance og vurderingsberetning har jeg revideret.
Jeg  

 anser balancen for at være et redeligt udtryk for de overdragne aktivers  

 værdi, ligesom det er min opfattelse, at gælden er rigtigt udtrykt.
 Jeg skal ligeledes erklære, at jeg ikke skønner egenkapitalen forringet  

 fra den 1. januar 1992 og indtil nu.
 ..., den 17. marts 1992.
E Statsautoriseret revisor » Stiftelsen skete på den konstituerende generalforsamling den 24. juni 1992  

 på baggrund af stiftelsesoverenskomsten med tilknyttede vedtægter,  

 åbningsbalance og vurderingsberetning.
Hele aktiekapitalen tegnedes af den  

 hidtidige ejer af ejendommen fabrikant B.
Til bestyrelse valgtes stifterne B  

 og C samt advokat A.
Til selskabets revisor valgtes statsautoriseret revisor  

 E.
Som direktør udpegedes fabrikant B.
Den 30. juni 1992 modtog Erhvervs- og Selskabsstyrelsen anmeldelse om  

 registrering af selskabet.
Den 28. juli 1992 skrev Erhvervs- og  

 Selskabsstyrelsen til anmelderen, at anmeldelsen ikke kunne registreres, da  

 perioden mellem udarbejdelsen af vurderingsberetningen og afholdelsen af  

 generalforsamlingen var for lang og henviste til aktieselskabslovens § 6 a,  

 stk. 3. Anmelderen fik derfor besked på, at der skulle udarbejdes en ny  

 vurderingsberetning, som skulle godkendes af generalforsamlingen.  

 Berigtigelsen måtte foretages inden 4 uger, idet registrering i modsat fald  

 ville blive nægtet.
Da styrelsen herefter ikke modtog nogen ny  

 vurderingsberetning inden fristens udløb, skrev styrelsen i den påklagede  

 afgørelse af 31. august 1992 til anmelderen, at » Da anmeldelsen ikke  

 opfylder lovens krav, og da berigtigelse - uanset anmodning herom... - ikke  

 er sket, kan registrering ikke ske... ».
Klagerens advokat protesterede  

 herover i skrivelse af 8. september 1992, men styrelsen fastholdt i skrivelse  

 af 23. september 1992 registreringsnægtelsen.
Aktieselskabslovens § 6 a, der blev indsat i loven ved lov nr. 282 af 9.  

 juni 1982, indeholder nærmere bestemmelser om den særlige, sagkyndige  

 vurderingsberetning, som skal udarbejdes, når der indskydes andre værdier end  

 kontanter ved stiftelse af et aktieselskab, herunder når selskabet skal  

 overtage en bestående virksomhed.
Efter § 6 a, stk. 3, skal vurderingen  

 »være foretaget umiddelbart inden den konstituerende  

 generalforsamling.« I lovmotiverne til denne bestemmelse  

 (Folketingstidende 1981-82, 2. samling, Tillæg A, sp. 2860-2861) hedder det:
»Vurderingsberetningen skal endelig angive det fastsatte vederlag og  

 afsluttes med en erklæring om, at den fremkomne værdiansættelse mindst svarer  

 til det for overtagelsen fastsatte vederlag.
Denne erklæring skal angå  

 værdierne på vurderingstidspunktet, som skal ligge umiddelbart forud for den  

 konstituerende generalforsamling, jfr. § 6 a, stk. 3. Bestemmelsens formål er  

 dog alene at sikre, at vurderingsberetningen kan danne forsvarligt grundlag  

 for stiftelsesbeslutningen på den konstituerende generalforsamling, og en tæt  

 tidsmæssig forbindelse mellem vurdering af særlige, værdifaste aktiver og  

 denne generalforsamling vil derfor ikke i alle tilfælde være afgørende.« Klagerens advokat har i klageskrivelsen af 25. september 1992 oplyst, at  

 han, efter at have modtaget Erhvervs- og Selskabsstyrelsens skrivelse af 28.  

 juli 1992, straks kontaktede statsautoriseret revisor E og bad denne  

 udarbejde en ny vurderingsberetning, hvilket blev lovet.
På grund af en  

 ekspeditionsfejl på revisors kontor blev vurderingsberetningen, der rent  

 faktisk var udarbejdet, ikke fremsendt til ham, og han var samtidig ikke  

 opmærksom på fristen for indsendelse til styrelsen.
Først ved  

 registreringsnægtelsen af 31. august 1992 blev han igen opmærksom på sagen.  

 En afvisning af at registrere selskabet, der vil være ensbetydende med, at  

 stiftelsesproceduren skal gå om, vil få alvorlige økonomiske konsekvenser for  

 stifterne, fordi reglerne om indskydelse af investeringsfond er ændret.
Med  

 sin meget restriktive fortolkning af aktieselskabslovens § 157, stk. 2, om  

 fristfastsættelse og ved at undlade at fremkomme med en ekstra  

 rykkerskrivelse udsætter styrelsen borgerne for betydelige retstab.
Klagerens advokat er endvidere uenig i, at perioden fra  

 vurderingsberetningens udarbejdelse den 17. marts 1992 og til den  

 konstituerende generalforsamling den 24. juni 1992 er for lang i henhold til  

 aktieselskabslovens § 6 a, stk. 3. I kommentaren til aktieselskabsloven, 4.  

 udgave ved Niels Thomsen, er der om dette spørgsmål anført, at der ved  

 afgørelsen må tages hensyn til de pågældende aktivers træghed med hensyn til  

 værdiforringelse og til, hvor hurtig en udskiftning af aktiverne finder sted.  

 Som det fremgår af den indsendte vurderingsberetning og af åbningsbalancen,  

 er der i denne sag indskudt værdifaste aktiver i form af en fast ejendom, der  

 er udlejet, og herudover et bankindlån.
Selvom der er gået ca. 3 måneder fra  

 vurderingsberetningens datering og til den konstituerende generalforsamling,  

 er der tale om, at vurderingen er foretaget umiddelbart inden den  

 konstituerende generalforsamling.
Dette støttes yderligere af de foran  

 citerede bemærkninger til lovforslaget.
 I et supplerende indlæg af 1. oktober 1992 har klagerens advokat oplyst,  

 at han af statsautoriseret revisor E er blevet gjort bekendt med et eksempel  

 på, at Erhvervs- og Selskabsstyrelsen tidligere har registreret et selskab,  

 hvor der har været en periode af tilsvarende længde mellem  

 vurderingsberetningen og den konstituerende generalforsamling som i denne  

 sag.
Med hensyn til at Erhvervs- og Selskabsstyrelsen i sin redegørelse (omtalt  

 nedenfor) har anført, at anmelderen ikke anfægtede kravet om udarbejdelse af  

 ny vurderingsberetning, har klagerens advokat i et indlæg af 8. december 1992  

 bemærket, at dette ikke kan tages som udtryk for, at klager har accepteret  

 kravet.
Forholdet er, at det rent praktisk i mange situationer er væsentligt  

 hurtigere og nemmere at efterkomme styrelsens krav end at optage en juridisk  

 diskussion med styrelsen om, hvorvidt kravene er berettigede.
Klageren er  

 endvidere uenig med styrelsen, når styrelsen i redegørelsen udtaler, at  

 såfremt man tillod en frist på 2,3 eller 4 måneder, ville kravet i loven  

 blive gjort illusorisk.
Hertil har klageren anført, at spørgsmålet er, hvem  

 der skal have sikkerhed for, at den vurdering, der er foretaget, fortsat er  

 en sikker fastsættelse af det pågældende aktivs værdi.
Umiddelbart er der tre  

 interesser, som efter klagerens opfattelse bør varetages, nemlig stifternes,  

 eventuelle andre aktietegneres og kreditorernes.
Da ejeren af den virksomhed,  

 der indskydes i selskabet, tegner hele aktiekapitalen og er medstifter, er  

 der ingen specielle hensyn til ham, idet man må forudsætte, at han både på  

 vurderingstidspunktet og på generalforsamlingstidspunktet er fuldt bekendt  

 med ejendommens værdi og virksomheden iøvrigt.
Med hensyn til  

 kreditorinteresserne er det væsentlige ikke alene, at værdierne er tilstede  

 på tidspunktet for beslutningen om selskabets stiftelse, men nok så  

 væsentligt er det, at værdierne og den fortsatte indtjening eksisterer i  

 fremtiden.
Når styrelsen derfor kun tillader en periode på en måned, som  

 tidligere kun var 14 dage, er denne praksis ganske uhjemlet, og fristen er  

 iøvrigt ikke offentliggjort, således at der har været mulighed for at  

 fremkomme med indsigelser herimod.
Klageren har endelig anført, at det  

 umiddelbart forekommer betænkeligt, at den medarbejder i styrelsen, der har  

 truffet afgørelsen om registreringsnægtelse, også er den medarbejder, der har  

 udtalt sig over for Erhvervsankenævnet i forbindelse med nævnets behandling  

 af klagen.
Dermed er der i realiteten ingen sikkerhed for, at de svar,  

 styrelsen har afgivet, også er i overensstemmelse med styrelsens officielle  

 politik.
 På baggrund af det af klageren anførte bør anmeldelsen derfor efter  

 klagerens opfattelse registreres, eller også bør der gives anmelderen en ny  

 frist med henblik på berigtigelse.
Statsautoriseret revisor E, der har været vurderingsmand, har i skrivelse  

 af 22. december 1992 bekræftet, at årsagen til, at en ny vurderingsberetning  

 ikke blev indsendt, var en kontorfejl på hans kontor, ligesom han har henvist  

 til en tilsvarende sag, hvor styrelsen uden kommentarer godkendte en periode  

 på 3 måneder og 6 dage mellem vurderingsberetning og den konstituerende  

 generalforsamling.
Da han kun er vurderingsmand to til tre gange på et år,  

 stiller han sig - med henvisning til eksemplet - derfor tvivlende over for,  

 at der skulle være tale om et enkeltstående tilfælde.
Hvis Erhvervs- og  

 Selskabsstyrelsens undladelse af at rykke for sagen resulterer i en  

 registreringsnægtelse, vil dette kunne afstedkomme, at han vil kunne ifalde  

 et erstatningsansvar »i 100.000 kr. s klassen«.
Erhvervs- og Selskabsstyrelsen har i en redegørelse af 24. november 1992  

 fastholdt den trufne afgørelse.
Styrelsen henviser til, at det af  

 klageskrivelsen fremgår, at klager som udgangspunkt var indstillet på at  

 efterleve styrelsens krav om berigtigelse, idet advokaten havde bedt revisor  

 udarbejde en ny vurderingsberetning.
Klager anfægtede først kravet om en ny  

 vurdering, da styrelsen nægtede at registrere stiftelsen på grund af  

 manglende berigtigelse inden for den givne frist.
Vedrørende berettigelsen af  

 styrelsens krav om en ny vurderingsberetning anføres:
 »... at den skete registreringsnægtelse har fundet sted i fuld  

 overensstemmelse med aktieselskabsloven og især dennes § 157. Berigtigelse af  

 stiftelsen var på anmeldelsestidspunktet nødvendig, idet styrelsen ikke  

 anerkender en vurderingsberetning udfærdiget mere end 3 måneder før den  

 konstituerende generalforsamling som værende udfærdiget umiddelbart før  

 denne, jf. aktieselskabslovens § 6 a, stk. 3. Det var derfor nødvendigt for,  

 at registrering skulle blive en realitet, at en ny vurderingsberetning blev  

 udfærdiget samt, at denne blev fremlagt på en generalforsamling.
 I anmelders brev ......... anfægtes styrelsens praksis i henhold til  

 aktieselskabslovens § 6 a, stk. 3.
Bestemmelsens formål er at sikre, at vurderingsberetningen kan danne  

 forsvarligt grundlag for stiftelsesbeslutningen på den konstituerende  

 generalforsamling.
En sikring heraf kan alene ske, hvis aktivet ikke er  

 værdiforringet i det tidsrum, der er forløbet mellem udfærdigelsen af  

 vurderingsberetningen og afholdelse af den konstituerende generalforsamling.
»Umiddelbart inden« er sprogligt set og i en tidsmæssig  

 sammenhæng en meget kort periode.
Af forarbejderne til aktieselskabsloven  

 fremgår det, at der ved afgørelsen af om tidspunktet for vurderingen er i  

 overensstemmelse med intentionerne i aktieselskabslovens § 6 a, stk. 3, må  

 tages hensyn til aktivernes værdifasthed.
At et aktiv ikke værdiforringes  

 meget hurtigt vil umiddelbart tale i modsat retning af kravet om, at  

 vurderingen tidsmæssigt skal ske tæt på den konstituerende generalforsamling.  

 Sammenholdes dette imidlertid med det tidsmæssige krav, hvilket fremgår af  

 ordlyden i bestemmelsen, kan »umiddelbart inden« stadig ikke være  

 ensbetydende med 2, 3 eller endnu flere måneder før.
Hvis man tillod noget  

 sådant ville reglen i aktieselskabslovens § 6 a, stk. 3 blive illusorisk,  

 idet meningen er, at der skal være sikkerhed for, at den vurdering, der er  

 foretaget, fortsat er en sikker fastsættelse af det pågældende aktivs værdi.
Anmelder lægger i det konkrete tilfælde til grund for sit krav om, at  

 vurderingsberetningen med dens nuværende datering skal danne grundlag for  

 registrering, at der er tale om meget værdifaste aktiver, idet hovedaktivet  

 er en fast ejendom.
Det er Erhvervs- og Selskabsstyrelsens klare opfattelse,  

 at »umiddelbart inden« også i denne sammenhæng må forstås  

 bogstaveligt, således at det krav om en vis samtidighed, der følger af  

 ordlyden i aktieselskabslovens § 6 a, stk. 3 ikke kan fraviges.
Hertil  

 kommer, at bestemmelsen efter styrelsen opfattelse ikke tilsigter, at  

 styrelsen kan eller skal foretage undersøgelser af værdistabiliteten f.eks.  

 på det danske ejendomsmarked, på dele heraf eller for enkeltejendommmes  

 vedkommende.
Det må tillige tages i betragtning, at der er en passivside, der  

 vil kunne svinge i perioden.
Der kan således ikke tages særlige hensyn i det  

 konkrete tilfælde og det kan ikke i henhold til aktieselskabslovens § 6 a,  

 stk. 3 anerkendes, at tidsrummet mellem datoen for vurderingsberetningen og  

 stiftelsesdatoen kan udstrækkes til 3 måneder eller mere.
Anmelder har endvidere ....... påpeget, at et andet selskab er blevet  

 registreret på et lignende grundlag, og anfører i den forbindelse, at  

 styrelsen fører en uensartet praksis.
Det skal hertil bemærkes, at der er  

 tale om et enkeltstående tilfælde, der beror på en fejl.
En sådan fejl kan  

 styrelsen ikke ændre, idet registreringen er bindende, jf.  

 aktieselskabslovens § 159 b, stk. 2.
Derudover anfører anmelder ..., at når der er fastsat en frist i praksis,  

 bør denne offentliggøres.
Styrelsens praksis har i flere år været kun at  

 acceptere vurderingsberetninger, der var udfærdiget indenfor 14 dage før den  

 konstituerende generalforsamling.
I de senere år har styrelsen anlagt et lidt  

 bredere skøn ved afgørelsen af om en vurderingsberetning er udarbejdet i  

 overensstemmelse med aktieselskabslovens § 6 a, stk. 3. Styrelsen er af den  

 opfattelse at dette skøn under ingen omstændigheder kan føre til anerkendelse  

 af vurderingsberetninger, der er mere end en måned gamle.
Der er således ikke  

 tale om, at praksis er blevet strammere og ej heller, er der tale om en  

 praksis, der først lige er blevet indført i styrelsen.
Det forhold, at  

 anmelder ikke overholder eller negligerer givne frister bør ikke få  

 indflydelse herpå.' Med hensyn til klagerens subsidiære påstand om, at der gives en ny frist  

 med henblik på berigtigelse, har styrelsen udtalt:
»... at her anfægter anmelder ikke styrelsens krav om en ny  

 vurderingsberetning, men anmelder ønsker derimod en ny frist til  

 berigtigelse.
Anmelder anfægter dermed fastsættelsen af berigtigelsesfristen.  

 Ifølge aktieselskabslovens § 159 b, stk. 2, kan afgørelser om fastsættelse af  

 frister i medfør af bl.a. aktieselskabslovens § 157, stk. 2, ikke indbringes  

 for højere administrativ myndighed.
Styrelsen finder derfor, at klagen  

 allerede af den grund bør afvises.« I supplerende skrivelser af 28. december 1992 og 1. februar 1993 har  

 styrelsen meddelt, at den ikke har yderligere at tilføje i sagen, men  

 henviser til redegørelsen til ankenævnet af 24. november 1992.
 Ankenævnet udtaler:
 Som foran anført skal vurderingen efter aktieselskabslovens § 6 a, stk. 3,  

 »være foretaget umiddelbart inden den konstituerende  

 generalforsamling.« Vurderingsberetningen er som nævnt dateret den 17.  

 marts 1992 og generalforsamlingen afholdt den 24. juni 1992. Uanset det af  

 klager anførte om den værdifaste karakter af aktiverne i den foreliggende sag  

 finder ankenævnet, at vurderingsberetningen ikke opfylder det nævnte krav.  

 Ankenævnet har herved lagt vægt på, at kravet er opstillet for at sikre imod,  

 at der i tiden mellem vurderingen og generalforsamlingen sker ændringer af  

 aktiver og passiver, og at tidsafstanden derfor i overensstemmelse med lovens  

 ord »umiddelbart inden« må være så kort, som det er praktisk  

 muligt.
 Ankenævnet kan herefter tiltræde, at Erhvervs- og Selskabsstyrelsen i  

 skrivelse af 28. juli 1992 som vilkår for registrering af selskabet stillede  

 krav om udarbejdelse af en ny vurderingsberetning, der skulle forelægges på  

 en ny generalforsamling, og i fortsættelse heraf ved den påklagede skrivelse  

 af 31. august 1992 nægtede at registrere anmeldelsen om selskabets stiftelse.
For så vidt klager har gjort gældende, at Erhvervs- og Selskabsstyrelsen  

 burde have erindret klager om sagen og givet en ny frist til berigtigelse,  

 bemærkes, at fristen for berigtigelse er fastsat af styrelsen i medfør af  

 aktieselskabslovens § 157, stk. 2. Efter samme lovs § 159 b, stk. 2, kan  

 styrelsens afgørelse om fastsættelse af frist efter bl.a. lovens § 157, stk.  

 2, ikke indbringes for højere administrativ myndighed og dermed ikke for  

 Erhvervsankenævnet.
Ankenævnet kan derfor ikke tage stilling til denne del af  

 klagen.
 Ankenævnet stadfæster herefter den påklagede afgørelse om, at den  

 foreliggende vurderingsberetning ikke opfylder kravet efter  

 aktieselskabslovens § 6 a, stk. 3.
