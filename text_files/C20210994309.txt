Cirkulære om organisationsaftale for ansatte i staten med en læreruddannelse Generelle bemærkninger Skatteministeriet og Lærernes Centralorganisation har indgået medfølgende organisationsaftale.
 Organisationsaftalen udgør sammen med den til enhver tid gældende fællesoverenskomst mellem Finansministeriet og LC/CO10 det samlede overenskomstgrundlag.
Bemærkninger til organisationsaftalens enkelte bestemmelser Til § 1. Dækningsområde Skatteministeriet og Lærernes Centralorganisation er enige om, at henføre de selvejende institutioner, som fremgår af bilag A til organisationsaftalen for Ansatte i staten med en læreruddannelse, jf. aftalens § 1 stk. 1, 2. punktum.
Til § 3. Løn Skatteministeriet bemyndiger hermed vedkommende ministerium til at indgå aftale med Lærernes Centralorganisation i henhold til § 31. Bemyndigelsen omfatter lønfastsættelsen for enkeltstillinger, hvor den samlede løn er lavere end lønnen i lønramme 37. Sager om lønfastsættelse for grupper af ansatte skal forelægges Skatteministeriet.
 For lønfastsættelsen gælder følgende retningslinjer:
 Lønnen fastsættes med udgangspunkt i rammeaftalen mellem Finansministeriet og centralorganisationerne om nye lønsystemer.
Forslag til aflønning i forbindelse med nyansættelse drøftes mellem institutionen og den pågældende, og forslag fremsendes til Danmarks Lærerforening (DLF), Vandkunsten 12, 1467 København K, med udkast til aftale.
Hvis DLF ikke inden for en frist af 3 uger anmoder om forhandling, er aftalen endelig, og foreningen tilbagesender aftalen med underskrift.
Den aftalte aflønning for allerede ansatte kan ændres ved aftale efter tilsvarende retningslinjer.
Hvis der ikke opnås enighed, er den hidtidige aflønning fortsat gældende.
Ikrafttræden Cirkulæret har virkning fra den 1. april 2021.
 Samtidig ophæves cirkulære af 13. september 2019 om organisationsaftale for ansatte i staten med en læreruddannelse (Modst. nr. 068-19).
Skatteministeriet, Medarbejder- og Kompetencestyrelsen, den 18. november 2021 Pernille Jung Bilag 1 Organisationsaftale for ansatte i staten med en læreruddannelse - Denne organisationsaftale udgør sammen med fællesoverenskomsten mellem Finansministeriet og LC/CO10 det samlede overenskomstgrundlag.
§ 1. Dækningsområde Institutioner Organisationsaftalen omfatter staten.
Endvidere omfattes selvejende institutioner, som parterne aftaler at henføre til organisationsaftalen, jf. bilag A om Selvejende institutioner omfattet af organisationsaftalens dækningsområde.
Personkreds Stk. 2. Organisationsaftalen omfatter personer, der har gennemgået uddannelsen som lærer i folkeskolen, og som ansættes til varetagelse af opgaver, hvor uddannelsen som lærer er relevant i forhold til stillingens indhold.
 Stk. 3. Organisationsaftalen omfatter ikke ansatte i egentlige lærerstillinger, medmindre andet aftales mellem parterne.
 Stk. 4. Organisationsaftalen omfatter ikke ansatte, der er omfattet af anden aftale eller overenskomst.
§ 2. Ansættelse Ansættelse efter denne organisationsaftale sker på månedsløn.
§ 3. Løn Lønnen fastsættes ved aftale mellem Skatteministeriet og Lærernes Centralorganisation.
§ 4. Pension Styrelsen indbetaler pensionsbidrag til Lærernes Pension.
Stk. 2. Pensionsbidraget udgør 17,6 pct. af den aftalte løn.
Af pensionsbidraget anses 1/3 af det samlede pensionsbidrag for at være den ansattes egetbidrag.
Lønspecifikationen skal indeholde oplysning herom.
§ 5. Ansatte med højeste arbejdstid Arbejdstiden udgør gennemsnitlig 37 timer pr. uge opgjort månedsvis.
Stk. 2. Arbejdstid, der overstiger den i stk.1, anførte norm, godtgøres med overarbejde med enten betaling med 1/1924 af årslønnen pr. time på udbetalingstidspunktet med tillæg af 50 pct.
eller afspadsering af samme varighed som det præsterede overarbejde med tillæg i fritid af 50 pct.
Afspadsering skal være afviklet inden udløbet af de følgende 3 måneder, medmindre andet aftales lokalt.
 Det er en forudsætning for godtgørelse, at overarbejdet er beordret og kontrollabelt.
§ 6. Ansatte uden højeste arbejdstid Ansatte, der selv har en afgørende indflydelse på arbejdstilrettelæggelsen og arbejdstidens placering, eller hvis normale tjeneste af andre grunde unddrager sig kontrol, er ikke omfattet af § 5, men følger arbejdstidsregler for statens tjenestemænd uden højeste arbejdstid, herunder reglerne om godtgørelse for merarbejde, jf.
Finansministeriets cirkulære af 9. juni 2015 (Modst. nr. 018-15).
§ 7. Deltidsansættelse Hvis ansættelse sker på deltid, nedsættes lønnen forholdsmæssigt.
 Stk. 2. Eventuel merbeskæftigelse af midlertidig karakter godtgøres med normal timeløn (1/1924 af årslønnen for fuldtidsbeskæftigelse på udbetalingstidspunktet).
§ 8. Opretholdt overgangsbestemmelse fra organisationsaftalen af 27. april 1999 Organisationsaftalen har virkning for personer, der ansættes efter 27. april 1999. Personer, ansat før denne dato, der i øvrigt opfylder betingelserne i organisationsaftalens § 1, kan ved aftale mellem parterne henføres til organisationsaftalen.
§ 9. Ikrafttræden og opsigelse Organisationsaftalen har virkning fra 1. april 2021.
 Stk. 2. Samtidig ophæves organisationsaftale af 13. september 2019 om Ansatte i staten med en læreruddannelse.
 Stk. 3. Organisationsaftalen kan af parterne skriftligt opsiges med 3 måneders varsel til en 31. marts, dog tidligst 31. marts 2024.
Bilag A Selvejende institutioner omfattet af organisationsaftalens dækningsområde - Parterne er enige om, at nedenstående selvejende institutioner henføres til organisationsaftalen for Ansatte i staten med en læreruddannelse, jf. aftalens § 1 stk. 1, 2. punktum.
Uddannelses- og forskningsministeriet Institutioner omfattet af lov om universiteter  Københavns Universitet  Aarhus Universitet  Syddansk Universitet  Roskilde Universitet  Aalborg Universitet  Danmarks Tekniske Universitet  Copenhagen Business School  Handelshøjskolen  IT-Universitet i København Institutioner omfattet af lov om professionshøjskoler for videregående uddannelser  Københavns Professionshøjskole  Professionshøjskolen Absalon  Professionshøjskolen University College Lillebælt  Professionshøjskolen University College Nordjylland  Professionshøjskolen University College SYD  Professionshøjskolen VIA University College Institutioner omfattet af lov om medie- og journalisthøjskolen  Danmarks Medie- og Journalisthøjskole Institutioner omfattet af lov om erhvervsakademier for videregående uddannelser  Erhvervsakademi Kolding  Erhvervsakademi Lillebælt  Erhvervsakademi Midtvest  Erhvervsakademi Sjælland  Erhvervsakademi Sydvest  Erhvervsakademi Aarhus  Erhvervsakademi Copenhagen Business Academy  Erhvervsakademi Dania  Københavns Erhvervsakademi Institutioner omfattet af lov om videregående kunstneriske uddannelsesinstitutioner  Designskolen Kolding BØRNE- OG UNDERVISNINGSMINISTERIET Institutioner omfattet af lov om oprettelse af et nationalt center for undervisning i natur, teknik og sundhed  ASTRA 1 Lærernes Centralorganisation har meddelt, at man har delegeret forhandlings- og aftaleretten for enkeltstillinger til Danmarks Lærerforening.
