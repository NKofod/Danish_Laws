Nr BSF 44 Forslag til folketingsbeslutning om en energi- og miljøansvarlig  

 transportpolitik Fremsat af Margrete Auken (SF) Tommy Dinesen (SF) Gade (SF) Ole Henriksen  

 (SF) Leif Hermann (SF) Ingerlise Koefoed (SF) Bjørn Poulsen (SF) den 5. december 1989 Folketinget opfordrer regeringen til at lade følgende elementer indgå i den bebudede handlingsplan for trafik og miljø:
1. Udbygning af jernbanen for både person- og godstrafik, så den kommer på  

 niveau med de europæiske tognet med højhastighedstog og moderne  

 kombisystemer.
Elektrificeringsprogrammet gennemføres også i Jylland, den  

 nødvendige sporkapacitet sikres, og rullende materiel planlægges anskaffet i  

 fornødent omfang.
2. Sikring af, at Danmark bliver bindeled for jernbaner mellem Norden og  

 det øvrige Europa, og sikring af, at Norden kommer med i det nye europæiske  

 højhastighedstognet.
Jernbaneforbindelsen under Øresund mellem Malmø og  

 København aftales snarest med Sverige.
Der indgås prisaftaler, som får  

 Sverige, Norge og Finland til at anvende de danske jernbaner, således at der  

 sikres tilstrækkelige godsmængder til at gøre det attraktivt for Vesttyskland  

 at modernisere det tyske jernbanenet fra Hamborg til Padborg.
Samtidig bør  

 jernbaneforbindelsen Norge-Jylland (Norlink) udbygges.
3. I samarbejde med det øvrige Norden indledes forhandlinger med EF om en  

 samlet strategi for overflytning af transportarbejde fra såvel vej som luft  

 til jernbane.
Såvel organisatoriske som økonomiske og lovgivningsmæssige  

 initiativer må inddrages.
 4. Indførelse af variable afgifter for godstransporter på veje og støtte  

 til, at tilsvarende systemer indføres i hele det europæiske transportmarked.
 5. Forbud mod visse kemikalie- og andre farlige transporter på veje.
 6. Regulering af, hvor og hvornår særlig tunge eller støjende eller  

 farlige vejtransporter må finde sted.
 7. Kortlægning af flytrafikkens energiforbrug og luftforurening pr.  

 transporteret person- og tonkilometer og indførelse af (strenge) normer for  

 flyenes energiforbrug og emissioner.
 8. Kortlægning af energiforbrug og forurening ved de forskellige former  

 for søtransporter og fremlæggelse af planer for, hvordan transporterne kan  

 miljøforbedres.
 9. Redegørelse for søtransporternes rolle i et fremtidigt transportsystem,  

 regionalt og globalt, hvor den miljømæssige bæredygtighed er et overordnet  

 mål.
 10. Indførelse af strenge emissionsnormer for dieselmotorer.
11. Lovhjemmel til at indføre miljøafgifter på biltrafik til de større  

 byers centre i overensstemmelse med det af SF fremsatte lovforslag om  

 miljøafgift på biltrafik i byer (jf.
Folketingstidende 1989-90,  

 forhandlingerne sp. 531 og 1381 samt tillæg A sp. 1067).
 12. Iværksættelse af Færdselssikkerhedskommissionens handlingsplan for  

 nedsættelse af ulykkestallet med 45 pct. over 10 år med en særlig hurtig  

 gennemførelse af de forslag, der vil medvirke til at gøre cyklen til et mere  

 attraktivt transportmiddel.
 13. Forbedret hastighedsovervågning på landeveje og trafikveje i byerne og  

 indførelse af automatisk overvågning, hvor det kan lade sig gøre.
 14. Udbygningen af cykelstier til sammenhængende stinet ad de korteste  

 veje gennem byerne og øget anlæggelse af cykelstier og cykelbaner langs  

 landevejene.
 15. Udbygning af medtageordninger for cykler i busser og tog og forbedring  

 af cykelparkeringsfaciliteter ved stationer og stoppesteder, så kombinationen  

 af cykel- og kollektiv transport får radikalt bedre muligheder end i dag.
Bemærkninger til forslaget Almindelige bemærkninger I regeringens handlingsplan for miljø og udvikling står der udtrykkeligt,  

 at transportsektorens energiforbrug ventes at stige med den nuværende  

 udvikling, at trafikken i dag tegner sig for en væsentlig del af den samlede  

 luftforurening, og at »det står klart, at den eksisterende regulerings  

 omfang og styrke ikke kan sikre opfyldelsen af Verdenskommissionens mål for  

 bæredygtig udvikling . . . det må forventes, at alene et mål om fastholdelse  

 af transportsektorens nuværende energiforbrug kan kræve en ændring af den  

 eksisterende politik i videste forstand og bl.a. medføre indgreb i valget af  

 transportmiddel« (s. 100).
Indtil videre går det imidlertid kun den forkerte vej.
Skal denne negative  

 udvikling vendes, er det altså nødvendigt både at gribe ind i hele  

 transportstrukturen, så den miljømæssigt mest velegnede transportform vælges  

 til de enkelte transportopgaver, og at interessere sig for, hvordan de  

 energiforbrugende transportmidler kan udnyttes mest energieffektivt og med  

 mindst forurening.
Men det er også nødvendigt at inddrage  

 færdselssikkerheden, da denne i høj grad indvirker på valget af køretøj.
Bemærkninger til de enkelte punkter Ad 1.
I øjeblikket er satsningen på jernbaner yderst sporadisk.
DSB trues af  

 dramatiske besparelser, og på Storebælt er det (alt for beskedne) forspring  

 på 3 år til jernbanen i fare for at minimeres, samtidig med at den  

 vakkelvorne økonomi i motorvejsbroen gør løftet om, at DSB får lov at udnytte  

 alle konkurrencemuligheder, utroværdigt.
Men uden en helhjertet og energisk  

 satsning på jernbaner vil det næppe lykkes at få dem på et kvalitetsniveau,  

 hvor de kan konkurrere med vejtransporterne.
Det er derfor nødvendigt at  

 virkeliggøre DSB's plan 2000 og at fortsætte elektrificeringen, så Danmark  

 kan kobles ind i det europæiske system på en måde, så også Fyn og Jylland  

 kommer med.
 Ad 2.
En væsentlig forudsætning for, at de nordiske jernbaner kobles sammen med  

 de europæiske, er, at de samarbejder og kommer med et fælles udspil til  

 Vesttyskland, der indebærer tilstrækkeligt med person- og  

 godstransportmængder til, at det kan svare sig at modernisere strækningen fra  

 Hamborg til Padborg.
Derfor skal den nordiske jernbanetrafik samles og føres  

 over Storebælt, dog sådan, at man muliggør, at den norske i et rimeligt  

 omfang føres til Nordjylland på jernbanefærge.
En forudsætning er, at  

 jernbanetunnelen under Øresund bygges.
Men endnu er der knap nok  

 forhandlinger mellem Danmark og Sverige om Øresund, endsige mellem alle de  

 fire nordiske lande om en samlet politik i forhold til resten af Europa.
 Ad 3.
Jernbanerne i hele Europa præges af mangel på international tænkning og  

 fleksible systemer.
Selskabernes organisationsformer er utilfredsstillende og  

 bundet til nationale formål, hvorfor forsøgene med at få et europæisk  

 kombisystem ikke har været særlig vellykkede.
Derudover domineres  

 formidlingen af transportydelser monopolagtigt af ganske få, store  

 containerselskaber, ejet af vejtransportørerne og rederierne.
Skal dette ændres, stilles der store krav til jernbaneorganisationerne (og  

 deres ansatte) om en omorganisering og et tæt samarbejde mellem alle  

 jernbaneselskaberne - eventuelt som et nordisk udspil til EF og derefter til  

 Østeuropa og Sovjetunionen.
Derudover kræves der effektive politiske tiltag  

 til regulering af vejtransporter, hvor de miljømæssige begrundelser må spille  

 den afgørende rolle, se nærmere under nr. 4, 5 og 6.
 Ad 4.
Det danske afgiftssystem begunstiger megen kørsel på vejene.
Her bør man,  

 i lighed med det svenske system, indføre vejafgifter, der regulerer  

 transportvalget og fremmer bedre udnyttelse af transportkapaciteten, ikke  

 mindst på vejene.
Ud over miljøeffekten har et system med variable afgifter  

 også stor betydning for vejsliddet.
Det er vigtigt, at Danmark arbejder for,  

 at afgiftssystemet i hele det europæiske transportmarked bliver et  

 ton-kilometersystem.
 Ad 5 og 6.
 Også miljøbetingede reguleringer af, hvad der må transporteres på veje,  

 hvor og hvornår, vil have stor betydning for at fremme et bæredygtigt  

 transportsystem, jf. i øvrigt initiativerne i Schweiz og Østrig.
 Ad 7.
Flytransport er uden sammenligning den mest energiforbrugende og  

 forurenende transportform.
Imidlertid er der kun få data herom, hvorfor det  

 er af stor betydning hurtigst muligt at fremskaffe et ordentligt  

 vidensniveau, på baggrund af hvilket man kan begynde at stille krav til  

 flytrafikken.
Disse må dels tage sigte på, at flytransporter bliver mere  

 energiøkonomiske og mindre forurenende, dels på at flytte trafikken væk fra  

 fly over på andre, mere miljørigtige transportformer, først og fremmest skib  

 og tog.
 Ad 8.
I dag er søtransporten ikke så miljørigtig, som den har mulighed for at  

 blive.
Men meget kunne gøres, hvis man dels stiller de relevante krav til  

 energiforbrug og forurening, dels integrerer den i en strategi for  

 miljørigtig transport.
 Ad 9.
 I den overordnede trafikplanlægning savnes en redegørelse for udviklingen  

 såvel nationalt som nordisk, europæisk og globalt om søtransporternes rolle.  

 Dette er helt utilfredsstillende, da eksempelvis jernbaneudbygningen bør  

 tilpasses søtransporterne.
 Ad 10.
Mens der efterhånden satses ganske effektivt på benzinbilernes  

 udstødningsnormer, har man hidtil opgivet at gøre noget omfattende ved  

 dieselbiler.
Dette billede er ved at vende sig, og Danmark bør følge denne  

 udvikling, især som den forberedes i Sverige, hvor man jo har fået  

 energiafgifter, der fastlægges efter energikildens belastning af miljøet.
Det  

 har medført, at benzinpriserne er sat op, og at de store lastvognsfabrikker  

 er nået meget langt med udvikling af motorer med høj effekt og ringe  

 udstødning og lavt støjniveau.
 Ad 11.
Byernes trafikmiljøproblemer er veldokumenterede.
For at begrænse dem skal  

 der en hel vifte af virkemidler til, hvoriblandt indførelse af miljøafgifter,  

 »bompenge«, er et af de mere effektive.
Dette kræver imidlertid  

 lovhjemmel.
Loven må laves hurtigt og således, at det ikke bare er  

 brugerbetaling, man får, men et system, der reelt begrænser bilismen, og som  

 samtidig kan bidrage til kvalitativ forbedring af den kollektive trafik, jf.  

 det under nr. 11 nævnte lovforslag.
 Ad 12.
En væsentlig grund til at køre bil i byerne og på de korte afstande er, at  

 det er for farligt at gå og især at cykle.
Derfor er færdselssikkerheden af  

 stor betydning, også for miljøet.
Justitsministeriets  

 Færdselssikkerhedskommission fremlagde for et år siden en betænkning over,  

 hvordan man i løbet af en 10-årig periode kunne næsten halvere ulykkernes  

 antal.
Blandt disse forslag er det særlig bekæmpelsen af de såkaldte sorte  

 pletter, forbedring af forhold for cyklisterne og det øvrige lokale  

 færdselssikkerhedsarbejde, der er betydningsfuldt her.
Forslagsstillerne vil  

 henvise til kommissionens handlingsplan, hvor både opgavens art,  

 organiseringen og økonomien er beskrevet.
Det er den dyre ende af  

 kommissionens forslag, men der er meget store besparelser på materielskader,  

 så det er absurd, at man ikke har meget mere fart på med at få dem  

 realiseret.
Folketinget er slet ikke kommet i gang.
 Ad 13.
De høje hastigheder er en væsentlig bidragyder til luftforureningen.  

 Derfor må hastighederne også af den grund ned.
Ifølge  

 Færdselssikkerhedskommissionen er en forbedret overvågning af stor betydning.  

 Den automatiske overvågning, der blandt andet har givet gode resultater i  

 Norge, bør kun benyttes, hvis man garanterer, at alene fartsynderne  

 fotograferes.
 Ad 14 og 15.
Skal cyklen blive et attraktivt transportmiddel i andet end nærtrafikken,  

 må den indgå i kombisystemer.
Der kan gøres rigtig meget her- med små midler  

 - så man opnår fordele, der minder om bilens, uden at det går ud over miljøet  

 og ens medmenneskers mobilitet.
