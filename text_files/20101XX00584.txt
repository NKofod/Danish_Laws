Skriftlig fremsættelse (2. marts 2011) Transportministeren (Hans Chr.
Schmidt) Herved tillader jeg mig for Folketinget at fremsætte:
Forslag til lov om ændring af lov om Metroselskabet I/S og Arealudviklingsselskabet I/S (Flytning af containerterminal i Københavns Havn) (Lovforslag nr.
L 162) Med lovforslaget muliggøres, at den nuværende containerterminal i Indre Nordhavn i København kan flyttes til et i lovforslaget nærmere angivet areal på nyopfyldt land i Ydre Nordhavn.
Forslaget indebærer, at der kan ske en opfyldning i Ydre Nordhavn.
Afgrænsningen af det opfyldte areal fremgår af lovforslaget og forventes at udgøre i alt ca. 100 ha.
 Forslaget indeholder en inddeling af det opfyldte areal i tre områder.
Forslaget indebærer således, at der på den østlige del af opfyldningen vil kunne anlægges en containerterminal med tilhørende bygninger og anlæg samt de fornødne adgangsveje (område I). Dette areal forventes at udgøre ca. 50 ha.
Området kan ikke anvendes til andre formål.
Desuden bestemmes det med lovforslaget, at der på den vestvendte del af opfyldningen (område III) udlægges et areal, som kan anvendes til rekreative formål.
Området kan ikke anvendes til andre formål.
Det forudsættes, at Udviklingsselskabet By & Havn I/S sikrer, at arealet vil blive beplantet således, at det fremtræder grønt og indbydende.
Område III vil skulle ligge mellem den fremtidige containerterminal og kysten ud for Gentofte kommune.
Lovforslaget indebærer endvidere, at der udlægges et område (område II) til de fornødne adgangsveje til og fra containerterminalen med tilhørende bygninger og anlæg samt eventuelt til service  og vedligeholdelsesfaciliteter, opmarchbaner m.v. til brug for havnedriften.
Området kan ikke anvendes til andre formål.
Det foreslås tillige, at et areal (område IV) bibeholdes som søterritorium.
Der må ikke foretages inddæmning eller opfyldning på dette areal.
En eventuel inddæmning og/eller opfyldning af areal IV kan alene ske ved ny lovgivning.
 Endelig indeholder lovforslaget en hjemmel til etablering af en høfde umiddelbart nord for indsejlingen til Hellerup Havn.
 Det foreslås, at loven træder i kraft dagen efter bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
