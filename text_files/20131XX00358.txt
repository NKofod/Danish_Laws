Skriftlig fremsættelse (20. december 2013) Skatteministeren (Jonas Dahl):
 Herved tillader jeg mig for Folketinget at fremsætte:
Forslag til lov om ændring af ligningsloven, momsloven og forskellige andre love (Fremrykning af skatte- og afgiftslempelser og forhøjelse af beskæftigelsesfradrag m.v.) (Lovforslag nr.
L 103) Forslaget er en del af aftale af 26. november 2013 om finansloven for 2014 mellem Regeringen (Socialdemokraterne, Radikale Venstre og Socialistisk Folkeparti), Venstre og Det Konservative Folkeparti.
 Efter forslaget fremrykkes tidligere aftalte skatte- og afgiftslempelser.
 Fra Aftaler om Vækstplan DK fremrykkes til 2014 afskaffelsen af den vægtbaserede emballageafgift, forhøjelsen af skattekreditten for forsknings- og udviklingsaktiviteter i virksomhederne, længere momskredittider for små virksomheder, nedsættelsen af energiafgifterne på brændsler til proces til EUs minimumsafgifter og fradrag for selvstændiges syge- og arbejdsskadeforsikring.
 Fra Aftale om en skattereform fra 2012 fremrykkes forhøjelsen af beskæftigelsesfradraget i perioden 2014 til 2017, og det ekstra beskæftigelsesfradrag for enlige forsørgere fremrykkes, så det får fuld virkning fra 2014.
Samlet set fremrykkes skatte- og afgiftslettelser for ca. 3.350 mio. kr. (2014-niveau) i perioden 2014 til 2017 opgjort som umiddelbar provenuvirkning.
Efter tilbageløb og adfærd svarer det til knap 2.100 mio. kr. (2014-niveau).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
