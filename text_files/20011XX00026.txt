Skriftlig fremsættelse (4. oktober  

 2001) IT- og forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om ændring af lov om et  

 videnskabsetisk komitésystem og behandling af biomedicinske  

 forskningsprojekter. (Ændring af reglerne om udpegning af medlemmer til  

 de regionale komitéer og formandskabet i Den Centrale Videnskabsetiske  

 Komité).
(Lovforslag nr.
L 13).
 På  

 baggrund af erfaringerne siden 1996 med komitéloven har  

 komitésystemet henvendt sig til mig med anmodning om justeringer af  

 loven.
 Derfor nedsætter jeg nu et udvalg, som skal  

 foreslå ændringer til loven med henblik på  

 fremsættelse af et lovforslag i Folketingssamlingen 2002/2003. Udvalget  

 skal bl.a. drøfte fordelingen mellem eksperter og lægmedlemmer i  

 komitéerne, vurdere i hvilket omfang den internationale regulering af  

 bioetikområdet nødvendiggør ændringer i  

 komitéloven og inddrage konklusionerne fra Sundhedsministeriets  

 kommende redegørelse om biobanker i relevant omfang.
Imidlertid er der allerede nu behov for en teknisk  

 ændring af komitéloven.
Det skyldes, at de regionale  

 komitéer med udgangen af 2001 står overfor en større  

 udskiftning af medlemmerne.
Efter den nugældende komitélov  

 udpeges samtlige medlemmer af de regionale komitéer for 4 år med  

 mulighed for genudpegning i 4 år.
For i højere grad at sikre en kontinuitet i  

 komitéernes arbejde, foreslås  forskudte udpegningsperioder for  

 de regionale komitéers medlemmer.
Med forslaget vil de fagkyndige og  

 de læge medlemmer fremover blive udpeget 2 år forskudt for  

 hinanden.
Hvis vi derfor skal nå at sikre kontinuiteten som  

 foreslået, må det ske her i efteråret.
Samtidig foreslås bestemmelserne om udpegning af  

 formanden og næstformanden for Den Centrale Videnskabsetiske  

 Komité ændret.
Forslaget betyder, at formanden og  

 næstformanden for Den Centrale Videnskabsetiske Komité blive  

 udpeget af IT- og forskningsministeren.
Baggrunden herfor er ønsket om  

 et formandsskab, som er uafhængig af de enkelte regionale  

 komitéer, sådan at andeninstansinhabilitet undgås,  

 specielt i tilfælde af indbringelse af enkeltsager for Den Centrale  

 Videnskabsetiske Komité.
 Idet jeg i øvrigt henviser til lovforslaget med  

 bemærkninger, tillader jeg mig hermed at anbefale lovforslaget til  

 velvillig behandling i det høje ting.
