Betænkning afgivet af Skatteudvalget den 12. december 2017 Betænkning over Forslag til lov om ændring af ligningsloven (Udvidelse af fradragsretten for erhvervsmæssige lønudgifter m.v.) [af skatteministeren (Karsten Lauritzen)]:
1. Udvalgsarbejdet Lovforslaget blev fremsat den 15. november 2017 og var til 1. behandling den 28. november 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 31. august 2017 dette udkast til udvalget, jf.
SAU alm. del  bilag 273 (folketingsåret 2016-17). Den 15. november 2017 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra advokatfirmaet Hansen TaxLegal og FSR  danske revisorer.
 Skatteministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 8 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL og SF) indstiller lovforslaget til vedtagelse uændret.
 Dansk Folkepartis, Venstres, Liberal Alliances og Det Konservative Folkepartis medlemmer af udvalget bemærker, at lovforslaget vil sikre en markant forbedring af virksomhedernes vilkår såvel administrativt som retssikkerhedsmæssigt.
Med lovforslaget kan virksomhederne fremover vide sig sikre på at kunne fratrække helt almindelige erhvervsmæssige lønudgifter m.v. til deres ansatte.
Dermed sættes der et punktum for den usikkerhed, som virksomhederne har oplevet de seneste år.
Der er lyttet til erhvervslivets bekymringer og behov og skabt et klart grundlag for fradrag for erhvervsmæssige lønudgifter.
Fremover skal virksomhederne ikke opdele erhvervsmæssige lønudgifter m.v. i en fradragsberettiget del og en ikkefradragsberettiget del, alt efter hvilke opgaver de ansatte beskæftiger sig med.
Det betyder enklere regler og gør det lettere for virksomhederne at efterleve og administrere skattereglerne.
Klare og enkle regler er til fordel for såvel virksomheder som myndigheder og styrker retssikkerheden.
 Et mindretal i udvalget (EL og SF) indstiller lovforslaget til forkastelse ved 3. behandling.
Enhedslistens medlemmer af udvalget bemærker, at lovforslaget bryder med det grundlæggende princip, som også Højesteret to gange har slået fast, at for at opnå et skattemæssigt fradrag skal der være en skattepligtig indkomst, som kan danne grundlag for fradrag.
Lovforslaget vil nu gøre lønudgifter fradragsberettigede i aktiviteter, hvor der ikke tilsvarende betales skattepligtig indkomst.
Dermed ophæves den skattemæssige symmetri og tilbage står, at der reelt indføres en skattelettelse for virksomhederne, som beløber sig til over 400 mio. kr.
Det kan Enhedslisten ikke støtte.
Socialistisk Folkepartis medlemmer af udvalget bemærker, at SF er åbne over for at se på, at lønudgifter til udvidelse og etablering af virksomhed bliver fradragsberettigede.
Men da lovforslaget har økonomiske konsekvenser i form af 70 mio. kr. årligt for kommunerne og desuden koster 430 mio kr., kan SF ikke støtte lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
