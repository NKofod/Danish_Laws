Skriftlig fremsættelse (19. april 2006) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov  

 om ændring af lov om en aktiv  

 beskæftigelsesindsats, lov om aktiv socialpolitik, lov om fleksydelse og lov  

 om  

 betaling for uddannelse i forbindelse med visse tilbud efter lov om en aktiv  

 beskæftigelsesindsats m.m. (Ændring af fleksjobordningen, visitation,  

 opfølgning, tilskud, fleksydelse) (Lovforslag nr.
L 233).
 Lovforslaget udmønter aftalen fra 7. februar 2006 om  

 justering af fleksjobordningen - indgået mellem regeringen (Venstre og Det  

 Konservative Folkeparti) og partierne bag førtidspensionsreformen  

 (Socialdemokratiet, Socialistisk Folkeparti og Det Radikale Venstre).
Formålet med forslaget er at sikre, at fleksjobordningen  

 anvendes i overensstemmelse med dens formål, og at ledigheden for visiterede  

 til fleksjob nedbringes.
Derudover indeholder forslaget nogle elementer, der  

 forenkler og retter op på nogle uhensigtsmæssigheder i ordningen.
 Lovforslaget indeholder følgende hovedelementer:
1.  

 	  

 Visitationen i  

 kommunerne skal blive bedre.
Kommunerne skal dokumentere grundlaget for  

 afgørelsen.
Foreligger der ikke dokumentation for afgørelsen, og er pligten  

 til  

 revurdering i en sag om fleksjob ikke opfyldt, mister kommunen refusionen fra  

 staten i tre år.
 2.  

 	  

 Ledigheden for  

 visiterede til fleksjob skal nedbringes ved individuelt kontaktforløb, ret  

 til  

 6 ugers selvvalgt uddannelse, brug af anden aktør, mentor og fleksjobbevis,  

 samt ved at kommunen mister refusion for den udbetalte ydelse, når en  

 visiteret  

 til fleksjob har været ledig i 18 måneder.
3.  

 	  

 De offentlige  

 tilskud skal være rimelige.
Ret til fleksjob på fuld tid forbeholdes  

 personer,  

 der i tidligere ordinær beskæftigelse har været på fuld tid eller deltid på  

 grund af de forhold, som er årsagen til fleksjobbet.
Endvidere indføres et  

 loft  

 for beregningsgrundlaget for tilskuddet.
 4.  

 	  

 Administrationen af  

 fleksydelse flyttes til kommunerne.
Forslaget skønnes samlet set at indebære en mindre  

 besparelse for det offentlige.
Forslaget om loft over tilskuddet vil indebære  

 mindre økonomiske konsekvenser for erhvervslivet.
Forslaget om den ændrede  

 administration af fleksydelse vil indebære administrative konsekvenser for  

 kommunerne, men en administrativ lettelse for borgerne.
 Det foreslås, at ændringerne træder i kraft den 1. juli  

 2006, dog således at ændringerne om ret til anden aktør og administrationen  

 af  

 fleksydelse først træder i kraft den 1. januar 2007.  

 Der er fastsat indfasningsregler for de  

 personer, der allerede er i ordningen.
 Idet jeg i øvrigt henviser til lovforslaget og de ledsagende  

 bemærkninger, skal jeg på regeringens vegne anbefale forslaget til Tingets  

 velvillige behandling.
