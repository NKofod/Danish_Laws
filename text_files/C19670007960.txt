I.
Overenskomstens ikrafttrædelse, dens område og almindelige principper.
 Ved den mellem Danmark og Irland den 4. februar 1964 afsluttede  

 overenskomst til undgåelse af dobbeltbeskatning og forhindring af  

 beskatningsunddragelse for så vidt angår indkomstskat og formueskat, jfr.  

 udenrigsministeriets bekendtgørelse nr. 8 (Lovtidende C) af 25. januar 1965,  

 er der fastsat en række bestemmelser, der i visse tilfælde, hvor en  

 skattepligtig ville blive udsat for dobbeltbeskatning på grund af  

 sammenstødende skattekrav fra dansk og irsk side, medfører afvigelser fra  

 skattelovgivningens almindelige regler med hensyn til indkomst- og  

 formuebeskatningen.
Overenskomsten kommer for Danmarks vedkommende første gang til anvendelse  

 på skatteansættelserne for skatteåret 1961-62, jfr. art.
XXIX (2) (a).
Overenskomsten kommer uanset statsborgerforhold til anvendelse på fysiske  

 personer og på aktieselskaber og andre sammenslutninger af personer, der er  

 bosiddende enten i Danmark eller i Irland.
Selskaber anses for bosiddende i  

 Danmark, såfremt deres forretninger er ledet og kontrolleret i Danmark, jfr.  

 art.
II (1) (f). Det er således en forudsætning for overenskomstens  

 anvendelse, at den pågældende person eller det pågældende selskab opfylder  

 betingelserne for fuld skattepligt i et af de to lande.
 Opstår der tilfælde, hvor en person må anses for at have bopæl såvel i  

 Danmark som i Irland, er der ikke i overenskomsten givet specielle regler til  

 løsning af denne konflikt, og der må derfor i medfør af bestemmelsen i art.  

 XXV (3), 2. pkt. i det enkelte tilfælde træffes aftale mellem de to landes  

 kompetente myndigheder for at undgå, at dobbeltbeskatning finder sted.
For Danmarks vedkommende omfatter overenskomsten i henhold til art.
I (1)  

 (b) indkomstskatter til staten og kommunale indkomstskatter samt formueskat  

 til staten.
Overenskomsten finder herefter anvendelse på indkomstskatten til  

 staten, sømandsskatten, den særlige indkomstskat, selskabsskatten, invalide-  

 og folkepensionsbidraget, de kommunale indkomstskatter, herunder  

 kirkeskatten, samt formueskatten til staten.
Bestemmelsen om, at de kommunale indkomstskatter og den statslige  

 formueskat er medtaget i overenskomsten for Danmarks vedkommende må dog ses i  

 sammenhæng med bestemmelsen i overenskomstens art.
XXIII (1), hvorefter  

 Irland i tilfælde, hvor skat opkræves af indkomst fra kilder i Danmark, alene  

 er forpligtet til at give credit for dansk indkomstskat til staten, men ikke  

 for danske kommuneskatter eller dansk formueskat.
 For Irlands vedkommende omfatter overenskomsten udelukkende statsskatter,  

 nemlig indkomstskatten (income tax), herunder tillægsskat (sur-tax), og  

 tillægsskat for selskaber (corporation profits tax), idet Irland ikke har  

 nogen formuebeskatning eller kommunal indkomstbeskatning.
I henhold til art.
I (2) finder overenskomsten endvidere anvendelse på  

 alle skatter af samme eller væsentlig samme art, der fremtidig måtte blive  

 pålagt som tillæg til eller i stedet for de gældende skatter.
 Bestemmelser om gensidig bistand med hensyn til opkrævning af skatter  

 findes ikke i overenskomsten.
Definitionerne findes i overenskomstens art.
II, hvoraf her skal fremhæves  

 art.
II (1) (a), hvorefter "Danmark" i overenskomsten betyder  

 Kongeriget Danmark undtagen Færøerne og Grønland.
Overenskomsten kan dog i  

 sin helhed eller med ændringer ved noteveksling udvides til at gælde for  

 disse områder, såfremt der her opkræves skatter af i alt væsentlig samme  

 karakter som dem, der omfattes af overenskomsten, jfr. art.
XXVII.
Endvidere kan fremhæves, at udtrykket "person" ifølge art.
II  

 (1) (d) og (e) ikke alene omfatter fysiske personer, men også enhver  

 sammenslutning af personer, hvad enten denne udgør en juridisk person eller  

 ikke, og at udtrykket "selskab" betyder enhver juridisk person.
Ved udtrykket "kompetente myndigheder" i overenskomsten forstås  

 for Danmarks vedkommende finansministeren eller hans befuldmægtigede  

 stedfortræder og for Irlands vedkommende "the Revenue  

 Commissioners" eller deres befuldmægtigede stedfortrædere, jfr. art.
II  

 (1) (j).
 De i overenskomsten indeholdte regler falder i tre hovedgrupper:
1. Regler til undgåelse af dobbeltbeskatning, 2. Regler om udveksling af oplysninger af skattemæssig  

 karakter (art.
XXIV), og 3. Regler, der skal tilsikre ensartet skattemæssig  

 behandling af statsborgere i de to lande (art.
XXVI).
 Reglerne til undgåelse af dobbeltbeskatning tager sigte på løsning af  

 konflikten mellem den beskatningsret, der kan tilkomme det land, hvorfra en  

 indkomst hidrører, eller hvori en formue er placeret (kildelandet), og den  

 beskatningsret, der kan tilkomme det land, hvor den pågældende skatteyder er  

 bosat eller har hjemsted og derfor opfylder betingelserne for fuld  

 skattepligt (bopælslandet).
 Hvor Danmark i overensstemmelse med overenskomstens bestemmelser som  

 bopælsland giver afkald på en ret til at beskatte en indkomst eller  

 formueandel, som dets interne ret hjemler, indeholder bestemmelsen i art.  

 XXIII (2) hjemmel til at medregne den pågældende indkomst eller formue ved  

 opgørelsen af den danske skattepligtige indkomst eller formue, men der skal i  

 den pågældendes danske indkomstskat eller formueskat tillades fradraget et  

 beløb svarende til den del af henholdsvis indkomst- eller formueskatten, der  

 forholdsmæssigt falder på den indkomst eller formue, der hidrører fra eller  

 ejes i Irland, jfr. nærmere nedenfor under VIII.
 For så vidt angår forholdet mellem Danmark og Irland bliver der herefter  

 ikke anvendelse for reglen i ligningslovens § 33 om nedslag i dansk skat for  

 skat erlagt i udlandet.
 I det følgende afsnit II vil først reglerne om indkomstbeskatningen blive  

 gennemgået, medens der i afsnit III gøres nogle bemærkninger om  

 formuebeskatningen.
II.
Overenskomstens bestemmelser vedrørende undgåelse af dobbeltbeskatning  

 for så vidt angår indkomstskat i tilfælde af konflikt mellem kildelandets og  

 bopælslandets beskatningsret.
 Til de enkelte artikler bemærkes følgende:
Indkomst af fast ejendom kan ifølge art.
IX (1) beskattes i det land, hvor  

 den faste ejendom er beliggende.
I art.
IX (2) redegøres der nærmere for,  

 hvad der skal forstås ved udtrykket "fast ejendom". Udtrykket  

 omfatter tilbehør til fast ejendom, besætning og inventar hørende til  

 landbrug og skovbrug, rettigheder, på hvilke den almindelige lovgivning om  

 fast ejendom finder anvendelse, brugsrettigheder til fast ejendom såvel som  

 royalty, der betales for udnyttelsen af mineralforekomster, kilder og andre  

 naturforekomster.
Art.
IX finder også anvendelse på fortjeneste ved salg af  

 fast ejendom.
Det fastslås i art.
IX (3), at som indkomst af fast ejendom skal anses  

 ikke blot den indkomst, der erhverves ved den direkte brug af ejendommen, men  

 også indtægt ved ejendommens udlejning såvel som ved enhver anden form for  

 udnyttelse af fast ejendom.
Som indtægt af fast ejendom betragtes derimod  

 ikke renter af fordringer sikret ved pant i fast ejendom, men sådanne renter  

 omfattes af art.
VII.
Bestemmelserne i art.
IX gælder også for indkomst af faste ejendomme  

 tilhørende andre erhvervsvirksomheder end landbrug og skovbrug samt for  

 indkomst af fast ejendom, der anvendes ved udøvelsen af et frit erhverv.
Med hensyn til fortjeneste ved industri eller handel - herunder ifølge  

 art.
VIII (2) royalties eller andre beløb betalt for spillefilm - er  

 hovedreglen ifølge art.
III (1) den, at sådan fortjeneste kun kan beskattes i  

 det land, hvor den person, der driver foretagendet, er hjemmehørende, d.v.s.,  

 hvis udøveren er en fysisk person, der, hvor han er bosat, og hvor det drejer  

 sig om et selskab, der, hvor dets forretninger er ledet og kontrolleret, jfr.  

 herved art.
II (1) (h).
En undtagelse herfra gælder for det tilfælde, hvor et i det ene land  

 hjemmehørende foretagende driver virksomhed fra et "fast  

 driftssted" i det andet land.
I så fald kan den del af indkomsten, der  

 kan henføres til et sådant fast driftssted, beskattes i det land, hvor  

 filialen er hjemmehørende.
Med hensyn til, hvad der skal forstås ved  

 "fast driftssted", henvises til bestemmelserne i art.
II (1) (i).
I art.
III (2) fastsættes de nærmere retningslinier vedrørende fordelingen  

 af beskatningsretten mellem hovedvirksomheden og det faste driftssted.
I  

 bestemmelsen fastslås det princip, at filialens indtægt skal opgøres, som om  

 den var oppebåret af et uafhængigt foretagende uden hensyn til eventuelle  

 mellem hovedforretningen og filialen trufne aftaler, der - eventuelt af  

 skattemæssige hensyn - tilstræber en vilkårlig regnskabsmæssig placering af  

 den gennem henholdsvis hovedforetagendet og filialen indvundne fortjeneste.
Ifølge art.
IV finder lignende regler, som de i art.
III (2) fastsatte,  

 anvendelse i tilfælde, hvor et foretagende i den ene stat direkte eller  

 indirekte deltager i ledelsen, kontrollen eller finansieringen af et  

 foretagende i den anden stat, eller hvor samme personer på tilsvarende måde  

 deltager i ledelsen, kontrollen eller finansieringen såvel af et foretagende  

 i den ene stat som af et foretagende i den anden stat.
Beskatningsretten til indkomst fra skibs- eller luftfartsvirksomhed i  

 international trafik tilkommer ifølge art.
V den stat, i hvilken  

 foretagendets virkelige ledelse har sit sæde, selvom indkomsten hidrører fra  

 et fast driftssted, som virksomheden har i den anden stat.
Når indkomst  

 flyder fra Irland til en skibs- eller luftfartsvirksomhed i Danmark, skal  

 indkomsten derfor indkomstbeskattes her på sædvanlig måde, uanset om  

 foretagendet måtte have et fast driftssted i Irland.
For den periode, i  

 hvilken overenskomsten gælder, suspenderes den mellem Danmark og Irland den  

 18. oktober 1954 indgåede overenskomst til undgåelse af dobbeltbeskatning af  

 indkomst fra skibs- og luftfartsvirksomhed, jfr. art.
XXVIII.
I art.
VI gives der regler om beskatning af aktieudbytte.
 Til forståelse af disse regler skal der i korthed gøres nogle bemærkninger  

 angående de to landes beskatningssystemer med hensyn til aktieselskabers  

 indkomst og aktionærers udbytte.
I Danmark beskattes aktieselskabers indkomst med selskabsskat, og  

 aktionæren beskattes af oppebåret aktieudbytte i forbindelse med hans øvrige  

 skattepligtige indkomst.
Aktionærer, bosatte i udlandet, beskattes for tiden  

 ikke her i landet af aktieudbytte, der udbetales dem fra et dansk selskab.
I Irland pålignes der selskaber foruden den almindelige indkomstskat  

 (income tax) på 35 pct. af selskabets indkomst en tillægsskat (profits tax)  

 på 10 pct. af indkomst over 2.500 pund.
Indkomstskatten på den del af  

 selskabets indkomst, der udbetales som udbytte til aktionærerne, fradrages i  

 udbyttet ved dettes udbetaling.
Denne beskatning har man fra irsk side  

 opfattet således, at der i Irland ikke kræves indkomstskat af aktionæren af  

 aktieudbytte.
I Irland opkræves derhos progressiv tillægsskat af fysiske  

 personer (sur-tax), for så vidt angår den del af deres indkomst, der  

 overstiger 2.000 pund.
Ved fastsættelsen af den indkomst, der lægges til  

 grund for beregningen af sur-tax, medregnes modtaget aktieudbytte med det  

 fulde beløb.
Sur-tax pålignes også personer, som er bosat udenfor Irland.
Overenskomstens regler er udformet ud fra den grundtanke, at intet af de  

 to lande skal beskatte aktieudbytte bortset fra den skat, som er betalt af  

 selskabet af den indkomst, hvoraf aktieudbyttet er udbetalt.
For at  

 gennemføre dette princip frafalder Irland krav på sur-tax af aktieudbytte,  

 der af et irsk selskab udbetales til en aktionær i Danmark; dette  

 beskatningsafkald gælder dog ikke, såfremt aktionæren har et fast driftssted  

 i Irland, og udbyttet har direkte forbindelse med den virksomhed,som udføres  

 gennem det faste driftssted, jfr. art.
VI (1) (a). Det er i overensstemmelse  

 med samme princip, at Danmark ved bestemmelsen i art.
VI (1) (b) er indgået  

 på at frafalde beskatning af aktieudbytte, der fra et dansk selskab udbetales  

 til en aktionær, der er bosiddende i Irland, medmindre modtageren har et fast  

 driftssted i Danmark, og udbyttet har direkte forbindelse med den virksomhed,  

 som udføres gennem det faste driftssted.
Dette beskatningsafkald har for  

 tiden ingen betydning, idet aktionærer, bosat i udlandet, ikke beskattes her  

 i landet af aktieudbytte, der udbetales dem fra danske selskaber.
Danmark har  

 imidlertid ved bestemmelsen på forhånd givet afkald på at opkræve kildeskat  

 af aktieudbytte, der udbetales fra danske selskaber til irske aktionærer,  

 medmindre den pågældende aktionær har et fast driftssted i Danmark.
Renter, der hidrører fra kilder indenfor en af staterne, og som oppebæres  

 af en i den anden stat bosiddende person, er ifølge art.
VII fritaget for  

 skat i kildelandet, medmindre modtageren har et fast driftssted i  

 kildelandet, og renten har direkte forbindelse med den virksomhed, som  

 udføres gennem det faste driftssted.
 Hvis en i Danmark bosiddende person har renteindtægter fra Irland,  

 beskattes disse således i Danmark, medmindre de har tilknytning til et i  

 Irland beliggende fast driftssted.
Udtrykket "rente" forstås som omfattende rente af obligationer,  

 gældsbeviser, forskrivninger eller en hvilken som helst anden gæld.
Udtrykket  

 omfatter således alene renter af kapital, medens andre renter omfattes af  

 bestemmelsen i art.
III.
Medens som foran nævnt royalty, der erlægges for udnyttelsen af  

 naturforekomster, ifølge art.
IX kan beskattes i den stat, hvor  

 naturforekomsten er beliggende, (kildestaten), er anden royalty ifølge art.  

 VIII fritaget for beskatning i kildelandet, medmindre modtageren har et fast  

 driftssted i kildelandet, og den pågældende royalty har direkte forbindelse  

 med den virksomhed, som udføres gennem det faste driftssted.
Ved  

 "royalty" forstås i denne forbindelse enhver afgift eller andet  

 beløb, der erlægges som vederlag for anvendelsen af eller retten til at  

 benytte forfatterrettigheder, patenter, projekter, hemmelige  

 fremstillingsmetoder eller formler, varemærker eller andre lignende  

 formuerettigheder.
 Hvis en i Danmark bosat person oppebærer royalty fra Irland, beskattes den  

 i Danmark, medmindre den er tilknyttet et i Irland beliggende fast  

 driftssted.
For så vidt angår royalties eller andre beløb betalt for spillefilm,  

 herunder film, der anvendes ved fjernsynsudsendelser, finder som foran anført  

 bestemmelserne i art.
III anvendelse.
Ifølge art.
VIII (4) og art.
XI skal en person, som er bosiddende i en af  

 de kontraherende stater, være fritaget for enhver skat i den anden stat af  

 fortjeneste ved salg, overdragelse eller bytte af formuegoder, herunder  

 rettigheder, medmindre han har et fast driftssted i den anden stat, og  

 fortjenesten har direkte forbindelse med den virksomhed, som udføres gennem  

 det faste driftssted.
På fortjeneste ved salg af fast ejendom finder som  

 foran anført reglerne i art.
IX (3) anvendelse.
Art.
XII omfatter indkomst ved faglige tjenesteydelser eller ved andet  

 selvstændigt arbejde af lignende karakter.
Det bestemmes, at indkomst af  

 denne art, der oppebæres af en person, der er bosiddende i en af staterne,  

 alene skal beskattes i denne stat, medmindre den pågældende til udøvelse af  

 sin virksomhed i den anden stat benytter et fast sted, der til stadighed står  

 til hans rådighed.
Såfremt dette er tilfældet, tilkommer beskatningsretten  

 til den del af indkomsten, der kan henføres til det faste sted, den stat,  

 hvor det faste sted er beliggende.
 Lønindtægt m.v.
Ifølge art.
XIII (1) tilkommer beskatningsretten med hensyn til gage, løn  

 og andet lignende vederlag for personligt arbejde som hovedregel den stat,  

 hvor arbejdet er udført.
En herboende person, der har lønindtægt ved arbejde  

 udført i Irland, kan således ikke beskattes i Danmark af den oppebårne løn,  

 men lønindtægten kan dog medregnes i beskatningsgrundlaget her i landet i  

 overensstemmelse med reglen i art.
XXIII (2).
 Fra denne hovedregel gælder dog flere undtagelser:
 1. Vederlag, der udbetales af en af de to stater til  

 en person for varetagelsen af hverv i denne stats tjeneste, skal ifølge art.  

 XIV (1) være fritaget for beskatning i bopælsstaten, medmindre den pågældende  

 er statsborger i denne stat uden tillige at være statsborger i  

 udbetalingslandet. - Der foreligger således et fuldstændigt afkald på skat  

 fra bopælsstatens side til fordel for den stat, hvorfra ydelsen udbetales, og  

 der skal ved opgørelsen af den skattepligtige indkomst og ved  

 skatteberegningen i bopælsstaten helt ses bort fra den pågældende indtægt.
Det anførte gælder imidlertid kun, hvor den pågældende er statsborger i  

 den udbetalende stat.
Er herefter en i Danmark bosat irsk statsborger udsendt  

 og betalt af den irske stat for at varetage et hverv for denne, kan han ikke  

 beskattes i Danmark af det udbetalte vederlag, der heller ikke må medtages i  

 beskatningsgrundlaget.
Er den pågældende dansk statsborger og får en irsk  

 statsløn, gælder undtagelsesbestemmelsen i art.
XIV ikke, hvorfor man må  

 falde tilbage på hovedreglen i art.
XIII.
 Beskatningsretten med hensyn til vederlag for tjenesteydelser, der har  

 forbindelse med nærings- eller forretningsvirksomhed, der drives af en af  

 staterne, afgøres efter reglerne i artiklerne XIII og XV.
2. Vederlag for personligt arbejde af den i art.
XIII  

 (1) omhandlede art kan i henhold til artiklens stk. 2 kun beskattes i  

 modtagerens bopælsland, såfremt:
a. modtageren indenfor skatteåret har opholdt sig i den anden stat i en  

 eller flere perioder, der tilsammen ikke overstiger 183 dage, og b. vederlaget betales af eller for en arbejdsgiver i bopælslandet, og c. vederlaget ikke trækkes fra overskuddet af et fast driftssted eller et  

 fast sted, som arbejdsgiveren har i den anden stat.
3. Vederlag, som en person fra en af staterne modtager  

 for videregående studier eller forskning eller for undervisning ved et  

 anerkendt forskningsinstitut, universitet, gymnasium eller anden højere  

 undervisningsanstalt i den anden stat under en midlertidig opholdsperiode af  

 ikke over 2 år, skal ifølge art.
XIX være fritaget for beskatning i  

 opholdsstaten.
Den nævnte 2 års frist begynder at løbe fra den pågældendes  

 ankomst.
Bestyrelseshonorarer og lignende vederlag, som oppebæres af en person, der  

 er bosiddende i en af staterne, i hans egenskab af medlem af en bestyrelse  

 for et selskab, der er hjemmehørende i den anden stat, kan ifølge art.
XV  

 beskattes i det land, hvor det udbetalende selskab er hjemmehørende.
En  

 herboende person, som oppebærer bestyrelseshonorarer fra et irsk selskab, kan  

 således ikke beskattes af disse honorarer her i landet, jfr. dog nedenfor om  

 art.
XXIII (2).
Vederlag for personligt arbejde, der udføres om bord på et skib eller et  

 luftfartøj i international trafik, kan ifølge art.
XIII (3) beskattes i den  

 stat, hvor foretagendets virkelige ledelse har sit sæde.
Pensioner, der udbetales af en af de to stater til en person, der har  

 varetaget hverv i denne stats tjeneste, skal ifølge art.
XIV være fritaget  

 for beskatning i bopælsstaten, med mindre den pågældende er statsborger i den  

 anden stat uden tillige at være statsborger i udbetalingslandet.
Herom  

 henvises iøvrigt til, hvad der ovenfor under 1. er anført om vederlag,  

 udbetalt af en af staterne, idet art XIV gælder både vederlag og pensioner.  

 Beskatningsretten til private pensioner og livrenter tilkommer derimod  

 bopælstaten, jfr. artiklerne XVI og XVIII.
Denne regel finder også anvendelse  

 på pensioner udbetalt for tjenesteydelser, der er præsteret i forbindelse med  

 nærings- eller forretningsvirksomhed, drevet af en af de kontraherende  

 stater, jfr. art.
XIV (2). Herboende irske pensionister kan herefter  

 beskattes på ganske normal måde af de private pensioner og livrenter, som de  

 modtager fra Irland.
Studerende eller lærlinge fra en af de to stater, som udelukkende i  

 studie- eller uddannelsesøjemed opholder sig i den anden stat, fritages  

 ifølge art.
XX for beskatning i opholdsstaten af beløb, som de modtager til  

 underhold, studium eller uddannelse fra kilder uden for opholdsstaten, d.v.s.  

 også af beløb, som de modtager fra en helt tredie stat.
Den omhandlede  

 skattefritagelse i opholdsstaten skal ydes, selvom den pågældende ikke har  

 bevaret bopæl i den stat, hvorfra han kommer.
Der er tale om et fuldstændigt  

 afkald på skat, således at indtægten ikke kan medregnes i  

 beskatningsgrundlaget i opholdsstaten.
Beskatningsretten til indkomst, som erhverves af professionelle kunstnere,  

 således f.eks. af teater-, films-, radio- eller fjernsynskunstnere og  

 musikere samt sportsfolk, tilkommer ifølge art.
XVII den stat, hvor de har  

 udøvet deres virksomhed.
Bestemmelsen finder anvendelse, hvad enten de  

 pågældende kunstnere oppebærer løn eller udøver et frit erhverv og i  

 sidstnævnte tilfælde uden hensyn til, om de har et "fast sted" i  

 den stat, hvor de udøver deres virksomhed.
Ifølge art.
X skal i tilfælde, hvor en i Irland bosiddende person i  

 henhold til overenskomstens bestemmelser er berettiget til skattefritagelse,  

 tilsvarende fritagelse tilkomme et uafsluttet dansk dødsbo, i det omfang en  

 eller flere af de i boet berettigede er bosiddende i Irland.
III.
Særlige bemærkninger om formuebeskatningen.
Reglerne om beskatningsretten findes i art.
XXI.
Herefter beskattes  

 formue, bestående i fast ejendom, i aktiver, der udgør en del af  

 erhvervsformuen i et foretagendes faste driftssted - f.eks. maskiner eller  

 varelager - eller i aktiver, der hører til et fast sted anvendt til udøvelse  

 af faglige tjenesteydelser samt i skibe og luftfartøjer i international  

 trafik, i den stat, hvor indkomsten af sådan formue beskattes.
 Anden formue beskattes i den stat, hvor ejeren af den pågældende formue er  

 bosat.
IV.
Beskatning ved til- og fraflytning.
 Der er ikke i overenskomsten givet særlige regler om løsning af de  

 dobbeltbeskatningsproblemer, der kan opstå i forbindelse med flytning mellem  

 de to stater, og vore sædvanlige interne regler om indtræden og ophør af  

 skattepligten må derfor finde anvendelse.
V.
Regler om udveksling af oplysninger af skattemæssig karakter.
Art.
XXIV fastsætter gensidig oplysningspligt for så vidt angår  

 oplysninger, som er nødvendige for gennemførelsen af overenskomstens  

 bestemmelser eller for at forhindre skattesvig eller for at praktisere  

 bestemmelser, der tager sigte på at forhindre omgåelse af skattepligten med  

 hensyn til skatter, som omhandles i overenskomsten.
Kun sådanne oplysninger,  

 som står til skattemyndighedernes rådighed i henhold til deres respektive  

 skattelovgivninger og i forbindelse med deres normale administration, skal  

 udveksles.
Oplysningerne skal behandles som hemmelige og må ikke meddeles til  

 andre personer end dem, der er beskæftigede med påligningen og opkrævningen  

 af skatterne.
Der må ikke udveksles oplysninger, der kan røbe  

 forretningsmæssige eller lignende hemmeligheder.
 Henvendelse fra danske skattemyndigheder om indhentelse af oplysninger fra  

 Irland må ske til skattedepartementet.
VI.
Særlige bestemmelser.
Art.
XXVI indeholder regler, hvorefter den ene stats statsborgere  

 (herunder juridiske personer) ikke i den anden stat må underkastes anden  

 eller mere tyngende beskatning end den, der under samme forhold gælder for  

 beskatningen i denne stat.
I artiklen fastslås det endvidere, at udtrykket  

 "skat" i artiklen alene betyder de skatter, som omhandles i  

 overenskomsten.
I henhold til art.
XXV (1) og (2) kan en skatteyder, der udsættes for en  

 beskatning, som ikke er i overensstemmelse med overenskomsten, fremsætte  

 indsigelse overfor den kompetente myndighed i den stat, hvor han er  

 bosiddende.
Anses indsigelsen for begrundet, skal den kompetente myndighed -  

 for Danmarks vedkommende skattedepartementet - eventuelt træffe aftale med  

 den kompetente myndighed i den anden stat for at undgå en beskatning, der er  

 i strid med overenskomsten.
I henhold til art.
XXV (2) kan de to staters kompetente myndigheder  

 ligeledes træffe aftale med henblik på undgåelse af dobbeltbeskatning i  

 tilfælde, der ikke omhandles i overenskomsten - f.eks. i tilfælde, hvor der  

 foreligger dobbelt bopæl.
Hvor fortolkningen eller anvendelsen af  

 overenskomsten giver anledning til vanskeligheder eller tvivl, kan de  

 endvidere søge at løse spørgsmålet ved gensidig aftale.
Ifølge art.
XXII er personer, som er bosiddende i Danmark, berettigede til  

 de samme personlige begunstigelser, lempelser og nedsættelser med hensyn til  

 irsk skat som irske statsborgere, der ikke er bosatte i Irland.
Bestemmelsen  

 om, at personer bosatte i Irland skal være berettigede til de samme  

 personlige begunstigelser, lempelser og nedsættelser med hensyn til dansk  

 skat som danske statsborgere, der ikke er bosatte i Danmark, har for tiden  

 ingen praktisk betydning.
VII.
Metoder til ophævelse af dobbeltbeskatning.
Art.
XXIII omhandler metoderne til ophævelse af dobbeltbeskatning og er et  

 supplement til overenskomstens regler i øvrigt.
 Det følger af stk. (1), at Irland skal give credit for dansk indkomstskat  

 til staten, herunder sømandsskat, særlig indkomstskat og selskabsskat, der i  

 det hele må opfattes som statsskatter, medens der ikke skal gives credit for  

 kommuneskat, herunder kirkeskat, eller for formueskat.
 For Danmarks vedkommende er fremgangsmåden den, at man, såfremt der ikke  

 er givet særregler, medregner al indtægt, herunder også indtægt fra Irland,  

 ved opgørelsen af den skattepligtige indkomst, og dobbeltbeskatningen ophæves  

 ved, at der i de herefter beregnede danske skatter (herunder kommuneskatter)  

 gives et nedslag svarende til den del af den samlede danske skat, der efter  

 forholdet mellem den i Irland beskattede del af indkomsten eller formuen og  

 hele den i Danmark beskattede indkomst eller formue falder på den førstnævnte  

 del af indkomsten eller formuen.
VIII.
Overenskomstens praktisering.
Overenskomstens regler vil være at praktisere ved selve skatteligningen.  

 For så vidt angår skatteårene 1961-62 - 1966-67 incl. vil der, såfremt  

 skatteansættelser eller skatteberegninger er foretaget i strid med  

 overenskomstens bestemmelser, blive spørgsmål om genoptagelse af de  

 pågældende ansættelser eller beregninger.
For så vidt begæring om regulering  

 af skatteansættelser eller skatteberegninger for de nævnte skatteår i  

 overensstemmelse med overenskomstens bestemmelser allerede er fremsat eller  

 fremsættes inden den 1. september 1967, bemyndiges skatterådene herved til at  

 genoptage vedkommende ansættelser eller beregninger til fornyet behandling  

 uden forud indhentet bemyndigelse fra statens ligningsdirektorat.
Fremkommer  

 begæringen først efter nævnte tidspunkt, vil bemyndigelse til genoptagelse  

 være at indhente på sædvanlig måde.
 Tvivlsspørgsmål med hensyn til overenskomstens praktisering vil være at  

 forelægge for skattedepartementet.
 Skattedepartementet, den 9. maj 1967.
Hans P.
Gøtrik.
/E.
Thielsen.
