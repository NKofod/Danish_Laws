Skriftlig fremsættelse (2. oktober 2013) Kulturministeren (Marianne Jelved):
 Herved tillader jeg mig for Folketinget at fremsætte:
Forslag til lov om folkehøjskoler (Lovforslag nr.
L 21) Hovedformålet med forslaget er at udskille reguleringen af folkehøjskoler fra reguleringen af efterskoler, husholdningsskoler og håndarbejdsskoler, således at højskoleområdet reguleres selvstændigt ved at gennemføre en enkel, tidssvarende og mere fremtidssikret ny lov om folkehøjskoler.
Formålet er endvidere at styrke folkehøjskolernes folkeoplysende sigte og at justere på nogle af de krav, der er stillet op som værn mod koncerndannelse.
 I vidt omfang er lovforslaget en videreførelse af den gældende lovgivning.
Der stilles forslag om, at folkehøjskoler i begrænset omfang kan anvende egne midler til folkeoplysningsvirksomhed i Danmark.
Hensigten er at give mulighed for, at højskolerne i højere grad kan styrke den lokale forankring ved at gennemføre lokale folkeoplysende aktiviteter.
Der stilles forslag om, at folkehøjskoler kan leje bygninger og arealer i op til 10 år.
I dag er der krav om, at en folkehøjskole selv skal eje sine bygninger.
Forbuddet mod at leje bygninger blev oprindeligt indført som værn mod koncerndannelse.
Bestemmelsen har været medvirkende til, at det er blevet meget vanskeligt at starte en ny højskole.
For at sikre mod misbrug stilles der forslag om, at lejekontrakter skal indgås på vilkår, der ikke er ringere for skolen end markedsvilkår, og at der ikke må indgås lejemål, der indebærer en nærliggende risiko for, at skolen styres af andre.
Den gældende bestemmelse om, at halvdelen af den enkelte elevs undervisning skal være af bred almen karakter, fastholdes som hovedregel, men der stilles forslag om, at kravet lempes for elever med særlig mange undervisningstimer.
Skoler med mange undervisningstimer kan derfor tilbyde ekstra timer i fx idrætsfag uden at skulle tilbyde flere timer af bred almen karakter.
Herved fjernes en barriere for, at skolerne tilbyder mest mulig undervisning.
 Der stilles forslag om administrative ændringer af taxametersystemet, så det bliver mere gennemskueligt og tidssvarende.
 Det foreslås, at loven træder i kraft den 1. august 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
