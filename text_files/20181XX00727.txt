Skriftlig fremsættelse (27. februar 2019) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Støtteordninger til forsøgsvindmøller, ophør af støtteordning for husstandsvindmøller i 2020 og udvidelse af den kommunale indsigelsesret m.v.) (Lovforslag nr.
L 177) Lovforslaget er primært en udmøntning af dele af energiaftalen af den 29. juni 2018 mellem alle partierne i Folketinget.
Lovforslaget har for det første til formål at sikre, at der fortsat kan gennemføres test og forskning på vindmølleområdet, således at Danmarks position som global førende inden for udviklings- og demonstrationsprojekter på vindområdet udbygges.
Lovforslaget skaber således det fremtidige grundlag for støtte til forsøgsmøller inden for og uden for de nationale testcentre.
De to gældende ordninger til forsøgsvindmøller foreslås med lovforslaget at blive videreført i årene 2020-2024. Ordningerne for støtte til elektricitet fra forsøgsmøller blev oprindeligt besluttet med stemmeaftale af 26. september 2017 mellem regeringen (Venstre, Liberal Alliance, Det Konservative Folkeparti) og Dansk Folkeparti om ny støttemodel for vind og sol i 2018-2019 med senere ændringer foretaget i februar 2018. Med energiaftalen af 29. juni 2018 er der afsat sammenlagt 4,2 mia. kr. til teknologineutrale udbud af landvindmøller, solceller mv., og støtten til elektricitet fra forsøgsmøller i 2020-2024 finansieres heraf.
Det foreslås, at der i forbindelse med udstedelse af bekendtgørelserne for de to støtteordninger fastsættes årlige støttepuljer for ordningerne.
De to støtteordninger udgør statsstøtte og vil derfor først kunne træde i kraft, når de er blevet anmeldt til og godkendt af Europa-Kommissionen.
Med lovforslaget foreslås for det andet at ophæve støtteordningen for nye husstandsvindmøller for at understøtte en omkostningseffektiv og markedsbaseret grøn omstilling.
Den særlige støtteordning for husstandsvindmøller ophæves fra og med 2020, hvilket betyder, at der ikke kan gives tilsagn om pristillæg til husstandsvindmøller fra 2020.
I takt med, at der udvikles større havvindmøller, bør kommunernes muligheder for at gøre indsigelse mod havvindmøller tæt på kysten udvides, således at der kan sikres øget lokal opbakning til projekterne.
Det foreslås derfor for det tredje, at den kommunale indsigelsesret udvides fra de nuværende 8 km til 15 km.
 Endelig indeholder lovforslaget forslag om ophævelse af én bestemmelse vedrørende en støtteordning for elværksfinansierede vindmøller, der er udløbet, samt ophævelse af en bestemmelse vedrørende en støtteordning for landvindmøller, der endnu ikke er sat i kraft.
 Lovforslaget vil træde i kraft 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
