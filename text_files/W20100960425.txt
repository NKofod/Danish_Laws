Pressenævnets kendelse i sag nr. 2010-6-1048 Resumé Midt-Data ApS klagede over artiklen Banken holder hånden under Midt-Data på CRN.dk og ComON.dk.
 Pressenævnets begrundelse og afgørelse:
Det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives, er korrekte, herunder ved forelæggelse for den de krænkende oplysninger vedrører, jf. punkt A.1. og A.3. i de vejledende regler for god presseskik.
Efter det oplyste lægges det til grund, at Midt-Data ApS ved selskabets stiftelse 28. april 2009 bogførte goodwill for ti millioner kroner, og at Spar Bank Nord fik et virksomhedspant på 15 millioner kroner.
Mediehuset forsøgte telefonisk at indhente en kommentar fra klager den 21. juli 2010 (og pr. e-mail efter offentliggørelsen).
Pressenævnet finder herefter, at artiklen med udsagnene For at få regnskabet til at hænge sammen, har selskabet samtidig bogført goodwill på mere end ti millioner kroner og Midt-Data har desuden indgået aftale med sin Spar Bank Nord om fortsat kredit til gengæld for et virksomhedspant på 15 millioner kroner fejlagtigt giver indtryk af, at Midt-Data ApS i forbindelse med 
regnskabsaflæggelsen
 i juni 2010 har gennemført de omtalte dispositioner.
Begge dispositioner er efter det oplyste imidlertid gennemført ved selskabets stiftelse i april 2009. Nævnet finder det beklageligt, at udsagnene kan give indtryk af, at dispositionerne er gennemført i 2010, men da det i øvrigt fremgår af artiklen, at det er årsrapporten for 2009, der omtales, finder nævnet ikke tilstrækkeligt grundlag for at udtale kritik af forholdet eller af, at mediehuset ikke udfoldede yderligere bestræbelser på at indhente klagers kommentar inden offentliggørelse.
Pressenævnet finder, at overskriften og underoverskriften fremstår som CRN.dk/ComON.dks vurderinger på baggrund af de i artiklen refererede oplysninger fra årsrapporten, og at vurderingerne ikke går ud over, hvad der i artiklen er belæg for.
Pressenævnet udtaler ikke kritik.
 Pressenævnet finder heller ikke i øvrigt grundlag for at kritisere CRN.dk/ComON.dk.
 Midt-Data ApS har klaget til Pressenævnet over en artikel bragt på CRN.dk og ComON.dk den 21. juli 2010, idet klager mener, at god presseskik er tilsidesat.
Sagerne nr. 2010-6-1048 og 2010-6-1049 vedrører samme artikel.
De indklagede medier, CRN.dk og ComON.dk, er begge del af mediehuset Mediaprovider og har indgivet samme udtalelse i de to sager.
1 Sagsfremstilling CRN.dk bragte den 21. juli 2010 en artikel under overskriften Banken holder hånden under Midt-Data og underoverskriften Med et underskud på 4,3 millioner kroner og godskrevet goodwill for mere end ti millioner, balancerer Midt-Datas direktør [Person A] på kanten af den økonomiske afgrund.
Af artiklen fremgik følgende:
På kun otte måneder har onlineforhandleren Midt-Data genereret et underskud på 4,3 millioner kroner før skat.
Resultatet betyder, firmaet er gået ind i 2010 med en negativ egenkapital på 4,1 millioner kroner.
Ikke synderligt overraskende betegner selskabet resultatet som ikke tilfredsstillende.
 For at få regnskabet til at hænge sammen, har selskabet samtidig bogført goodwill på mere end ti millioner kroner, som er baseret på forventninger om fremtidig indtjening, som det hedder i ledelsesberetningen.
 Selskabets revisor understreger i sin regnskabspåtegning, at der vedrørende den bogførte goodwill ikke (er) fundet anledning til at anlægge en anden betragtning end ledelsen.
 Midt-Data har desuden indgået aftale med sin Spar Bank Nord om fortsat kredit til gengæld for et virksomhedspant på 15 millioner kroner.
 Midt-Data Aps, som blev stiftet i april i fjor, er den tredje selskabskonstruktion inden for få år, som huser aktiviteterne i Viborg-forhandleren, men heller ikke denne gang er det altså lykkedes Midt-Datas direktør [Person A] at strikke en bæredygtig forretning sammen.
Det har ikke været muligt at få en kommentar fra [Person A, direktøren]. ComON.dk bragte samme dag en identisk artikel.
Underoverskriften var dog i dette mediet forkortet til Midt-Data balancerer på kanten af den økonomiske afgrund.
CRN.dk/ComON.dk anmodede ved e-mail af 22. og 23. juli 2010 om klagers kommentarer til oplysningerne i artiklen. [Person A, direktøren] besvarede henvendelserne, men oplyste samtidig, at han ikke ønskede at blive citeret, ligesom Midt-Data ApS ikke ønskede at blive kontaktet vedrørende årsregnskabet, medmindre artiklen blev rettet.
Efter en rettelse ville [Person A, direktøren] lade sig citere for grundene til underskuddet og den negative egenkapital.
Yderligere oplysninger Af Midt-Data ApS årsrapport for 2009 (underskrevet 8. juni 2010) fremgår bl.a. følgende:
[Den uafhængige revisors påtegning] Supplerende Going concern Uden at tage forbehold gør vi opmærksom på oplysningerne anført i note 1, hvoraf det fremgår, at selskabet har iværksat en række tiltag for at forbedre indtjeningen.
Selskabets bankforbindelse har meddelt at de nuværende kreditfaciliteter fastholdes.
Selskabets fortsatte drift er betinget af, at de fornødne tiltag gennemføres som planlagt.
Ledelsen har ved regnskabsaflæggelsen forudsat, at tiltagene gennemføres som planlagt, og har derfor aflagt regnskabet med fortsat drift for øje.
Vi har ikke fundet grundlag for at anlægge en anden vurdering heraf.
Måling af goodwill Uden at det har påvirket vores konklusion henviser vi til note 5, vedrørende usikkerhed ved indregning og måling, hvoraf det fremgår, at selskabet har aktiveret goodwill 10.700 t.kr.
Vi har ikke fundet anledning til at anlægge en anden betragtning end ledelsen.
[Ledelsesberetning] Selskabet har i første regnskabsår [fra stiftelsen 28. april 2009 til 31. december 2009] på ca. 8 måneder realiseret et underskud på 4.254 t.kr., hvilket ikke anses for tilfredsstillende.
Kapitaltab Selskabet har i regnskabsåret tabt hele egenkapitalen og er dermed omfattet af kapitalbestemmelserne i selskabslovens § 119. Selskabets ledelse forventer kapitalen retableret ved fremtidig indtjening.
Indtil da, understøttes selskabet af det stillede lån.
Usikkerhed ved indregning og måling Der er i årsregnskabet indregnet goodwill for i alt 10.070 t.kr.
På baggrund af budgetter og forventning om fremtidig indtjening, er det ledelsens opfattelse, at aktivet er værdiansat forsvarligt.
Begivenheder efter regnskabsårets afslutning Der er fra balancedagen og frem til i dag [8. juni 2010] ikke indtrådt forhold, der forrykker vurderingen af årsrapporten. 2 Parternes synspunkter 2.1 Midt-Data ApS synspunkter Midt-Data ApS har gjort gældende, at god presseskik er tilsidesat.
Artiklens overskrift er skrevet uden skyggen af bevis.
Fakta er, at Midt-Data ApS gæld til banken er faldet siden etableringen i april 2009, så overskriften er usand.
CRN.dk/ComON.dk har hverken været i kontakt med ejerne af virksomheden eller Spar Bank Nord.
Medierne har derfor ingen indsigt i, om banken holder hånden under Midt-Data ApS.
Underoverskriften er heller ikke baseret på fakta.
CRN.dk/ComON.dk har ingen indsigt i Midt-Data ApS nuværende finansielle situation, hvilket er nødvendigt, såfremt man skal kunne konkludere, at en virksomhed balancerer på kanten af den økonomiske afgrund.
Udsagnet i artiklen om, at Midt-Data ApS for at få regnskabet til at hænge sammen har bogført goodwill på mere end 10 millioner kroner, er usandt.
Goodwillen blev bogført allerede ved etableringen af selskabet i forbindelse med køb af aktiver fra en tidligere virksomhed.
Udsagnet Midt-Data har desuden indgået aftale med Spar Bank Nord om fortsat kredit til gengæld for et virksomhedspant på 15 millioner kroner er ikke korrekt.
Virksomhedspantet er ligeledes etableret ved virksomhedens start, og har intet at gøre med, at Spar Bank Nord også efter regnskabet for 2009 stiller kredit til rådighed for virksomheden.
 Ud over direkte usande påstande i artiklen, er artiklen tydeligvis også skrevet i et nedladende sprog med den hensigt at skade Midt-Data ApS.
Ved e-mail af 22. juli 2010 blev mediet gjort opmærksom på de faktuelle fejl i artiklen, men ønskede på trods af dette ikke at rette artiklen.
Et medie bør ikke kunne publicere udokumenterede påstande og efterfølgende blot tilbyde forurettede at dementere disse.
2.2 CRN.dk/ComON.dks synspunkter Medierne har anført, at artiklen er skrevet på baggrund af Midt-Data ApS offentliggjorte regnskab for 2009. Rent faktisk fremviser regnskabet et underskud på 4.254.351 kroner.
Samtidig konstateres det i ledelsesberetningen, at selskabet har tabt hele egenkapitalen.
Der er fuldt belæg for overskriften.
I ledelsesberetningen står der, at Ledelsen har indgået aftale med selskabets bankforbindelse om fastholdelse af de nuværende kreditfaciliteter, hvorfor det er ledelsens opfattelse, at selskabet har de fornødne kreditfaciliteter til at gennemføre de planlagte tiltag for at forbedre selskabets indtjening i 2010.
Derudover har mediet henvist til revisorens bemærkning under Going concern i Supplerende oplysninger vedrørende forhold i årsregnskabet.
Vedrørende underoverskriften er det anført, at hvis man læser regnskabet, så kan man konstatere, at bruttoresultatet på 3.528.149 kroner end ikke er nok til at betale personaleomkostningerne på 4,5 millioner kroner.
Egenkapitalen er væk.
Spar Bank Nord A/S har et virksomhedspant på 15 millioner kroner, hvilket betyder, at banken har sat sig allerforrest i rækken af kreditorer.
Det er en meget alvorlig situation.
Samtidig er det nuværende Midt-Data ApS det tredje i rækken med [Person A] som direktør.
De to øvrige selskaber er under konkurs.
Det ville være usandt at skrive andet end, at Midt-Data ApS har et problem.
Forholdet vedrørende goodwill er beskrevet i regnskabets note 5, og revisoren nævner det også særskilt i sin påtegning af regnskabet.
Virksomhedspantet er omtalt i note 11.
 Man forsøgte at få kommentarer fra [Person A, direktøren] til regnskabet både telefonisk (første gang den 21. juli 2010) og via e-mail.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jytte Scharling, Hans Peter Blicher, Lene Sarup og Marianne Druedahl.
Det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives, er korrekte, herunder ved forelæggelse for den de krænkende oplysninger vedrører, jf. punkt A.1. og A.3. i de vejledende regler for god presseskik.
Efter det oplyste lægges det til grund, at Midt-Data ApS ved selskabets stiftelse 28. april 2009 bogførte goodwill for ti millioner kroner, og at Spar Bank Nord fik et virksomhedspant på 15 millioner kroner.
Mediehuset forsøgte telefonisk at indhente en kommentar fra klager den 21. juli 2010 (og pr. e-mail efter offentliggørelsen).
Pressenævnet finder herefter, at artiklen med udsagnene For at få regnskabet til at hænge sammen, har selskabet samtidig bogført goodwill på mere end ti millioner kroner og Midt-Data har desuden indgået aftale med sin Spar Bank Nord om fortsat kredit til gengæld for et virksomhedspant på 15 millioner kroner fejlagtigt giver indtryk af, at Midt-Data ApS i forbindelse med regnskabsaflæggelsen i juni 2010 har gennemført de omtalte dispositioner.
Begge dispositioner er efter det oplyste imidlertid gennemført ved selskabets stiftelse i april 2009. Nævnet finder det beklageligt, at udsagnene kan give indtryk af, at dispositionerne er gennemført i 2010, men da det i øvrigt fremgår af artiklen, at det er årsrapporten for 2009, der omtales, finder nævnet ikke tilstrækkeligt grundlag for at udtale kritik af forholdet eller af, at mediehuset ikke udfoldede yderligere bestræbelser på at indhente klagers kommentar inden offentliggørelse.
Pressenævnet finder, at overskriften og underoverskriften fremstår som CRN.dk/ComON.dks vurderinger på baggrund af de i artiklen refererede oplysninger fra årsrapporten, og at vurderingerne ikke går ud over, hvad der i artiklen er belæg for.
Pressenævnet udtaler ikke kritik.
 Pressenævnet finder heller ikke i øvrigt grundlag for at kritisere CRN.dk/ComON.dk.
