 Lagt til grund efter indhentet udtalelse fra Finanstilsynet, at  

 pengeinstitutter, der er abonnenter i et kreditoplysningsbureau, vil kunne  

 foretage indberetning af fordringer, der er omfattet af en konkurs, såfremt  

 fordringen indgår i bomassen og konkursen er blevet stadfæstet og  

 bekendtgjort sluttet i Statstidende.
 I 1986 har Finanstilsynet til et kreditoplysningsbureau afgivet en  

 udtalelse om, hvorvidt man finder det i strid med bank- og sparekasselovens §  

 54, stk. 2, at pengeinstitutter, der abonnerer på bureauets register,  

 indrapporterer inkassosager til bureauet.  Finanstilsynet har herefter  

 fastsat følgende retningslinier ved pengeinstitutters indrapportering af  

 inkassosager til bureauet:
 a) I sager, hvor kreditor først er nødsaget til at opnå dom over debitor  

 for sit krav, forinden sagen kan fremsendes til fogedretten, f.eks.  

 kassekreditkontrakter, overtræk på checkkonti m.v., må indberetning til .....  

 først ske, når der er afsagt dom over sagsøgte.
 b) I sager, hvor kreditor er i besiddelse af et grundlag for  

 tvangsfuldbyrdelse, jf. retsplejelovens § 478, og kan gå direkte til  

 fogedretten, f.eks. lånedokumenter og pantebreve, må indberetning til ....  

 først finde sted, når der har været afholdt fogedretsmøde, og der dermed er  

 sket en tilførsel til fogedretsprotokollen.
 Disse retningslinier er herefter indarbejdet i tillæg til  

 abonnementskontrakt mellem kreditoplysningsbureauet og pengeinstitutterne.
 Foranlediget af en konkret klagesag, hvor et pengeinstitut havde foretaget  

 indberetning til bureauet på baggrund af en anmeldelse af en fordring i et  

 konkursbo (konkursen var efterfølgende blevet stadfæstet og bekendtgjort  

 sluttet i Statstidende) anmodede  Registertilsynet i beretningsåret  

  Finanstilsynet om en udtalelse om, hvorvidt det kan antages at være i strid  

 med bank- og sparekasselovens § 54, stk. 2, at pengeinstitutter, der er  

 abonnenter i bureauet, foretager indberetning af fordringer, der ikke er  

 omfattet af retningsliniernes pkt. a og b, og som er anmeldt i konkursbo.
 Finanstilsynet udtalte herefter:
 »Efter Finanstilsynets opfattelse vil det være i strid med  

 pengeinstitutters tavshedspligt efter bank- og sparekasselovens § 54, stk. 2,  

 at foretage anmeldelse til ..... af en debitor på grundlag af en  

 konkursbegæring over denne og en heraf afledt anmeldelse af en fordring i et  

 konkursbo.
Tilsynet har herved lagt vægt på, at der på tidspunktet for indgivelsen af  

 konkursbegæringen til skifteretten ikke er sikkerhed for, at kreditor har et  

 udækket tilgodehavende hos debitor, og at anmeldelse om begæring om konkurs  

 ikke offentliggøres, jf. konkurslovens § 9, stk. 1.« Registertilsynet forespurgte herefter  Finanstilsynet, om det havde  

 betydning, at den omhandlede indberetning fandt sted på et tidspunkt, der  

 ligger efter, at konkursen er blevet stadfæstet og bekendtgjort sluttet i  

 Statstidende, jf. konkurslovens § 155, stk. 1.
 Finanstilsynet fremkom herefter med følgende udtalelse:
 »Under forudsætning af, at fordringen indgår i bomassen, vil et  

 pengeinstitut efter  Finanstilsynets opfattelse ikke overtræde sin  

 tavshedspligt ved at indberette til ..... efter det tidspunkt, hvorkonkursen  

 er blevet stadsfæstet og bekendtgjort sluttet i Statstidende.
Tilsynet har herved lagt vægt på, at oplysningerne om størrelsen af de  

 anmeldte fordringer allerede er offentligt tilgængelige, jf. konkurslovens §  

 131, stk. 2, og at skifteretten godkender kurators boopgørelse og dermed  

 dennes prøvelse af de anmeldte fordringer.« (* 1) Registertilsynets Årsberetning 1991 side 130.
