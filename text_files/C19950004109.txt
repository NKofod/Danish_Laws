 Indledning:
 Ifølge skattestyrelseslovens § 13 skal Told- og Skattestyrelsen forud for  

 den almindelige ligning udarbejde en plan for ligningens forløb og for  

 fremgangsmåden ved udøvelsen af Told- og Skattestyrelsens tilsyn med den  

 kommunale ligningsindsats.
 Ligningsplanen forelægges Ligningsrådet til godkendelse.
 Tilrettelæggelsen af ligningsarbejdet skal i videst muligt omfang sikre,  

 at alle kommer til at betale den skat, de skal i henhold til gældende lov,  

 hverken mere eller mindre.
 Ligningen skal tilrettelægges, så skattesystemet opfattes retfærdigt, og  

 ligningen skal modvirke forsøg på unddragelse.
 Ligningen skal være rigtig og gennemføres efter såvel gældende  

 skatteretlige som formelle regler.
 Ligningen må ikke være bagatelagtig, og ligningen af den enkelte sag skal  

 gennemføres uden unødig forsinkelse.
Den kommunale og statslige skatteforvaltning skal i relation til borgerne  

 og virksomhederne optræde og fungere som en helhed.
Der henvises til  

 skattestyrelseslovens bestemmelser om opgavefordelingen mellem stat og  

 kommune.
 Ved skattemyndighedernes informations- og instruktionsvirksomhed skal det  

 tilstræbes, at skattereglerne gøres forståelige for borgere og virksomheder.
 Ligningsrådet fastlægger retningslinier for Told- og Skattestyrelsens  

 administration på ligningsområdet og udøver sammen med styrelsen tilsyn med  

 den kommunale ligning.
Den kommunale skatteopgave De kommunale skattemyndigheder foretager skatteansættelse af indkomst og  

 formue.
 Ligningsrådet udmelder hvert år måltal til kommunerne for at sikre en  

 ensartet ligning.
Måltallet angiver hvor mange selvangivelser, der som minimum skal  

 gennemses nøjere.
Desuden oplyses, hvor mange ansættelsesændringer en sådan  

 gennemgang erfaringsmæssigt vil medføre, samt de gennemsnitlige ændringsbeløb  

 fordelt på henholdsvis forhøjelser og nedsættelser, der erfaringsmæssigt vil  

 være resultatet heraf.
 Ved nøjere gennemsyn forstås i denne sammenhæng de handlinger, der  

 foretages efter indberetning, gennemlæsning og/eller udsøgning, og som  

 normalt vil medføre en kontakt med skatteyderen.
 For indkomståret 1994 udmeldes måltal for følgende grupper:
 1. Almindelige lønmodtagere og pensionister.
 2. Hovedaktionærer.
 3. Kommanditister.
 4. Skatteydere med særlige forhold (»Særlige  

 skatteydere«).
 5. Personlige erhvervsdrivende.
 6. Selskaber m.v.
 Der skal i de kommunale udsøgninger indlægges en væsentlighedsbetragtning,  

 således at kun selvangivelser med væsentlige fejl udsøges.
 Af hensyn til kvaliteten af registreringerne i system 28 er det vigtigt,  

 at indberetningen af henholdsvis tekniske rettelser med  

 ligningsmyndighedskode 1 og ligningsmæssige ændringer med  

 ligningsmyndighedskode 2 sker i nøje overensstemmelse med de anvisninger, der  

 er indeholdt i vejledning om slutsystemerne 1994.
 Med henblik på at sikre, at landets største selskaber som minimum  

 gennemses nøjere hvert 3. år, oplyser Told- og Skattestyrelsen kommunerne om  

 de selkskaber, der falder ind under denne kategori.
 Kontrolaktion »Sort arbejde«, der blev iværksat den 1. juli  

 1994, og som gennemføres som et samarbejde mellem de statslige og kommunale  

 skattemyndigheder, videreføres.
I forbindelse med det kommunale ligningsarbejde vedrørende indkomståret  

 1994 anbefaler Ligningsrådet, at den enkelte kommune yder en særlig indsats  

 med hensyn til et eller flere ligningstemaer.
Ligningsrådet kan med baggrund  

 i erfaringer fra det praktiske ligningsarbejde pege på følgende eksempler på  

 relevante temaer for indkomståret 1994:
 1. Værdiansættelsesproblemer m.v. vedrørende:
 - Overdragelse af goodwill.
 - Overdragelse af erhvervsejendomme.
 - Overdragelse af firmabiler.
 2. Særligt kontrolrelevante forhold vedrørende:
 - Udbetalinger fra fonde.
 - Erhvervsmæssigt salg af varer og ydelser til ikke skattepligtige  

 (offentlige myndigheder, humanitære og faglige organisationer).
 - Fradrag for betalinger i henhold til forsørgelseskontrakter.
 - Indtægter ved erhvervslejemål (eksempelvis udlejning af  

 værkstedslokaler, garager og lagerbygninger).
 - Ikke oplysningspligtige renteindtægter fra deposita, boer m.v. udbetalt  

 af advokater til deres klienter ved afslutning af forretningsforhold.
 - Kursgevinstlovens bestemmelser vedrørende selskabers skatte- pligt af  

 gevinst og tab på såvel fordringer som gæld.
 - Overdragne/ophørte/afmeldte virksomheder.
 3. Emner med relation til ny lovgivning:
 - Beskatning af personalegoder.
 - Aktieavanceopgørelse, herunder værdiansættelse af unoterede aktier,  

 såvel pr. 19. maj 1993 som ved afståelse.
 I den årlige redegørelse for ligningens forløb omtaler kommunalbestyrelsen  

 de antals- og beløbsmæssige resultater vedrørende de temaer, som kommunen har  

 beskæftiget sig med i den forløbne periode, således at de opnåede resultater  

 kan benyttes til erfaringsopsamling og inspiration ved den fremtidige  

 prioritering af lignings- og revisionsarbejdet.
 Den kommunale ligningsplan.
 Lignings- og revisionsarbejdet udføres i overensstemmelse med den  

 kommunale ligningsplan, der godkendes af kommunalbestyrelsen.
 Kommunen fastsætter i samarbejde med den lokale told- og skatteregion,  

 hvor mange selvangivelser - udover det givne minimumsantal - der skal  

 gennemses nøjere.
Inden ligningsplanperiodens begyndelse vurderes den kommunale ligningsplan  

 af told- og skatteregionen og kommunen i fællesskab.
Told- og skatteregionens  

 eventuelle bemærkninger meddeles kommunalbestyrelsen.
Ligningsplanen skal  

 omfatte perioden 1. juli 1995 til 30. juni 1996.
 Nedenstående hovedelementer bør indgå i den kommunale ligningsplan:
 - Ligningsopgavens indhold og omfang fordelt på skatteydergrupper.
 - Principper for valg af udsøgningskriterier.
 - Antal selvangivelser, der udover Ligningsrådets udmeldte måltal skal  

 gennemses nøjere.
 - Beskrivelse af den planlagte kontrol af lignings- og revisions- sager,  

 herunder virksomhedsbesøg.
 - De mandskabsmæssige ressourcer såvel kvantitativt som kvalitativt.
- Ressourceanvendelsen, herunder en fordeling på almindelige lønmod-  

 tagere og pensionister, hovedaktionærer, kommanditister, særlige skatteydere,  

 personlige erhvervsdrivende og selskaber m.v.
Told- og Skattestyrelsen  

 udsender en vejledning til brug for kommunens opgørelse af den planlagte  

 ressourceanvendelse.
 - Beskrivelse af resultatregistrering/statistik.
 - Omtale af eventuelle kvalitetsprojekter, som kommunen vil arbejde med i  

 planperioden.
 Kommunen skal i ligningsplanen angive, hvor langt den kalkulerer med, at  

 lignings- og revisionsarbejdet vil være fremskredet pr. 1. januar 1996.
 Efter 1. januar og senest den 15. februar 1996 afgiver de kommuner, der  

 ikke har nået det kalkulerede mål, en status over lignings- og  

 revisionsarbejdet til told- og skatteregionen.
 Såfremt der under det løbende lignings- og revisionsarbejde foretages  

 ændringer i ligningsmålene, meddeles dette til told- og skatteregionen med  

 oplysning om, hvorledes lignings- og revisionsarbejdet tænkes tilrettelagt i  

 den resterende ligningsplanperiode.
Ved ligningsplanperiodens afslutning udarbejder kommunalbestyrelsen en  

 redegørelse om forløbet af lignings- og revisionsarbejdet til told- og  

 skatteregionen.
Kommunalbestyrelsen redegør heri for såvel kvalitative som  

 kvantitative forhold, der har haft indflydelse på arbejdet i  

 ligningsplanperioden, og som ikke kan udledes af den statslige  

 ligningsstatistik.
Redegørelsen skal indeholde følgende hovedpunkter:
 - Afvigelser mellem indberetning til det statslige lignings-  

 statistiksystem om antal nøjere gennemsyn og faktisk antal nøjere gennemsyn.
 - Årsag til manglende opfyldelse af såvel minimumsmåltallene for udmeldte  

 skatteydergrupper som de måltal, som kommunen herudover har fastsat i  

 samarbejde med told- og skatteregionen.
 - De beløbs- og antalmæssige resultater af arbejdet med det/de valgte  

 ligningstemaer.
 - Resultaterne af den turnusmæssige ligning af store selskaber.
- Klagestatistik vedrørende indkomståret 1994, opdelt på personer og  

 selskaber.
Statistikken skal omfatte det antal klager til skatteankenævnene,  

 der er færdigbehandlet i planperioden, samt udfaldet af klagebehandlingen.
I  

 forbindelse med redegørelsen for den følgende planperiode suppleres  

 statistikken med en opgørelse over de klager, der er færdigbehandlet i denne  

 periode for så vidt angår 1994.
 - Antal sager, der er udsøgt til nøjere gennemsyn, og som endnu ikke er  

 færdigbehandlet pr. 30. juni 1996.
 Redegørelsen skal fremsendes til told- og skatteregionen senest den 15.  

 oktober 1996.
 Såfremt det viser sig, at der er kommuner, der gentagne gange ikke har  

 opnået de forventede resultater af ligningsarbejdet, vil de pågældende  

 kommuner bl.a. blive afkrævet en redegørelse for ressourceanvendelsen.
 Ovennævnte regionale opgaver varetages dog af Told- og Skattestyrelsen for  

 så vidt angår Københavns og Frederiksberg kommuner.
Told- og Skatteregionernes opgaver Told- og skatteregionerne varetager Told- og Skattestyrelsens regionale  

 opgaver, herunder tilsynet med den kommunale ligning.
Tilsynet udøves ved  

 samarbejde, instruktion og vejledning.
 Told- og skatteregionerne varetager i samarbejde med kommunerne  

 koordineringen af den samlede lignings- og revisionsindsats i den enkelte  

 region.
 Regionerne skal udbygge og intensivere samarbejdet med kommunerne og  

 derved bl.a. sikre en ensartet ligning.
 Told- og skatteregionerne varetager opgaven med registrering af  

 virksomheder og institutioner - både skattepligtige og ikke skattepligtige -  

 der er oplysningspligtige efter bl.a. skattekontrolloven.
 Blandt andet af hensyn til kommunernes ligningsarbejde er det vigtigt, at  

 arbejdsgiverkontrollon og kontrollen med andre indberetningspligtige udbygges  

 og intensiveres.
 Regionerne instruerer og vejleder kommunerne om ny lovgivning og praksis.
 Told- og skatteregionerne tilbyder bistand til kommunerne ved  

 gennemførelse af større revisionssager og tilrettelægger i samarbejde med  

 kommunerne i regionen fælles større kontrolaktioner.
 Regionernes kontrolarbejde skal i videst muligt omfang koordineres med de  

 kommunale skatteforvaltninger, således at skatte-, moms- og afgiftskontrollen  

 af virksomhederne opleves som samordnet kontrol.
 Told- og skatteregionerne påser, at der sker en ensartet udtagelse og  

 bedømmelse af ansvarssager, og at der ikke udtages bagatelsager.
 For så vidt angår Københavns og Frederiksberg kommuner varetages  

 ovennævnte opgaver vedrørende ansvarssager af kommunerne selv, medens de  

 øvrige opgaver varetages af Told- og Skattestyrelsen.
Told- og Skattestyrelsen Told- og Skattestyrelsen har ansvaret for planlægning og koordinering af  

 den samlede kontrolindsats, herunder planlægning af landsdækkende  

 kontrolaktioner samt ansvaret for, at indberetningen fra de  

 oplysningspligtige til den centrale registre sker korrekt.
 Styrelsens kontrolvirksomhed omfatter instruktion, vejledning og bistand  

 til regioner og kommuner i forbindelse med konkrete kontrolaktiviteter.
Den målrettede kontrolindsats mod leverandører af oplysninger til de  

 centrale skatteregistre vil blive videreført.
Kontrolindsatsen omfatter  

 realkreditinstitutters dataleverancer for indkomståret 1993 og  

 forsikringsselskabers samt pengeinstitutters dataleverancer til de centrale  

 registre for indkomståret 1993 og 1994. Kontrollen af arbejdsgivernes  

 dataleverancer vedrørende A-skat og arbejdsmarkedsbidrag vil fortsat blive  

 intensiveret ved regionerne.
Told- og Skattestyrelsen vil i samarbejde med de lokale skattemyndigheder  

 fortsætte arbejdet med at forbedre lignings- og kontrolindsatsen af  

 hovedaktionærer og deres selskaber.
Det skal bl.a. sikres, at der foretages  

 en koordineret ligning af selskab og hovedaktionær.
Styrelsen vil fortsætte  

 bestræbelserne på at reducere de praktiske vanskeligheder ved en sådan  

 koordineret ligning.
 Told- og Skattestyrelsen vil fortsætte den igangværende undersøgelse af de  

 omfattende transaktioner med likvidationsmodne, solvente aktie- og  

 anpartsselskaber og arbejdet med at gennemføre straffe- og erstatningssager i  

 forbindelse med selskabstømninger.
Told- og Skattestyrelsen har etableret en særlig enhed, der bl.a. skal  

 registrere økonomisk aktivitet i den mere useriøse del af dansk erhvervsliv.  

 Den særlige enhed indsamler og registrerer oplysninger om spekulative  

 skattearrangementer.
Indsamlingen foregår i tæt samarbejde med den kommunale  

 overvågningsgruppe.
Med udgangspunkt i disse oplysninger iværksætter Told- og Skattestyrelsen  

 sammen med kommunerne og told- og skatteregionerne målrettede kontroller  

 rettet mod disse arrangementer.
I indeværende planperiode vil der således  

 blive iværksat undersøgelser af skattearrangementer med investering i  

 filmrettigheder, edb-software, vindmøller, juletræer m.v.
 Den igangværende undersøgelse af sommerhusudlejning fortsættes på baggrund  

 af det pilotprojekt, der er afsluttet i 1993.
 Den intensiverede og målrettede kontrolindsats mod store koncerner og  

 selskaber fortsættes.
 Kontrolprojektet med undersøgelse af forsikringsselskabers udbetaling af  

 erstatninger for tabt arbejdsfortjeneste og renter heraf for indkomstårene  

 1991, 1992 og 1993 fortsættes.
 Den målrettede indsats mod sort arbejde, der blev iværksat den 1. juli  

 1994, videreføres.
I samarbejde med udenlandske skattemyndigheder gennemføres et antal  

 simultane skatterevisioner rettet mod internationale virksomheder.
Det  

 generelle kontrolsamarbejde med udenlandske skattemyndigheder udbygges og  

 forbedres bl.a. ved anvendelse af moderne teknologi.
 Told- og Skattestyrelsen udarbejder ligningsvejledningen og udsender  

 cirkulærer og anvisninger til brug ved tilrettelæggelsen og gennemførelsen af  

 ligningsarbejdet.
Ligningsvejledningen udsendes i marts måned 1995 og finder anvendelse ved  

 ligningen for indkomståret 1994. Den giver udtryk for Told- og  

 Skattestyrelsens opfattelse af gældende ret og skal i almindelighed følges af  

 skattemyndighederne.
De anvisninger, der er vedtaget af Ligningsrådet, er  

 indarbejdet i ligningsvejledningen.
Disse skal lægges til grund ved  

 ligningen.
Told- og Skattestyrelsen sørger for udvikling og drift af de centrale  

 skatte- og indtægtsregistre.
Oplysningerne fra disse registre stilles under  

 hensyntagen til indgåede aftaler til rådighed for de kommunale  

 skattemyndigheder.
Told- og Skattestyrelsen sikrer ved udsendelse af administrative  

 retningslinier, at skattestraffesager behandles ensartet.
Styrelsen medvirker  

 endvidere til, at sagsbehandlingen ved politi og domstole fremmes mest  

 muligt.
Styrelsen orienterer om ny skattelovgivning m.v.
Der lægges vægt på, at  

 skattereglerne gøres forståelige for borgerne og virksomhederne.
