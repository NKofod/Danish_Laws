Nr BTL 206 Betænkning over Forslag til lov om statstilskud til forbedringsarbejder  

 m.v. i helårsboliger   

 Nr L 206 1990-91, 2. samling Afgivet af Boligudvalget Afgivet: 19910524 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret dels skriftligt, dels i samråd.
Nogle af disse spørgsmål og boligministerens besvarelse heraf optrykkes som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Andelsboligforeningernes Fællesrepræsentation, Ejerforeningen Dybbølsgade 27/Esbern Snares Gade 1-3, Industrirådet, Landsforeningen Danske Anlægsgartnere, Landsforeningen for Ejere af Udlejningsejendomme og Vinduesproducenternes Samarbejdsorganisation.
For så vidt angår tilskud til forbedringsarbejder m.v. i og på  

 udlejningsejendomme (positivliste 2) har boligministeren over for udvalget  

 tilkendegivet, at kommunens afgørelse af, om der kan ydes tilskud, 1) ikke ændrer udlejerens pligt til at vedligeholde ejendommen og 2) ikke griber ind i huslejenævnets afgørelse af, hvorvidt der er tale om  

 henholdsvis vedligeholdelsesarbejder og forbedringsarbejder.
 Da det i praksis kan være vanskeligt at undgå, at forbedringsarbejder også  

 indeholder et vedligeholdelseselement, vil boligministeren over for  

 kommunerne tilkendegive, at der kun kan ydes tilskud til denne del af det  

 samlede arbejde, såfremt vedligeholdelsesdelen udgør en mindre del heraf.
 Udvalget forudsætter, at boligministeren i forbindelse med fastsættelse af  

 regler, jf. § 9, medtager, at udbetaling af tilskud sker efter forevisning af  

 dokumentation for, at beløbet er betalt.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse uændret.
 Et mindretal inden for flertallet (Socialdemokratiets medlemmer af  

 udvalget) bemærker følgende:
Siden Socialdemokratiet den 4. april 1991 fremsatte et beslutningsforslag  

 om en tilskudsordning til forbedringsarbejder i helårsboliger, B 64, har der  

 været ført forhandlinger med regeringen og en række af Folketingets partier  

 herom.
Hovedsigtet har for Socialdemokratiet været at stimulere til øget  

 beskæftigelse, samtidig med at der opnås en forbedring af boligmassen.  

 Socialdemokratiet lagde i udformningen af beslutningsforslaget op til en så  

 lidt bureaukratisk administration som overhovedet muligt.
Hovedsigtet er blevet bevaret, men udformningen er blevet meget  

 bureaukratisk.
Dette gælder således selve opdelingen i løn/avance og  

 materialer, der giver en række administrative problemer og derudover  

 konkurrenceforvridende situationer.
Det gælder også fremgangsmåden i  

 forbindelse med lejeres, andelshaveres og ejerlejlighedsejeres tilskud til  

 fællesarbejder, hvor hver enkelt skal underskrive en særskilt ansøgning.  

 Endelig er etableringen af ordningen sinket væsentligt, hvilket er  

 uhensigtsmæssigt for de mange håndværkere, der i tiden, der går, indtil  

 ordningen træder i kraft, ikke kan få noget som helst arbejde gennemført.  

 Disse forhold har det ikke været muligt at ændre.
 Imidlertid skal Socialdemokratiets glæde over, at det lykkes at gennemføre  

 et beskæftigelsesfremmende initiativ, ikke fordunkles af de nævnte problemer.
 Et mindretal (Socialistisk Folkepartis, Fremskridtspartiets og Det  

 Radikale Venstres medlemmer af udvalget) indstiller lovforslaget til  

forkastelse ved 3. behandling.
 Et mindretal inden for mindretallet (Socialistisk Folkepartis medlemmer af  

 udvalget) ønsker at udtale følgende:
Socialistisk Folkeparti er fuldt ud opmærksomt på den katastrofale  

 beskæftigelsessituation i byggebranchen, men vi mener ikke, at den i  

 nærværende lovforslag foreslåede ordning er den rigtige måde at løse  

 problemerne på - først og fremmest fordi den reelle merbeskæftigelse er  

 overordentlig tvivlsom.
Den foreslåede tilskudsordning er konstrueret på en  

 sådan måde, at den i første række vil blive brugt til projekter, som  

 alligevel ville blive realiseret.
Det er derfor helt urealistisk, at  

 merbeskæftigelsen vil blive på ca. 7.000, således som regeringen og  

 forligspartierne forestiller sig.
Socialistisk Folkeparti har peget på, at pengene kunne bruges langt bedre  

 i forbindelse med en forøget byfornyelsesindsats og et større nybyggeri.
Det  

 samlede byfornyelsesbehov er opgjort til 100 mia. kr., og med det nuværende  

 ambitionsniveau vil det tage ca. 40 år, før behovet er dækket.
Det er derfor  

 udtryk for en forkert prioritering af statens knappe ressourcer, at der kan  

 gives tilskud til indretning af gildestuer i millionvillaer i Hørsholm, i  

 stedet for at der foretages en koncentreret indsats omkring den del af  

 boligmassen, som virkelig trænger til fornyelse.
 Der er samtidig fortsat behov for nybyggeri, og det er skandaløst, at  

 regeringen skærer ned i den almennyttige byggekvote, på samme tid som der  

 gennemføres en Storm P.-model til i alt 1,8 mia. kr. som foreslået i  

 nærværende lovforslag.
Tilskudsordningen kunne være interessant, hvis den var koncentreret om  

 energibesparende foranstaltninger.
Det er karakteristisk, at alle partier i  

 Folketinget taler om miljø og grøn politik, men når det kommer til konkret  

 handling, kniber det en smule.
I forbindelse med CO2-forliget får  

 industrivirksomheder kompensation, hvis de gennemfører energibesparende  

 foranstaltninger.
Hvorfor kan den samme tankegang ikke blive gældende for  

 boligsektoren? Hvis tilskuddet var koncentreret om energibesparende  

 foranstaltninger, ville der være perspektiv i det.
Dette har desværre ikke  

 fundet forståelse hos forligspartierne.
Det har været nævnt, at en koncentration om energibesparende  

 foranstaltninger ville blive for bureaukratisk at administrere.
I betragtning  

 af, at den foreslåede ordning er overordentlig bureaukratisk, er det svært at  

 tage dette argument alvorligt.
Det har eksempelvis under udvalgsarbejdet  

 været umuligt at få en præcisering af, hvad der skal forstås ved  

 luksusprægede investeringer, som ifølge lovforslaget ikke er berettigede til  

 tilskud.
Dette betyder, at det i praksis skal være kommunerne, som skal  

 foretage denne vurdering, hvilket dels vil give et uholdbart bureaukrati,  

 dels vil medføre en forskelligartet administration af loven i kommunerne.
 På ovennævnte baggrund agter Socialistisk Folkeparti at stemme imod  

 lovforslaget ved 3. behandling.
 Et andet mindretal inden for mindretallet (Fremskridtspartiets medlem af  

 udvalget) forudser, at tilskudsordningen vil betyde, at kun de mest  

 velhavende vil kunne benytte ordningen, hvorved det er marmorbadeværelser og  

 dyre køkkener, der bliver givet tilskud til - tilskud, som hele befolkningen  

 betaler.
Ordningen vil medføre ekstra beskæftigelse i alle kommuner.
Den øvrige  

 beskæftigelsesvirkning er meget tvivlsom.
Og det er en illusion at tro, at  

 »sort arbejde« vil blive mindre.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes svar herpå Spørgsmål 1:
»Vil ministeren medvirke til at begrænse bureaukratiet i  

 tilskudsordningen ved at fastsætte bestemmelser for fællesansøgninger for en  

 kreds af ejere, andelshavere eller ejerlejlighedsejere til gennemførelse af  

 fællesarbejder, der er omfattet af § 9, i stedet for den under bemærkningerne  

 til § 4 nævnte »tiltransportering« af tilskud? Hvorledes er  

 bebyggelser stillet, hvor en grundejerforening står for den udvendige  

 vedligeholdelse eller har en fællesbygning?» Svar:
Der er med udformningen af tilskudsordningen lagt vægt på, at det er den  

 enkelte ejer, lejer eller andelshaver, der har mulighed for at opnå tilskud  

 til de af ordningen omfattede arbejder.
En konsekvens af dette er, at den  

 enkelte beboer i f.eks. en etageejendom selv bestemmer, om det ansøgte  

 tilskud skal gå til arbejder inden for lejlighedens areal eller tilskuddet  

 skal gå til det, der kan kaldes »fællesarbejder« til fordel for  

 hele ejendommen.
 Forslaget om »transport« af det opnåede tilsagn til ejeren af  

 ejendommen skal ses på baggrund af, at det ifølge lejeloven henholdsvis  

 boligbyggeriloven er ejeren, der for egen regning skal gennemføre  

 forbedringsarbejder for ejendommen som helhed, medens det ifølge forslaget er  

 lejeren, der kan opnå tilskud til sådanne arbejder.
Gennemførelsen af tilskudsordningen vil praktisk blive tilrettelagt på en  

 sådan måde, at kommunens administration og papirgangen i ordningen kan  

 reduceres til et minimum.
Der vil således blive etableret et administrativt  

 styrings- og udbetalingssystem, der sammen med et til ordningen hørende  

 skemasæt skal sikre en enkel og smidig afvikling.
Såvel styrings- og  

 udbetalingssystemet som ordningens skemasæt tager udgangspunkt i  

 tilskudsordningens centrale enhed, nemlig den enkelte bolig, og indeholder -  

 af administrative forenklingshensyn - ikke oplysninger om bygningen eller  

 ejendommen, hvori boligen er beliggende.
I forbindelse med udarbejdelsen af en bekendtgørelse til loven vil det  

 blive fastsat, at ansøgning om tilskud til fællesarbejder i flerfamilieshuse  

 skal ske således, at ansøgningerne for de enkelte boliger skal indsendes  

 samlet til kommunen.
Dette skal ske af hensyn til smidig kommunal behandling  

 af sagen og således, at kommunen på den letteste måde kan kontrollere denne.
Til spørgsmålets anden del bemærkes, at den situation, hvor en  

 grundejerforening står for den udvendige vedligeholdelse, kan sammenlignes  

 med en etageejendom med ejerlejligheder.
Den enkelte ejer må selv afgøre, om  

 det ansøgte tilskud skal gå til arbejder i den enkelte bolig eller det skal  

 gå til fællesarbejder.
Der er med lovforslaget lagt vægt på, at det er ejendomme indeholdende  

 beboelse, der kan opnå tilskud til forbedring m.v.
Arbejder der vedrører  

 fællesbygninger, vil derfor ikke normalt kunne være tilskudsberettigede.
 Spørgsmål 5:
»Er det en betingelse for kollektiv anvendelse af tilskudsordningen,  

 at alle lejere tilslutter sig den fælles udnyttelse? I modsat fald, hvorledes  

 vil huslejestigningen blive fordelt mellem lejerne?» Svar:
 Det er ifølge forslaget ikke en betingelse, at alle lejere i en ejendom  

 tilslutter sig arbejder af fælles karakter, for at disse kan blive gennemført  

 med tilskud efter den foreslåede ordning.
Huslejestigningen vil blive fordelt efter reglen i lovforslagets § 4, stk.  

 2. Det vil sige, at huslejestigningen for det enkelte lejemål vil blive  

 beregnet under hensyntagen til, om den enkelte lejer har tilsluttet sig  

 arbejder fælles for ejendommen eller har anvendt tilskuddet til arbejder i  

 egen lejlighed.
Såfremt en lejer har anvendt sit tilskud til dækning af  

 udgifter til fællesarbejder, vil huslejestigningen således blive mindre, end  

 hvis lejeren i stedet havde anvendt tilskuddet til forbedringer i lejligheden  

 eller slet ikke søgt tilskud og de øvrige lejere og udlejeren havde besluttet  

 at gennemføre fællesarbejderne.
 Spørgsmål 21:
»Ministerens kommentar udbedes til henvendelsen af 22. maj 1991 fra  

 Ejerforeningen Dybbølsgade 27/Esbern Snares Gade 1-3, jf. bilag 7.« Svar:
Ejerforeningen Dybbølsgade 27/Esbern Snares Gade 1-3's henvendelse  

 vedrører særligt det forhold, at det ifølge forslaget er den enkelte beboer,  

 der kan søge tilskud.
Dette mener foreningen kan have som konsekvens, at  

 arbejder fælles for flerfamilieshuse ikke bliver lavet.
 Det kan bekræftes, at fællesarbejder i flerfamilieshuse vil være omfattet  

 af tilskudsordningen under forudsætning af, at arbejderne er omfattet af  

 positivlisten.
 I øvrigt henvises til svaret på Boligudvalgets spm. 1.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i 2 møder og har herunder stillet  

 spørgsmål til boligministeren, som denne har besvaret skriftligt.
Nogle af  

 udvalgets spørgsmål, som er stillet og besvaret af boligministeren før udvalget afgav betænkning over  

 lovforslaget, optrykkes som bilag til tillægsbetænkningen tillige med  

 boligministerens besvarelse heraf.
 Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Fremskridtspartiets og Det  

 Radikale Venstres medlemmer af udvalget) indstiller lovforslaget til  

forkastelse.
 Et mindretal inden for mindretallet (Det Radikale Venstres medlem af  

 udvalget) ønsker at udtale:
Ved Folketingets behandling af den tidligere boligpakke (L 3) i december  

 1990 gjorde mindretallet det klart, at man ikke ville stemme for endnu en  

 forlængelse af forslag, hvis gunstige virkning for boligmarkedet var yderst  

 tvivlsom til trods for, at de kostede statskassen 1.200 mio. kr. på årsbasis.  

 Ved samme lejlighed opfordrede et flertal bestående af Socialdemokratiet,  

 Socialistisk Folkeparti, Fremskridtspartiet og Centrum-Demokraterne i  

 betænkningen over lovforslaget regeringen til »hurtigst muligt at  

 fremsætte lovforslag i Folketinget om langsigtede initiativer til begrænsning  

 af antallet af tvangsauktioner og følgevirkningerne af disse.
Lovforslagene  

 skal fremsættes så betids, at de vil kunne bringes til 3. behandling inden  

 udløbet af stempelafgiftsfritagelsesperioden.« Dette var baggrunden for, at regeringen sammen med forligspartierne  

 Centrum-Demokraterne, Det Radikale Venstre og Kristeligt Folkeparti på  

 finansloven for 1991 afsatte 1,2 mia. kr. under overskriften »langsigtet  

 boligpolitik«.
 Af dette beløb anvendes nu 900 mio. kr. til finansiering af de  

 forbedrings- og vedligeholdelsestilskud, som er omfattet af nærværende  

 lovforslag, medens resten - bortset fra 10 mio. kr. til forøget byfornyelse -  

 anvendes på en delvis fastholdelse af den stempelfritagelse, som var  

 indeholdt i den tidligere boligpakke.
Bortset fra den minimale forøgelse af byfornyelsesindsatsen har intet af  

 dette langsigtede virkninger.
Der er ingen lettelser for tvangsauktionstruede  

 husejere, ingen angreb på boligkøerne på lejemarkedet, ingen tilbud til de  

 unge, som er de umiddelbare tabere i boliglotteriet, ingen bremse på  

 nedslidningen af den gamle boligmasse og intet forsøg på at begrænse  

 boligreguleringens forvridninger.
Der er kort sagt ikke tale om  

 »langsigtet boligpolitik«.
Penge, som skulle bruges til at løse  

 problemer for ejere og lejere, deles nu ud i flæng til boligtagere, som har  

 råd til at investere 40-50.000 kr. i deres bolig.
 Dette har intet at gøre med langsigtede initiativer til begrænsning af  

 antallet af tvangsauktioner og følgevirkningerne af disse.
Boligministeren har i B.T. fra den 17. maj 1991 anvendt overskriften  

 »Tømrer ansættes« for at karakterisere det, regeringen betegner som  

 sin boligpolitiske handlingsplan.
Overskriften er rammende, fordi den viser,  

 at det, regeringen søger at afhjælpe, ikke er boligmarkedets langsigtede  

 problemer, men beskæftigelsesproblemerne i byggesektoren på kort sigt.
En målsætning om at fremme beskæftigelsen er naturligvis prisværdig, men  

 når det sker under overskriften »langsigtet boligpolitik«, er der  

 tale om falsk varebetegnelse.
Samtidig er den tilskudsordning, som er  

 udformet i nærværende lovforslag, kun i meget beskedent omfang i stand til at  

 fremkalde en nettoforøgelse af beskæftigelsen.
Dette skyldes især, at enhver  

 form for almindeligt vedligeholdelsesarbejde - herunder arbejde, som i  

 forvejen er dækket af konto for indvendig vedligeholdelse i udlejningsboliger  

 - vil være tilskudsberettiget.
Dette fremgår klart af svarene på spørgsmål 3  

 og 15, som begge er optrykt som bilag til tillægsbetænkningen.
Det fremgår endvidere af svaret på spørgsmål 4 og 12 (ligeledes optrykt  

 som bilag til tillægsbetænkningen), at der intet hold er i påstanden anført i  

 lovforslagets bemærkninger (side 3, sp. 1 forneden) om, at tilskudsordningen  

 lægger særlig vægt på arbejder af energi- og ressourcebesparende karakter.  

 Der findes ingen mekanisme i lovforslaget, som kan føre til prioritering  

 mellem forskellige typer af projekter.
Tværtimod er det udtrykkeligt anført,  

 at ansøgningers plads i køen alene bestemmes af tidspunktet for deres  

 indsendelse.
Man må således frygte, at de offentlige midler i  

 tilskudsordningen anvendes på områder, der samfundsøkonomisk er  

 fejlinvesteringer.
Dertil kommer betydelige omkostninger ved ordningens administration.
Der  

 er tale om 20 mio. kr. alene for statens vedkommende og et uoplyst  

 millionbeløb for kommunerne, og på trods heraf er der stort set ubegrænsede  

 muligheder for at omgå ordningens regelsæt.
 I tider hvor underskuddet på statsfinanserne vokser eksplosivt, og hvor  

 regeringen taler meget, og med god grund, om forsigtighed i den offentlige  

 udgiftspolitik, er det forbløffende, at man så rundhåndet og på så løst et  

 grundlag lænser statskassen for milliardbeløb.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Sonja Albrink (CD) Pernille Sams (KF) Aagaard (KF) Eva  

 Møller (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf Spørgsmål 3:
Vil lejere i lejligheder med indvendig vedligeholdelseskonto kunne  

 anvende tilskudsordningen i kombination med vedligeholdelseskontoen? Svar:
 Der er efter forslaget ikke noget til hinder for at kombinere midler fra  

 vedligeholdelseskonti med tilskudsordningen under forudsætning af, at de  

 anvendte midler ifølge reglerne kan anvendes til de planlagte arbejder.
 Spørgsmål 4:
 Der udbedes en uddybning af bemærkningerne nederst side 3, venstre  

 spalte, vedrørende vægtningen af energi- og ressourcebesparende arbejder.
 Svar:
 I bemærkningerne nederst side 3, venstre spalte, er anført, at det ved  

 afgrænsningen af de tilskudsberettigede arbejder er tanken at lægge vægt på  

 energi- og ressourcebesparende arbejder.
 Denne vægtning uddybes i bemærkningerne til § 9. Det anføres her, at det  

 af positivlisten vil fremgå, at ud over almindelige forbedringsarbejder på  

 ejendommen vil energibesparende og andre ressourcebesparende foranstaltninger  

 være tilskudsberettigede, og der nævnes en række eksempler herpå.
 Det kan tilføjes, at aftalepartierne er enige om løbende at følge  

 ordningen, og hvert halve år, første gang den 1. januar 1992, at vurdere  

 behovet for eventuelle justeringer.
 Spørgsmål 12:
Vil der være andre kriterier for fordelingen af tilskud end indholdet af  

 ansøgningerne? Svar:
 I henhold til lovforslagets § 9 fastsætter boligministeren nærmere regler  

 om lovens gennemførelse, herunder afgrænsningen af de arbejder, hvortil der  

 kan ydes tilskud.
Der vil således i tilknytning til loven blive udarbejdet en  

 bekendtgørelse, hvori afgrænsningen af tilskudsberettigede arbejder tænkes  

 anført ved angivelse af positivlister, jf. svaret på spørgsmål 12. Det vil  

 endvidere fremgå, at alle på positivlisterne nævnte arbejder har samme  

 prioritet.
Konsekvensen heraf er, at tilskudsansøgere modtager tilsagn om  

 tilskud i den rækkefølge de har ansøgt, uanset hvilke af de på positivlisten  

 nævnte arbejder der ønskes gennemført.
 Som en del af »Aftale om boligpolitisk handlingsplan« af  

 14.5.1991 er det besluttet løbende at følge ordningen og hvert halve år,  

 første gang den 1. januar 1992, at vurdere behovet for eventuelle  

 justeringer.
 Spørgsmål 15:
Vil et arbejde, der alene vedrører indvendig vedligeholdelse, kunne  

 udløse tilskud efter denne lov? Svar:
 Idet der henvises til besvarelsen af udvalgets spørgsmål 2 kan det  

 bekræftes, at et arbejde, der alene vedrører indvendig vedligeholdelse, kan  

 udløse tilskud, såfremt lovforslagets bestemmelser i øvrigt er opfyldt, samt  

 at arbejdet er omfattet af positivlisten.
