Skriftlig fremsættelse (21. marts 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af avu-loven, lov om befordringsrabat til uddannelsessøgende i ungdomsuddannelser m.v., lov om Danmarks Evalueringsinstitut, lov om forberedende voksenundervisning og ordblindeundervisning for voksne, lov om individuel boligstøtte og forskellige andre love og om ophævelse af lov om erhvervsgrunduddannelse m.v., lov om kombineret ungdomsuddannelse, lov om produktionsskoler og lov om Rådet for Ungdomsuddannelser (Ændringer som følge af lovgivning om forberedende grunduddannelse m.v.) (Lovforslag nr.
L 202) Den 13. oktober 2017 indgik regeringen og samtlige partier i Folketinget Aftale om bedre veje til uddannelse og job, hvori det er aftalt, at en række forberedende tilbud og uddannelser skal omlægges og erstattes med en ny forberedende grunduddannelse.
Udmøntningen af aftalen indebærer ændringer i en lang række love inden for ressortområderne for henholdsvis Undervisningsministeriet, Beskæftigelsesministeriet, Kulturministeriet, Uddannelses- og Forksningsministeriet og Skatteministeriet.
Disse ændringer implementeres med nærværende lovforslag (følgelovgivning).
 Det foreslås på denne baggrund at ophæve lov om erhvervsgrunduddannelse m.v., lov om kombineret ungdomsuddannelse og lov om produktionsskoler.
 Samtidigt foreslås det, at målgruppen for almen voksenuddannelse, forberedende voksenundervisning og ordblindeundervisning for voksne justeres, således at hovedmålgruppen for disse tilbud er personer, der er fyldt 25 år.
 Det foreslås videre, at produktionsskolebaseret erhvervsuddannelse videreføres under navnet FGU-baseret erhvervsuddannelse, og at der tilvejebringes hjemmel til befordringsrabat til elever i den nye forberedende grunduddannelse.
På baggrund af anbefaling fra Ekspertgruppen om bedre veje til en ungdomsuddannelse om en forenkling af rådsstrukturen på ungdomsuddannelsesområdet foreslås det at nedlægge Rådet for Ungdomsuddannelser.
Lov om Rådet for Ungdomsuddannelser foreslås derfor ophævet.
Det foreslås i forlængelse heraf, at sammensætningen af bestyrelsen for Danmarks Evalueringsinstitut justeres.
Endelig foreslås det, at indkomst fra børn under 18 år ikke skal indgå i grundlaget for beregning af boligstøtte, og at deres formue ikke indgår i formuetillægget.
Dette skal understøtte, at alle unge og deres familier oplever en økonomisk fordel ved, at den unge sideløbende med sin skole eller som en del af sin uddannelse styrker sin tilknytning til arbejdsmarkedet.
 Lovforslaget skal ses i sammenhæng med de samtidigt fremsatte forslag til lov om forberedende grunduddannelse, forslag til lov om institutioner for forberedende grunduddannelse og forslag til lov om ændring af lov om vejledning om uddannelse og erhverv samt pligt til uddannelse, beskæftigelse m.v. (Kommunal indsats for unge under 25 år).
 Lovforslaget indeholder tillige en lang række konsekvensændringer som følge af de foreslåede ændringer.
Endelig indeholder lovforslaget forslag om, at data på individniveau fra Danmarks Statistik i AUB-registret skal være fortrolige, i det omfang disse data er imputerede eller hidrører fra spørgeskemaundersøgelser.
Oplysningerne anvendes ved beregningen af det praktikpladsafhængige AUB-bidrag.
Forslaget indebærer en fravigelse af forvaltningsloven og offentlighedsloven, idet arbejdsgivere og alle andre end de registrerede vil blive afskåret fra at blive gjort bekendt med sådanne uddannelsesoplysninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
