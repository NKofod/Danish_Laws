 En hjælpefond for personalet i en virksomhed blev ikke anset for  

 berettiget til fradrag for hensættelse til jubilæumsudgifter samt til  

 konsolideringsfradrag vedrørende udgifter til julefrokost.
 Udgifterne ansås ikke for uddelinger til almenvelgørende eller på  

 anden måde almennyttige formål.
A hjælpefond for personalet i B A/S klagede for skatteåret 1990/91 over,  

 at fondens fradrag på 67.662 kr. for hensættelse til afholdelse af  

 jubilæumsfest ikke blev godkendt.
Endvidere klagedes over, at det selvangivne  

 fradrag på 10.648 kr. for udgift til almennyttigt formål var anset for  

 rettelig at være fradrag for udgift til vedtægtsmæssigt, men ikke  

 almenvelgørende formål, og fradrag for hensættelse til konsolidering var  

 derfor nedsat med 25% af 10.648 kr., eller med 2.662 kr.
Det var oplyst, at fonden i oktober 1990 havde 25 års jubilæum, og dette  

 blev fejret med en jubilæumsfest, hvortil samtlige ansatte og pensionerede i  

 B A/S var inviterede.
Der havde deltaget ca. 240 personer i festen, og de  

 samlede udgifter havde beløbet sig til ca. 90.000 kr.
For skatteåret 1990/91,  

 der omfattede regnskabsperioden 1. oktober 1988 til 30. september 1989, havde  

 fonden hensat 67.662 kr. til jubilæumsfesten.
Det var videre oplyst, at fonden i skatteåret 1990/91 havde udgifter til  

 julefrokost på i alt 10.648 kr.
Denne udgift var ved selvangivelsen  

 fratrukket som en uddeling til almenvelgørende eller på anden måde  

 almennyttige formål, jf. fondsbeskatningslovens § 4, stk. 1, og § 9, stk. 1.
 Ifølge § 2 i fundatsen for fonden er formålet:
»Fondens kapital og indtægterne af denne skal anvendes til hjælp for  

 medarbejderne og funktionærer på B A/S, i tilfælde af, at der opstår en  

 økonomisk tvangssituation.
Ved dødsfald kan hjælpen gives til den afdødes  

 nærmeste familie, f.eks. til børns studier.
Hjælp kan ydes i form af lån, der  

 forrentes og afdrages efter bestyrelsens bestemmelse, eller i form af gaver.
 Fondens kapital og indtægter deraf kan desuden anvendes til andre  

 velfærdsforanstaltninger herunder kulturelle aktiviteter for medarbejderne og  

 funktionærer på B A/S.
Hjælp fra fonden kan søges af og ydes til alle faste arbejdere og  

 funktionærer på B A/S, når vedkommende har været ansat i selskabets tjeneste  

 mindst 1 år.
Alle tvivlsspørgsmål i så henseende afgøres af  

 bestyrelsen.« De lokale skattemyndigheder var af den opfattelse, at afholdelse af  

 jubilæumsfest og julefrokost hverken kunne anses for almenvelgørende, idet  

 udgiften ikke afholdtes for en kreds i økonomisk trang, eller for  

 almennyttig, idet en fest ikke kunne karakteriseres som almennyttig.
Der var  

 herefter ikke tilladt fradrag for hensættelse til jubilæumsfesten, og nægtet  

 konsolideringsfradrag for udgiften til julefrokosten.
Myndighederne havde herved henvist til fondsbeskatningslovens § 4, stk. 1,  

 hvoraf fremgår, at fonde m.v. kan foretage fradrag for uddelinger til  

 almenvelgørende eller på anden måde almennyttige formål, samt til lovens § 4,  

 stk. 3, hvorefter der ligeledes kan foretages fradrag for hensættelser til  

 sådanne formål.
Myndighederne havde endvidere henvist til lovens § 5, stk. 1,  

 hvoraf fremgår, at fonde desuden kan foretage fradrag for hensættelser til  

 konsolidering af fondskapitalen.
En sådan hensættelse kan ikke overstige 25%  

 af de i indkomståret foretagne uddelinger til almenvelgørende eller på anden  

 måde almennyttige formål.
Vedrørende fortolkningen af reglerne var henvist  

 til punkt 27 i cirkulæret til fondsbeskatningsloven, hvori det udtales, at  

 det, for at et formål kan anses for almenvelgørende eller på anden måde  

 almennyttigt, kræves, at den kreds af personer, der kan komme i betragtning  

 ved uddelingerne, er afgrænset efter retningslinier med et objektivt præg, og  

 formålet må således komme en vis videre kreds til gode.
For at et formål kan  

 anses for almenvelgørende, er det en forudsætning, at støtten ydes personer,  

 der er i økonomisk trang.
Almennyttige formål foreligger, såfremt formålet ud  

 fra en almindeligt fremherskende opfattelse kan karakteriseres som nyttigt.  

 Blandt sådanne almennyttige formål nævnes sociale, kunstneriske og andre  

 kulturelle formål.
Fondens revisor anførte bl.a., at fundatsens § 2, andet afsnit, var  

 konkretiseret tilstrækkeligt til, at fondens bestyrelse kunne afgøre, om  

 formålet var almenvelgørende eller almennyttigt, idet det bl.a. fremgik, at  

 midlerne kunne anvendes til andre velfærdsforanstaltninger, herunder  

 kulturelle aktiviteter for medarbejderne.
Fonden kunne foretage fradrag for  

 hensættelse til at udøve sociale og kulturelle aktiviteter, når vedtægterne  

 åbnede mulighed herfor.
Kultur var vor måde at leve på, og når kultur var  

 almennyttigt, burde der ikke ske begrænsning i fradraget for hensættelsen til  

 et fuldt berettiget jubilæumsarrangement samt den årlige julefrokost.
En  

 jubilæumsfest var efter hans opfattelse en kulturel begivenhed.
Skulle begrebet velfærdsforanstaltninger og kulturelle aktiviteter  

 konkretiseres yderligere, kunne det ske ved en ændring af vedtægterne, men  

 skulle alle muligheder ordret uddybes i fundatsen, ville bestyrelsens virke  

 på helt urimelig måde blive indskrænket.
Han fastholdt, at jubilæumsfesten ud  

 fra fundatsen burde betragtes som almenvelgørende og almennyttig.
Samtlige  

 medarbejdere og pensionister var blevet indbudt til festen, og langt den  

 største del havde benyttet sig af muligheden.
Landsskatteretten fandt ikke, at udgifterne til jubilæumsfesten og  

 julefrokosten havde et almenvelgørende formål, idet der ikke var tale om  

 støtte til personer i økonomisk trang.
Retten fandt endvidere ikke, at der,  

 som defineret i cirkulærets punkt 27, der er i overensstemmelse med motiverne  

 til loven, var tale om kulturelle aktiviteter med almennyttigt formål, der  

 kom en vis videre kreds af personer til gode.
Afholdelse af en jubilæumsfest  

 og en julefrokost for personalet på en virksomhed måtte snarere anses for  

 personalegoder for de ansatte på virksomheden.
 Den påklagede ansættelse blev således stadfæstet, jf.  

 fondsbeskatningslovens § 4, stk. 3, og § 5, stk. 1.
