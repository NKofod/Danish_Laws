Udtalelse afgivet af Indenrigs- og Sundhedsministeriet om en kommunes adgang til at anbringe midler i investeringsforeninger, som i overensstemmelse med fondsbekendtgørelsen investerer i aktier I e-mail af 4. december 2003 har A A/S rettet henvendelse til Indenrigs- og Sundhedsministeriet med anmodning om en orientering om, hvorvidt kommuner og amtskommuner lovligt kan anbringe midler i udbyttegivende investeringsforeninger eller afdelinger af sådanne, der i overensstemmelse med lov om investeringsforeninger og specialforeninger investerer i aktier.
 Den kommunale styrelseslovs § 44 (lovbekendtgørelse nr. 968 af 2. december 2003) har følgende ordlyd:
Midler, som ikke af hensyn til de daglige forretninger skal foreligge kontant, skal indsættes i pengeinstitut eller på postgirokonto eller anbringes i sådanne obligationer eller investeringsbeviser, i hvilke fondes midler kan anbringes. Formålet med den kommunale styrelseslovs § 44 er at sikre en betryggende forvaltning af kommunens midler.
Bestemmelserne om den kommunale formueforvaltning er således båret af hensynet til, at kommunale aktiver ikke må anvendes til spekulation med risiko for formuetab.
 Den kommunale styrelseslovs § 44 antages at indeholde en udtømmende angivelse af, hvorledes en kommunes midler kan anbringes.
 Midler som ikke af hensyn til de daglige forretninger skal foreligge kontant, kan således efter den kommunale styrelseslovs § 44 indsættes i pengeinstitut eller på postgirokonto eller anbringes i sådanne obligationer eller investeringsbeviser, i hvilke fondes midler kan anbringes.
 Midlerne kan således som udgangspunkt ikke anbringes i aktier.
 Reglerne om fondes anbringelse af midler i obligationer og investeringsbeviser fremgår af Justitsministeriets bekendtgørelse nr. 809 af 23. oktober 1997 om anbringelse af fondes midler og bestyrelsesvederlag m.v. (fondsbekendtgørelsen).
 Af fondsbekendtgørelsen fremgår bl.a. følgende:
§ 5. Højst halvdelen af midlerne, jf. dog § 7, stk. 2,  kan anbringes i 2) udbyttegivende investeringsforeninger eller afdelinger af sådanne  Det forhold, at kommuner ikke efter den kommunale styrelseslovs § 44 kan anbringe midler i aktier, medfører imidlertid efter Indenrigs- og Sundhedsministeriets opfattelse ikke, at kommuner er afskåret fra at anbringe midler i udbyttegivende investeringsforeninger eller afdelinger af sådanne, der i overensstemmelse med reglerne i lov om investeringsforeninger og specialforeninger investerer i aktier.
 Det forudsættes i den forbindelse, at kommunernes anbringelse af midler i investeringsforeninger eller afdelinger af sådanne sker i overensstemmelse med fondsbekendtgørelsen.
