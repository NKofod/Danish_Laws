Nr BSF 83 Forslag til folketingsbeslutning om forsøg med offentliggørelse af  

 afgørelser fra Sundhedsvæsenets Patientklagenævn Fremsat af Ester Larsen (V) Henriette Kjær (KF) Jan Køpke Christenen (FP)  

 Bruno Jerup (EL) Poul Nødgaard (DF) den 5. december 1997 Folketinget opfordrer regeringen til at gennemføre de nødvendige  

 ændringer, således at det i en forsøgsperiode sikres, at afgørelser fra  

 Sundhedsvæsenets Patientklagenævn bliver offentliggjort.
Bemærkninger til forslaget Inden for de seneste år har Sundhedsvæsenets Patientklagenævn afgjort ca.  

 1100 sager om året.
De erfaringer, som kan uddrages af disse afgørelser,  

 danner en del af grundlaget for fastsættelse af regler og normer for  

 sundhedsvæsenets virksomhed og rådgiver og vejleder om normer m.v. for  

 forsvarlig virksomhed.
Afgørelserne virker således kvalitetssikrende tilbage  

 på sundhedsvæsenet, i det omfang afgørelserne faktisk bliver formidlet.
I henhold til forretningsordenen for Sundhedsvæsenets Patientklagenævn  

 offentliggøres afgørelser, som er af principiel betydning, og som er egnede  

 som vejledning om nævnets praksis, ved formandens foranstaltning.
Det har  

 indebåret, at offentliggørelse er sket som sammenfatninger af praksis på  

 forskellige områder i nævnets årsberetning.
Denne offentliggørelsesmåde bør på grund af sin oversigtlige karakter  

 bibeholdes, men den bør suppleres med offentliggørelse af de egentlige  

 afgørelser i en slags »domssamling«, således som det sker på en  

 række andre områder.
Herved bliver der mulighed for at få det fulde udbytte  

 af den vejlednings- og feed-back-funktion, som afgørelserne gerne skulle  

 have.
 Regeringen opfordres derfor til at gennemføre de nødvendige ændringer,  

 således at det foreløbig i en forsøgsperiode sikres, at afgørelser fra  

 Sundhedsvæsenets Patientklagenævn bliver offentliggjort.
Det foreslås som nævnt, at ordningen etableres som en forsøgsordning i en  

 3(4)-årig periode, således at der kan indhøstes erfaringer dels med, hvilken  

 offentliggørelsesmåde der er mest effektiv, dels hvilken administrativ  

 belastning en offentliggørelse vil medføre.
Forsøget kunne endvidere  

 tilrettelægges således, at kun en del - eventuelt en geografisk afgrænset del  

 - af nævnets afgørelser skulle være omfattet af offentliggørelsen.
For god  

 ordens skyld bemærkes, at offentliggørelse naturligvis skal ske i  

 anonymiseret form.
Skriftlig fremsættelse Ester Larsen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forsøg med offentliggørelse af  

 afgørelser fra Sundhedsvæsenets Patientklagenævn.
(Beslutningsforslag nr.
B 83).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
