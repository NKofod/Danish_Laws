Ankestyrelsens principafgørelse 140-12 om sygedagpenge - beregningsgrundlag - ledig - A-kasse - løntilskud - nedsat tid Resume:
Principafgørelsen fastslår Sygedagpengene udgør den aktuelle indtjening i løntilskudsjobbet Sygedagpenge skal som udgangspunkt beregnes på grundlag af det ugentlige timetal, som den pågældende er ansat til.
Dette gælder dog ikke for ledige medlemmer af en arbejdsløshedskasse, som deltager i aktiviteter efter lov om en aktiv beskæftigelsesindsats, og som modtager ydelser, der træder i stedet for arbejdsløshedsdagpenge.
For disse personer udgør sygedagpengene et beløb svarende til den aktuelle indtjening, dog maksimalt det højeste sygedagpengebeløb.
 Det har således ikke betydning ved fastsættelsen af beregningsgrundlaget for sygedagpenge, at arbejdstiden i et løntilskudsjob hos en offentlig arbejdsgiver er på reduceret tid, fordi sygedagpengene i dette tilfælde udgør et beløb svarende til den aktuelle indtjening i løntilskudsjobbet.
 Love:
Lov om sygedagpenge - lovbekendtgørelse nr. 653 af 26. juni 2012 - § 51 Afgørelse:
1. Baggrund for at behandle sagen Ankestyrelsen har behandlet sagen for at afklare, om det har en særlig betydning ved fastsættelsen af beregningsgrundlaget for sygedagpenge efter sygedagpengeloven, at en sygemeldt lønmodtager er ansat i et løntilskudsjob hos en offentlig arbejdsgiver, og som følge heraf arbejder på reduceret tid.
2. Reglerne § 51 i sygedagpengeloven fastslår, at sygedagpenge til et ledigt medlem af en anerkendt arbejdsløshedskasse udgør samme beløb, som personen kunne have modtaget i arbejdsløshedsdagpenge, hvis den pågældende ikke havde været syg.
Til personer, der ved deltagelse i aktiviteter efter lov om en aktiv beskæftigelsesindsats modtager ydelser, som træder i stedet for arbejdsløshedsdagpenge, udgør sygedagpengene et beløb svarende til den aktuelle indtjening, dog maksimalt det højeste sygedagpengebeløb.
3. Andre Principafgørelser Ankestyrelsen har ikke andre Principafgørelser på området.
4. Den konkrete afgørelse Afgørelse i din sag om sygedagpenge Ankestyrelsens Beskæftigelsesudvalg har i møde truffet afgørelse i din sag, der er antaget for at afklare, om det har en særlig betydning ved fastsættelsen af beregningsgrundlaget for sygedagpenge efter sygedagpengeloven, at en sygemeldt lønmodtager er ansat i et løntilskudsjob hos en offentlig arbejdsgiver, og som følge heraf arbejder på reduceret tid.
 Resultatet er:
  Dine sygedagpenge skal udgøre et beløb svarende til den aktuelle indtjening i løntilskudsjobbet.
 Det betyder, at din reducerede arbejdstid ikke har betydning for beregningsgrundlaget for sygedagpenge.
 Vi ændrer således afgørelsen fra Beskæftigelsesankenævnet i Statsforvaltningen YY.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg finder, at dine sygedagpenge skal udgøre et beløb svarende til den aktuelle indtjening i løntilskudsjobbet.
Dette skyldes, at der er fastsat særlige regler for ledige medlemmer af en arbejdsløshedskasse.
Til personer, somfor eksempeler i løntilskudsjob, og dermed modtager ydelser, der træder i stedet for arbejdsløshedsdagpenge, udgør sygedagpengene et beløb svarende til den aktuelle indtjening, dog maksimalt det højeste sygedagpengebeløb.
 Det har således ikke betydning ved fastsættelsen af beregningsgrundlaget for sygedagpenge, at din arbejdstid i løntilskudsjob hos en offentlig arbejdsgiver er på reduceret tid.
 Din aktuelle indtjening svarer til det beløb, som du kunne have modtaget i arbejdsløshedsdagpenge.
 Det følger af reglerne, at sygedagpenge som udgangspunkt skal beregnes på grundlag af det ugentlige timetal, som den pågældende er ansat til.
For ledige medlemmer af en arbejdsløshedskasse udgør sygedagpengene imidlertid samme beløb, som personen kunne have modtaget i arbejdsløshedsdagpenge, hvis den pågældende ikke havde været syg.
Til personer, der ved deltagelse i aktiviteter efter lov om en aktiv beskæftigelsesindsats modtager ydelser, som træder i stedet for arbejdsløshedsdagpenge, udgør sygedagpengene et beløb svarende til den aktuelle indtjening, dog maksimalt det højeste sygedagpengebeløb.
Oplysninger i sagen Vi har afgjort sagen på grundlag af:
 de oplysninger, som forelå, da nævnet traf afgørelse i sagen  nævnets afgørelse af 18. november 2010  klagen til Ankestyrelsens Beskæftigelsesudvalg af 9. december 2010  nævnets genvurdering af 23. november 2011 Kommunen traf den 20. oktober 2009 afgørelse om, at borgerens sygedagpenge skulle beregnes ud fra, at borgeren var ansat med en arbejdstid på 33 timer om ugen.
 Medlemmets partsrepræsentant Forening klagede over kommunens beregning, idet foreningen er af den opfattelse, at borgeren er berettiget til at få beregnet sine sygedagpenge ud fra en ugentlig arbejdstid på 37 timer.
 Beskæftigelsesankenævnet stadfæstede kommunens afgørelse om beregning og fandt, at beregningen skal foretages ud fra en ugentlig arbejdstid på 33 timer, men med fradrag for de 3 ½ time hun havde genoptaget arbejdet, således 29 ½ time ugentligt.
 Nævnet begrunder afgørelsen med, at der ikke er fastsat særregler for beregningen af sygedagpenge for personer ansat i løntilskudsjob, og at beregningen derfor skal ske efter sygedagpengelovens § 47, hvorefter sygedagpengene beregnes ud fra det timetal, som den pågældende i henhold til ansættelsesaftalen er ansat til.
Forening klagede over nævnets afgørelse.
Foreningen anfører, at afgørelsen medfører, at arbejdsløse, der er ansat i løntilskudsjob, straffes økonomisk, hvis de bliver sygemeldte.
 Nævnet fastholdt den 23. november 2011 sin afgørelse med henvisning til begrundelsen for afgørelsen.
