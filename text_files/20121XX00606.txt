Skriftlig fremsættelse (1. marts 2013) Erhvervs- og vækstministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed og forskellige andre love som følge af forslag til lov om investeringsforeninger m.v. (Konsekvensrettelser i lyset af lov om investeringsforeninger m.v.) (Lovforslag nr.
L 177) Lovforslaget er en følgelov til forslaget til lov om investeringsforeninger m.v.
 Med lovforslaget gennemføres ændringer i lov om finansiel virksomhed, lov om tilsyn med firmapensionskasser, lov om Arbejdsmarkedets Tillægspension, lov om arbejdsskadesikring og lov om Lønmodtagernes Dyrtidsfond som konsekvens af forslaget til nyaffattelsen af lov om investeringsforeninger m.v.
 Med lovforslaget foreslås, at forsikringsselskaber og pensionskasser, Arbejdsmarkedets Tillægspension, Lønmodtagerens Dyrtidsfond, Arbejdsmarkedets Erhvervssygdomssikring og firmapensionspensionskasser kan bevare deres nuværende investeringsmuligheder i specialforeninger, professionelle foreninger og fåmandsforeninger mv.
 Med disse bemærkninger, og idet jeg i øvrigt henviser til lovforslaget og de ledsagende bemærkninger, anbefaler jeg forslaget til Tingets velvillige behandling.
