Finansministeriet og Statsansattes Kartel, Statstjenestemændenes  

 Centralorganisation II, Akademikernes Centralorganisation  

 (tjenestemandsudvalget) og Tjenestemænds og Overenskomstansattes Kartel har  

 indgået vedhæftede aftale af 29. september 1992 om hjemflytningstillæg, der  

 træder i stedet for aftale af 30. juni 1986 om ydelse af hjemflytningstillæg  

 ved hjemkaldelse fra tjeneste i udlandet.(* 3) Aftalen har virkning fra 1. april 1992.
 Der er enighed mellem aftalens parter om, at par, der har levet sammen  

 mindst 1 år, sidestilles med samlevende ægtefæller, og at der i disse  

 tilfælde kan udbetales hjemflytningstillæg efter reglerne for forsørgere.  

 Samlivet kan kræves dokumenteret ved attest fra folkeregisteret eller på  

 anden måde.
 Samtidig ophæves Finansministeriets cirkulære af 14. juli 1986 om ydelse  

 af hjemflytningstillæg ved hjemkaldelse fra tjeneste i udlandet (LP. nr.  

 131/86).
 Nærmere vejledning om aftalen vil findes i kapitel 23 i Finansministeriets  

 Personaleadministrative Vejledning (PAV).
Finansministeriet Administrations- og Personaledepartementet Den 30. oktober 1992 P.M.V.
 E.B.
Pernille Bock AFTALE OM HJEMFLYTNINGSTILLÆG PR. 1. APRIL 1992 I henhold til § 45, stk. 2, i lov om tjenestemænd i staten, folkeskolen og  

 folkekirken (tjenestemandsloven) fastsættes følgende:
 § 1.  Når en ansat hjemkaldes efter at have været  

 udsendt til tjeneste i udlandet for en fastlagt periode af mindst 1 års  

 varighed, ydes hjemflytningstillæg.
 § 2.  Hjemflytningstillæg udgør højst:
 Skalatrin 44 og højere 83.260 kr.
 Skalatrin 32-43 66.550 kr.
 Skalatrin 31 og lavere 49.850 kr.
 Stk. 2.  For ikke-forsørgere udgør hjemflytningstillæg  

 højst 3/4 af det i stk. 1 anførte beløb.
 Stk. 3.  De i stk. 1 nævnte beløb reguleres pr. 1.  

 januar hvert år på grundlag af den årlige procentvise ændring i det af  

 Danmarks Statistik offentliggjorte nettoprisindeks for september måned og  

 afrundes til et tal deleligt med 10.
 Stk. 4.  De i stk. 1 nævnte beløb svarer til  

 nettoprisindeks 278,8 (januar 1992).
 § 3.  Hjemflytningstillæg udbetales med 1/36 af det i  

 § 2 anførte beløb for hver måned den ansatte har været udsendt, dog mindst  

 med et beløb, der svarer til den fastlagte udsendelsesperiode, og højst med  

 det i § 2 anførte beløb, jf. dog § 4, stk. 3.
 Stk. 2.  Hjemflytningstillæg beregnes efter det  

 skalatrin, som den ansatte er aflønnet på ved hjemkaldelsen.
 § 4.  Hjemkaldes den ansatte på grund af  

 helbredsbetinget utjenstdygtighed eller af anden utilregnelig grund, herunder  

 som følge af afsked med rådighedsløn eller ventepenge, ydes  

 hjemflytningstillæg som angivet i § 3.
 Stk. 2.  Hjemkaldes den ansatte som følge af afsked på  

 grund af alder eller afsked på grund af overgang til anden tjeneste i staten,  

 ydes hjemflytningstillæg som angivet i § 3.
 Stk. 3.  Hjemkaldes en ansat i øvrigt fra sin tjeneste i  

 udlandet af en årsag, der kan tilregnes den pågældende, afgør vedkommende  

 minister, om og i hvilket omfang der vil kunne ydes hjemflytningstillæg.
 § 5.  Afgår en ansat ved døden under tjeneste i  

 udlandet, kan det hjemflytningstillæg, som vedkommende kunne have fået  

 udbetalt i henhold til §§ 1-3, udbetales til den efterlevende ægtefælle,  

 samlever eller børnepensionsberettigede børn.
 § 6.  Denne aftale har virkning fra den 1. april 1992.
 Stk. 2.  Samtidig ophæves aftale af 30. juni 1986 om  

 ydelse af hjemflytningstillæg ved hjemkaldelse fra tjeneste i udlandet.
