Bekendtgørelse om erhvervsuddannelsen til stenhugger og stentekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Det Faglige Fællesudvalg for Murer-, Stenhugger- og Stukkaturfaget, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til stenhugger og stentekniker har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planlægning og udførelse af de til fagområdet almindeligt stillede opgaver for uddannelsens specialer, under hensyn til kvalitetsmæssige, produktivitetsmæssige og æstetiske forhold.
 2) Kommunikation og samarbejde om projekter i alle faser med kunder, byggeledelse og kolleger inden for eget fag og tværfagligt, herunder forståelse og udfærdigelse af arbejdstegninger og anvendelse af it til planlægning og information.
 Stk. 2. Uddannelsen afsluttes med et af følgende specialer, der er indplaceret i den danske kvalifikationsramme for livslang læring med det angivne niveau:
 1) Stentekniker, niveau 3.
 2) Stenhugger, niveau 4.
Stk. 3. Uddannelsen kan gennemføres som eux-forløb i specialet stenhugger.
Eux-forløb omfatter alle specialets kompetencemål.
Varighed § 2. Uddannelsen varer fra 3 år til 5 år, jf. dog stk. 3. Uddannelsens varighed består af grundforløbets 1. og 2. del, der hver er på 20 skoleuger, og hovedforløbet.
Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb mellem 2 år og 2 år og 6 måneder for specialet stentekniker.
Heraf udgør skoleundervisningen 13 skoleuger fordelt på 2 skoleperioder.
For specialet stenhugger varer hovedforløbet mellem 2 år og 11 måneder og 3 år og 5 måneder.
Heraf udgør skoleundervisningen 30 skoleuger fordelt på fire skoleperioder.
Stk. 3. For lærlinge, der gennemfører uddannelsen som erhvervsuddannelse for voksne (euv-forløb), varer hovedforløbet mellem 2 år og 2 år og 6 måneder for specialet stentekniker.
Heraf udgør skoleundervisningen 13 skoleuger fordelt på 2 skoleperioder.
Hovedforløbet for specialet stenhugger varer fra 2 år og 10 måneder til 3 år og 4 måneder.
Heraf udgør skoleundervisningen 27 skoleuger.
 Stk. 4. Den i stk. 3 nævnte skoleundervisning tilrettelægges med mindst én skoleperiode for forløb efter § 66 y, stk. 1, nr. 2, i lov om erhvervsuddannelser (euv2-forløb).
Stk. 5. Uanset bestemmelserne i stk. 2 og 3 varer uddannelsens hovedforløb for lærlinge i specialet stenhugger i eux-forløb mellem 3 år og 6 måneder og 4 år, hvoraf skoleundervisningen udgør 63 skoleuger fordelt på fire skoleperioder.
Alle skole- og oplæringsperioder, der ikke er afsluttende, skal have et omfang  af ca. et halv års varighed.
Stk. 6. Uanset uddannelsesspor afsluttes uddannelsen med en skoleperiode tilrettelagt således, at uddannelsen afsluttes i 1. eller 3. kvartal.
Afslutningen kan forskydes af hensyn til helligdage.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, med mindre andet fremgår af stk. 5, opfylde betingelserne i stk. 2-4.
 Stk. 2. Eleven eller lærlingen skal have kompetence til med præstationsstandarden begynderniveau at kunne:
1) referere de grundlæggende, officielle definitioner for bæredygtigt byggeri i Danmark, byggeriets bidrag til Danmarks CO2 regnskab og FNs verdensmål i hovedtræk, 2) referere de væsentligste regler for sortering og bortskaffelse af affald, 3) planlægge og udføre en overskuelig arbejdsproces og samarbejde med andre om løsning af opgaver samt vælge kommunikationsformer og -metoder, der er afpasset modtageren, 4) udføre målfaste arbejdstegninger, diagrammer og visualiseringer af enkle konstruktioner ved brug af digitale tegneprogrammer med korrekt brug af branchens symboler, standarder og illustrationsmetoder, herunder afbilde, dreje, omkante og udfolde i plan og lodret billede, 5) udføre enkle håndtegnede skitser og diagrammer til illustration af konstruktive løsninger og som kommunikationsmiddel, 6) læse og anvende skitser og målfaste arbejdstegninger og diagrammer ved udførelse af praktiske opgaver, herunder forklare de anvendte symboler og illustrationer, 7) anvende praktisk geometri i tegnings- og værkstedsarbejde, herunder konstruere, afsætte, beregne og kontrollere de almindeligste vinkler, trekanter og firkanter, samt anvende de almindeligste geometriske betegnelser for bestanddelene i trekant, firkant, kvadrat, prisme, kegle og cirkel, 8) foretage opmåling og beregning af materialer samt udarbejde materiale- og styklister til enkle opgaver på uddannelsens faglige område med anvendelse af materialebetegnelser, antal, mængde, længde og areal, 9) udvælge og anvende relevant værktøj til en given opgave på uddannelsens faglige område, samt vedligeholde almindeligt forekommende håndværktøj, 10) finde og anvende relevante anvisninger på uddannelsens faglige område om konstruktioner, værktøj, materialer, arbejdsmiljø og sikkerhed i skriftlige og elektroniske opslagsværker, 11) varetage egen og andres sikkerhed i kendte arbejdssituationer, demonstrere brug af kroppen i forskellige arbejdsstillinger, bevægelser og arbejdsgange og valg heraf med henblik på at forebygge belastninger, samt identificere farer og ulykker før løsning af opgaver, 12) gengive formål med og regler for APV herunder gengive begrebet seksuel chikane og hvordan det håndteres, 13) udføre stenkløvning og stenbrænding under vejledning og hensyntagen til sikkerhed ved brug af ilt og gas, 14) udføre skrifthugning på forblæste stenemner ved anvendelse af luftværktøj, 15) udføre fladehugning udfra rå flade, kantsætning, flugtning, spidshugning, stokhugning og riffelhugning, 16) udføre behugning af flader, som vinkelrette på hinanden med forskellige behugningsgrader, 17) identificere tegninger af skrifttyper og stilarter, 18) udføre skriftarbejde i skitseret, spatieret, ridset og hugget skrift som håndarbejde, 19) identificere, udflugte og udmåle flader og udføre kantsætning, bredmejsling og spidsmejsling, stok- og riffelhugning samt skorrering, tandhugning, slibning og polering med håndværktøj og under overholdelsen af relevante forskrifter og standarder, 20) udføre profilhugning og kantbearbejdning med håndværktøj og maskinel bearbejdning, 21) under vejledning udføre skærearbejde med de for faget almindeligt anvendte maskiner til forarbejdning af emner, 22) udføre stenbaksning, anhugning og løfteteknik og 23) udføre enkle arbejdsopgaver inden for uddannelsesområdet, herunder foretage udvælgelse af materialetyper, opmåling og overfladebearbejdning.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Teknologi på F-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Rulle- og bukkestillads  opstilling mv., jf Arbejdstilsynets uddannelseskrav.
 2) Gaffeltruck certifikat B.
3) Personlig sikkerhed ved arbejde med epoxy og isocyanater, jf.
Arbejdstilsynets uddannelseskrav.
 4) Kompetencer svarende til Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 5) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 6) Det uddannelsesspecifikke fag i grundforløbet med mindst 02 som standpunktskarakter.
 Stk. 5. Elever og lærlinge, der skal gennemføre uddannelsen som erhvervsuddannelse for voksne efter erhvervsuddannelseslovens § 66 y, stk. 1, nr. 2, er undtaget fra det i stk. 4, nr. 6, nævnte krav.
 Stk. 6. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-5, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Teknologi på C-niveau.
 6) Fysik på C-niveau.
 Stk. 7. For elever og lærlinge, der opnår de i stk. 6 nævnte kompetencer i et grundforløb, skal fagene nævnt i bestemmelsens nr. 1-3 været gennemført i grundforløbets 1. del med en varighed på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 8. Er der i stk. 3 fastsat karakterkrav for et eller flere fag, gælder disse krav tilsvarende for eux-elever og -lærlinge på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 6, uanset en eventuel forskel mellem de pågældende niveauer.
Kompetencer m.v. i hovedforløbet § 4. Kompetencemålene for hovedforløbet er følgende:
 1) Lærlingen kan indgå i generelle drøftelser om og udføre bæredygtigt byggeri, der inddrager valg af konstruktioner, byggematerialer, vedligeholdelse og drift samt potentialet for genbrug og genanvendelse ud fra et livscyklusperspektiv.
 2) Lærlingen kan indrette en mindre byggeplads under hensyn til arbejdsmiljø, sikkerhed, adgangsveje, affaldssortering, vinterforanstaltninger og velfærdsordninger.
 3) Lærlingen kan indgå i det forebyggende sikkerhedsarbejde, herunder organisering på byggepladsen eller i virksomheden.
 4) Lærlingen kan varetage egen og andres sikkerhed i alle arbejdssituationer.
 5) Lærlingen kan foretage kvalitetsstyring og dokumentation ved modtagekontrol, proceskontrol og slutkontrol, herunder identificere de almindeligste byggefejl på specialets område.
 6) Lærlingen kan foretage styk- og mængdeberegninger af materialer til almindeligt forekommende arbejdsopgaver på specialets område, herunder bruge relevante digitale hjælpeprogrammer.
 7) Lærlingen kan foretage informationssøgning i skriftlige og digitale opslagsværker efter materiale-, sikkerheds-, arbejds- og brugsanvisninger samt love og regler.
 8) Lærlingen kan udføre tegninger i digitale tegneprogrammer til brug for udførelse og dokumentation af en praktisk arbejdsopgave på fagets område samt udføre frihåndstegning og skitser til problemløsning af detaljer.
 9) Lærlingen kan forholde sig til valg af materialer og konstruktion til en arbejdsopgave under hensyn til stilart, pris, tidsplan, vedligeholdelse og bæredygtighed.
 10) Lærlingen kan planlægge og udføre arbejdet i samarbejde med og i respekt for de øvrige faggrupper i byggeriet og under hensyntagen til den samlede byggeproces.
 11) Lærlingen kan kommunikere og træffe aftaler med kunder ud fra kendskab til kundeservice og personlig optræden.
 12) Lærlingen kan vælge værktøj og sikkerhedsudstyr til en given opgave.
 13) Lærlingen kan diskutere, hvilken betydning de sociale, økonomiske og politiske kræfter har for den aktuelle samfundsudvikling og for udviklingen i virksomhederne, herunder de miljø- og klimamæssige konsekvenser.
 14) Lærlingen kan redegøre for arbejdsmarkedets opbygning, overenskomstmæssige forhold og det fagretlige system.
 15) Lærlingen kan montere natursten, f.eks. bygningselementer, naturstenstrapper og facadebeklædning, herunder anvende stenplejer samt forskellige mørteltyper og bindemidler og forskellige forankringsmetoder.
 16) Lærlingen kan læse, forstå samt udføre tegningsmateriale og skabeloner.
 17) Læringen kan anvende de for faget forekommende digitale teknologier.
 18) Lærlingen kan selvstændigt betjene håndholdte polér-, slibe- og boremaskiner.
 19) Lærlingen kan anvende fagets materialer, herunder petrologi.
 20) Lærlingen kan anvende CE-mærkning og gældende normer i faget.
 21) Lærlingen kan selvstændigt, kreativt og rutineret udføre skrifthugning i forskellige stenarter ved anvendelse af håndværktøj og maskinel bearbejdning, herunder it-baserede værktøjer.
 22) Lærlingen kan redegøre for principperne om modellering.
 23) Lærlingen kan redegøre for principperne om forgyldning og skriftmalingsteknik.
 24) Lærlingen kan udføre skitser af arkitektoniske og skulpturelle emner samt forstå tegningsformens betydning og på kreativ måde videregive visuelle indtryk.
 25) Lærlingen kan selvstændigt, kreativt og rutineret analysere, vurdere og udføre restaureringsopgaver.
 26) Lærlingen kan redegøre for principperne om konserveringstekniker.
 27) Lærlingen kan selvstændigt, kreativt og rutineret udføre kløvning af forskellige stenarter og blokke.
 28) Lærlingen kan udføre jetbrænding af natursten.
 29) Lærlingen kan selvstændigt, kreativt og rutineret udføre dekorationshugning med håndværktøj og maskinel bearbejdning ved anvendelse af punkteringsapparat og andre måleinstrumenter ud fra stilarternes egenarter og udføre finish-hugning under hensyn til normer og standarder.
 30) Lærlingen kan redegøre for hovedlinjerne i dansk bygningshistorie og -stil og klassiske forbilleder.
 31) Lærlingen kan udføre stenindustriopgaver i tyndplader, natursten, kompositsten, keramik, dekton og andre gængse materialer.
 32) Lærlingen kan betjene håndholdte skære- og fræsemaskiner, herunder vedligeholdelse af disse.
 33) Lærlingen kan montere bordplader, vaske og kogeplader samt udføre reparationer i tyndplader.
 34) Lærlingen kan udføre samt foretage reparationer af fuger.
 Stk. 2. Kompetencemålene 1-20 gælder for begge specialer.
 Stk. 3. Kompetencemålene 21-30 gælder for specialet stenhugger.
 Stk. 4. Kompetencemålene 31-34 gælder for specialet stentekniker.
 Stk. 5. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden140 timer svarende til 5,6 uger.
 4) Fysik på B-niveau fra uddannelsen til teknisk studentereksamen, dog med undervisningstiden 105 timer svarende til 4,2 uger.
 5) Kemi på C-niveau fra hf-enkeltfag eller, jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 75 timer svarende til 3 uger.
 6) Teknologi på B-niveau, jf. læreplanen udviklet til brug for tekniske eux-forløb, dog med undervisningstiden 75 timer svarende til 3 uger.
 7) Teknikfag på B-niveau, byggeri og energi, jf. læreplanen udviklet til brug for tekniske eux-forløb, dog med undervisningstiden 100 timer svarende til 4 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et løft af niveau i et fag, uddannelsestid 125 timer svarende til 5 uger.
 Stk. 6. Skolen skal som minimum udbyde følgende valgfag: Matematik på A-niveau.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samråd med det faglige udvalg.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
For at kunne blive indstillet til prøven skal lærlingen have bestået alle fag i hovedforløbet og virksomheden have afleveret afsluttende erklæring om oplæring med indstilling til svendeprøve.
 Stk. 2. Prøven består af en teoretisk og en praktisk del, som har følgende indhold og varighed mv.:
1) Den teoretiske del består af en skriftlig prøve inden for de uddannelsesspecifikke fag.
Opgaverne for specialet stenhugger skal løses inden for højst 6 timer.
Opgaverne for specialet stentekniker skal løses inden for højst 3 timer.
Opgaverne er tegning og opgaver med indlagte spørgsmål.
Der gives en karakter for den teoretiske del.
2) Den praktiske prøve består af en eller flere fremstillingsopgaver inden for de uddannelsesspecifikke fag udført under skoleundervisningen.
Opgaverne for specialet stenhugger indeholder disciplinerne skrifthugning, fladehugning, profilhugning og dekorationshugning og skal løses inden for højst 60 timer.
Opgaverne for specialet stentekniker indeholder digital opmåling og tegning, tilskæring og udskæring, kantbearbejdning, reparation og montering og skal løses inden for 10 timer.
Der gives en karakter for den praktiske del.
Censorerne er til stede under bedømmelsen af fremstillingsopgaven.
 Stk. 3. Den teoretiske prøves grundelementer er følgende:
1) Mål og krav for den teoretiske prøve er, at lærlingen skal kunne tegne, beskrive og svare på spørgsmål inden for uddannelsens kompetencemål, ved at udføre den givne opgave.
For spørgsmål ved den teoretiske prøve skal lærlingen kunne redegøre for løsninger og problematikker inden for et af områderne konstruktion, kvalitetssikring, sikkerhed, arbejdsmiljø, arbejdsplanlægning samt valg af værktøj.
 2) Eksaminationsgrundlaget er den stillede opgave og prøvespørgsmål.
 3) Bedømmelsesgrundlaget er lærlingens præstation.
4) Bedømmelseskriterierne danner grundlag for en helhedsvurdering af målopfyldelsen.
Skolen fastsætter nærmere bedømmelseskriterier inden for følgende generelle kriterier:
 a) Konstruktive løsninger.
 b) Dokumentation og tegninger.
 c) Korrekt besvarelse af spørgsmål.
 d) Kvalitetssikring.
 e) Arbejdsmiljø og sikkerhed.
 Stk. 4. Den praktiske prøves grundelementer er følgende:
 1) Mål og krav for den praktiske prøve er, at lærlingen skal kunne udføre en fremstillingsopgave inden for uddannelsens kompetencemål ved at udføre den korrekt håndværksmæssige udførelse af konstruktionen.
 2) Eksaminationsgrundlaget er den stillede praktiske fremstillingsopgave.
 3) Bedømmelsesgrundlaget er det produkt, som lærlingen har fremstillet under den praktiske prøve.
4) Bedømmelseskriterierne danner baggrund for en helhedsvurdering af målopfyldelsen.
Ved bedømmelsen lægges der vægt på elevens udførelse af konstruktive løsninger, kvalitetssikring samt arbejdsmiljø og sikkerhed.
Skolen fastlægger nærmere bedømmelseskriterier inden for følgende discipliner:
 a) For specialet stenhugger: Skrifthugning, fladehugning, profilhugning og dekorationshugning.
 b) For specialet stentekniker: Digital opmåling og tegning, tilskæring og udskæring, kantbearbejdning, reparation og montering.
 Stk. 5. Resultatet af svendeprøven er et vægtet gennemsnit, hvori karakteren for den skriftlige prøve indgår med 1/6, og karakteren for den praktiske prøve indgår med 5/6.
 Stk. 6. For at der kan udstedes skolebevis, skal alle fag i hovedforløbet være bestået, jf. dog stk. 7, og hver af delprøverne i den afsluttende svendeprøve skal være bestået.
 Stk. 7. Lærlinge i eux-forløb er fritaget for det i stk. 6 nævnte beståkrav i grundfag, der afløses af gymnasiale fag.
 Stk. 8. Ved uddannelsens afslutning udsteder det faglige udvalg et uddannelsesbevis (et svendebrev) til lærlingen som dokumentation for, at lærlingen har opnået kompetence inden for uddannelsen.
 Stk. 9. For specialet stenhugger gælder desuden, at det faglige udvalg kan påtegne beviset udmærkelse for veludført svendeprøve med betegnelserne antaget med ros, bronze og sølv.
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 495 af 22. april 2020 om erhvervsuddannelsen til stenhugger og stentekniker ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 495 af 22. april 2020 om erhvervsuddannelsen til stenhugger og stentekniker anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
