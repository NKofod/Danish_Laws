Bekendtgørelse om tilskud til Natura 2000-projekter om etablering af naturlige vandstandsforhold I medfør af § 3, jf. § 2, nr. 4, litra e, og nr. 6, litra c, § 5, stk. 1, § 7, stk. 4, og § 11, stk. 4, i lov nr. 316 af 31. marts 2007 om udvikling af landdistrikterne (landdistriktsloven) fastsættes:
Kapitel 1 Ordningens formål og indhold § 1. Formålet med ordningen er at yde tilskud til ikke-produktionsfremmende investeringer vedrørende etablering af naturlige vandstandsforhold, som kan bidrage til at sikre eller forbedre bevaringsstatus for naturtyper og arter på særligt udpegede Natura 2000-arealer til hydrologi, jf. § 8.
§ 2. NaturErhvervstyrelsen kan inden for rammerne af de årlige finanslove 1) give tilsagn om tilskud til forundersøgelser, 2) give tilsagn om tilskud til ikke-produktionsfremmende investeringer i forbindelse med etablering af naturlige vandstandsforhold, som kan bidrage til at opfylde ordningens formål, og 3) reservere økonomiske rammer for projekter omfattet af nr. 2 til tilsagn om tilskud til fastholdelse af naturlige vandstandsforhold i medfør af landdistriktsloven.
 Stk. 2. Tilsagn om tilskud kan gives til private lodsejere, private virksomheder, offentlige virksomheder, fonde, foreninger, organisationer, offentlige institutioner og kommunale fællesskaber.
Kapitel 2 Definitioner § 3. Ved forundersøgelser forstås i denne bekendtgørelse undersøgelser, der gennemføres forud for etablering af naturlige vandstandsforhold, og som fastlægger om etablering af naturlige vandstandsforhold kan gennemføres.
Forundersøgelser kan omfatte ejendomsmæssige og tekniske forhold.
 Stk. 2. Ejendomsmæssige forundersøgelser omfatter i denne bekendtgørelse undersøgelser, der fastlægger lodsejertilslutning til projektet, og behovet for at reservere tilskudsmidler til fastholdelse af naturlige vandstandsforhold.
 Stk. 3. Tekniske forundersøgelser omfatter i denne bekendtgørelse undersøgelser, der beskriver tekniske og biologiske forhold af betydning for etablering af naturlige vandstandsforhold, herunder størrelse af det påvirkede areal, jordbundsforhold, topografi, flora og fauna, samt beskriver, hvorledes etablering af naturlige vandstandsforhold kan bidrage til at fremme formålet med denne ordning.
 Stk. 4. Ved etablering af naturlige vandstandsforhold forstås i denne bekendtgørelse, at vandstanden hæves, og at det resulterende vandstandsniveau er naturligt for naturtypen.
Kapitel 3 Administration Kontrol § 4. NaturErhvervstyrelsen foretager kontrol i forbindelse med administrationen efter denne bekendtgørelse.
Kontrolbesøg på stedet som led i den administrative kontrol foretages af NaturErhvervstyrelsen.
 Stk. 2. NaturErhvervstyrelsen forestår den fysiske kontrol og den efterfølgende regnskabskontrol.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilsagn om tilskud § 5. Ansøgning om tilsagn om tilskud til forundersøgelser og til etablering af naturlige vandstandsforhold indgives til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
 Stk. 2. Hvis ansøger ønsker reservation af en økonomisk ramme for tilsagn om tilskud til fastholdelse af naturlige vandstandsforhold i medfør af landdistriktsloven, skal ansøgning om reservation af en økonomisk ramme hertil indgives samtidig med ansøgning om tilsagn om tilskud til etablering af naturlige vandstandsforhold og i samme ansøgningsskema som nævnt i stk. 1.
 Stk. 3. Ansøgningen skal indeholde de oplysninger og være vedlagt de bilag, som NaturErhvervstyrelsen forlanger til brug for sagsbehandlingen, herunder følgende:
1) Ved ansøgning om tilsagn om tilskud til forundersøgelser a) en beskrivelse af de forundersøgelser, der ønskes gennemført, og det projekt om etablering af naturlige vandstandsforhold, som forundersøgelserne vedrører, b) et kort over de arealer, hvor der ønskes etableret naturlige vandstandsforhold, og c) kommunens erklæring om at det projekt om etablering af naturlig vandstandsforhold, som forundersøgelsen vedrører, er i overensstemmelse med den statslige og kommunale Natura 2000 planlægning, medmindre de arealer, hvor der ønskes etableret naturlige vandstandsforhold, udelukkende omfatter arealer, hvor en offentlig ejer selv udarbejder drifts- og plejeplaner.
2) Ved ansøgning om tilsagn om tilskud til etablering af naturlige vandstandsforhold a) en beskrivelse af projektet, herunder den forventede effekt på naturtyper og arter i Natura 2000-området, og en begrundelse for den valgte løsning, b) et kort over de arealer, der indgår i projektområdet, c) et eller flere billeder, der dokumenterer den fysiske fremtræden af projektområdet i det kalenderår, hvor ansøgning om tilsagn om tilskud indgives, d) mindst 2 bindende tilbud, som omfatter mindst 90 pct. af de anslåede udgifter, e) kommunens erklæring om at projektet om etablering af naturlige vandstandsforhold er i overensstemmelse med den statslige og kommunale Natura 2000 planlægning, medmindre projektområdet udelukkende omfatter arealer, hvor en offentlig ejer selv udarbejder drifts- og plejeplaner, f) en redegørelse fra en faglig ekspert om de vandstandsforhold, der etableres som følge af projektet, herunder et kort over de arealer, som påvirkes af de nævnte vandstandsforhold, og g) dokumentation for at der for samtlige ejendomme med arealer inden for projektområdet foreligger accept af tinglysning af servitut, som omhandlet i § 13.
Stk. 4. Ansøgning kan indgives fra den 1. marts og skal være modtaget i NaturErhvervstyrelsen senest den 1. maj samme år.
NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest 4 uger før ansøgningsperiodens begyndelse.
I tilfælde, hvor ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 5. NaturErhvervstyrelsen kan i særlige tilfælde dispensere fra stk. 3, nr. 2, litra d, og fra de i stk. 4 anførte ansøgningsperioder.
 Stk. 6. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 6. NaturErhvervstyrelsen prioriterer de ansøgte projekter med særskilt prioritering for hver af følgende kategorier:
 1) Projekter, der omfatter forundersøgelser.
 2) Projekter, der omfatter etablering af naturlige vandstandsforhold.
Stk. 2. For de i stk. 1 anførte kategorier fastsætter NaturErhvervstyrelsen inden for den samlede økonomiske ramme indikative tilsagnsrammer.
Indikative tilsagnsrammer, der er gældende for en ansøgningsperiode, offentliggøres af NaturErhvervstyrelsen på NaturErhvervstyrelsens hjemmeside senest ved begyndelsen af ansøgningsperioden.
 Stk. 3. Inden for hver af de i stk. 1 anførte kategorier prioriterer NaturErhvervstyrelsen de ansøgte projekter i følgende prioriterede rækkefølge:
1) Projekter, hvor mindst 50 pct. af de arealer, der er vist på kortet til ansøgningen, er privatejede.
Ved privatejede arealer forstås i forbindelse med prioritering, at arealerne ikke er ejet af en offentlig institution, en offentlig virksomhed eller et kommunalt fællesskab.
 2) Projekter, hvor over 50 pct. af de arealer, der er vist på kortet til ansøgningen, er ejet af en offentlig institution, en offentlig virksomhed eller et kommunalt fællesskab.
 Stk. 4. Hvis der på grund af den bevillingsmæssige ramme for ansøgningsperioden skal gives afslag for en del af de projekter, der er henført til en af de i stk. 3 anførte prioriteringsklasser, prioriteres projekterne efter størrelsen af de arealer, der er vist på kortet til ansøgningen, idet et større areal går forud for et mindre areal.
§ 7. NaturErhvervstyrelsen kan træffe afgørelse om afslag eller delvis afslag for ansøgninger, hvis NaturErhvervstyrelsen vurderer, 1) at effekten af det ansøgte projekt ikke i tilstrækkeligt omfang bidrager til at opfylde formålet med ordningen, 2) at effekten af det ansøgte projekt ikke er tilstrækkeligt set i forhold til projektets samlede udgifter, eller 3) at de anslåede udgifter ikke er rimelige.
Kapitel 4 Arealudpegning § 8. På grundlag af en faglig vurdering fra Naturstyrelsen udpeger NaturErhvervstyrelsen inden for Natura 2000-områder arealer, hvor der kan søges om tilsagn om tilskud til etablering af naturlige vandstandsforhold (særligt udpegede Natura 2000-arealer til hydrologi).
 Stk. 2. Senest ved begyndelsen af ansøgningsperioden oplyser NaturErhvervstyrelsen på NaturErhvervstyrelsens hjemmeside om den arealudpegning, der er gældende for ansøgningsperioden.
Kapitel 5 Tilsagnsberettigede projekter Forundersøgelser § 9. Tilsagn om tilskud til forundersøgelser kan gives for projekter, hvor de arealer, hvor der ønskes etableret naturlige vandstandsforhold, opfylder følgende betingelser:
 1) Mindst 50 pct. af arealerne skal ved ansøgningsperiodens begyndelse være særligt udpegede Natura 2000-arealer til hydrologi.
 2) Ved ansøgningsperiodens udløb må arealerne ikke indgå i et projekt, der vedrører ændrede vandstandsforhold, og for hvilket der er givet tilsagn om tilskud under Life+ EUs støtteordning for natur og miljø, og hvor projektet vedrører indsatsområdet Life+ Nature.
Etablering af naturlige vandstandsforhold § 10. Tilsagn om tilskud til etablering af naturlige vandstandsforhold kan gives for projekter, som NaturErhvervstyrelsen vurderer kan medvirke til at opfylde ordningens formål.
 Stk. 2. Følgende betingelser gælder for projektområdet:
 1) Mindst 50 pct. af projektområdet skal ved ansøgningsperiodens begyndelse være særligt udpegede Natura 2000-arealer til hydrologi.
2) Projektområdet må ikke omfatte arealer, der på tidspunktet for ansøgning om tilsagn om tilskud er registreret på kortsiden arealinfo.dk som de i bilag 1 anførte naturtyper.
De i bilag 1 anførte naturtyper kan dog indgå i projektområdet, hvis NaturErhvervstyrelsen vurderer, at der er særlige afvandingsforhold, der begrunder dette.
 3) Projektområdet må ved ansøgningsperiodens udløb ikke omfatte arealer, der indgår i et projekt, der vedrører ændrede vandstandsforhold, og for hvilket der er givet tilsagn om tilskud under Life+ EUs støtteordning for natur og miljø, og hvor projektet vedrører indsatsområdet Life+ Nature.
Kapitel 6 Betingelser for tilsagn om tilskud Forundersøgelser § 11. Tilsagn om tilskud til forundersøgelser er betinget af, 1) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 2) at projektet afsluttes inden en dato, der fastsættes af NaturErhvervstyrelsen således, at der maksimalt forløber 1 år fra tilsagnsdatoen og indtil projektets afslutning, 3) at tilsagnshaver indsender afsluttende udbetalingsanmodning og projektrapport rettidigt til NaturErhvervstyrelsen, jf. § 22, og 4) at udbetalingsanmodning med tilhørende originale regnskabsbilag holdes tilgængeligt i mindst 5 år fra datoen for afsluttende udbetaling af tilskud.
 Stk. 2. Ansøger skal oplyse, om projektet er omfattet af en kontrakt, der er omfattet af EU's udbudsregler eller tilbudslovens regler.
 Stk. 3. Hvis projektet er omfattet af en kontrakt, der er omfattet af EU's udbudsregler eller tilbudslovens regler, skal tilsagnshaver holde dokumenter, som dokumenterer, at EU's udbudsregler eller tilbudslovens regler er overholdt, tilgængelige i mindst 5 år fra datoen for afsluttende udbetaling.
Etablering af naturlige vandstandsforhold § 12. Tilsagn om tilskud til etablering af naturlige vandstandsforhold er betinget af, 1) at de nødvendige tilladelser fra offentlige myndigheder opnås, 2) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 3) at projektet afsluttes inden en dato, der fastsættes af NaturErhvervstyrelsen således, at der maksimalt forløber 2 år fra tilsagnsdatoen og indtil projektets afslutning, 4) at tilsagnshaver indsender afsluttende udbetalingsanmodning og projektrapport rettidigt til NaturErhvervstyrelsen, jf. § 22, 5) at projektet opretholdes i en periode på mindst 3 år fra den dato, hvor projektet senest skal være afsluttet, dog mindst 5 år fra tilsagnsdatoen, 6) at udbetalingsanmodninger med tilhørende originale regnskabsbilag holdes tilgængeligt i mindst 5 år fra datoen for afsluttende udbetaling af tilskud, og 7) at tilsagnshaver sikrer, at kontrolmyndigheden har adgang til projektområdet i forbindelse med kontrol.
 Stk. 2. Ansøger skal oplyse, om projektet er omfattet af en kontrakt, der er omfattet af EU's udbudsregler eller tilbudslovens regler.
 Stk. 3. Hvis projektet er omfattet af en kontrakt, der er omfattet af EU's udbudsregler eller tilbudslovens regler, skal tilsagnshaver holde dokumenter, som dokumenterer, at EU's udbudsregler eller tilbudslovens regler er overholdt, tilgængelige i mindst 5 år fra datoen for afsluttende udbetaling.
§ 13. Tilsagn om tilskud til etablering af naturlige vandstandsforhold er endvidere betinget af, at tilsagnshaver sikrer, at de i stk. 2 anførte bestemmelser og eventuelle bestemmelser i medfør af § 14 bliver tinglyst som servitut på samtlige ejendomme med arealer inden for projektområdet.
I servitutterne skal NaturErhvervstyrelsen være anført som påtaleberettiget.
Stk. 2. Efter projektets gennemførelse skal arealer inden for projektområdet permanent henligge som vådområde og fastholdes som græs- eller naturarealer.
Skov, der er etableret forud for indgivelse af ansøgning om tilsagn om tilskud, kan dog opretholdes, men kan ikke omfattes af tilsagn om tilskud til fastholdelse af naturlige vandstandsforhold i medfør af landdistriktsloven.
For arealer inden for projektområdet gælder endvidere følgende:
 1) Arealerne må ikke anvendes til etablering af skov eller energi-, lav- eller stævningsskov.
 2) Arealerne må ikke anvendes til dyrkning af afgrøder, herunder ikke anvendes til frøproduktion og til dyrkning af energiafgrøder, prydvækster, pyntegrønt og juletræer, hvilket dog ikke er til hinder for, at græs og anden plantevækst på arealerne kan anvendes til græsning, slæt, rørskær eller lignende.
3) Arealerne må ikke tilføres plantebeskyttelsesmidler.
NaturErhvervstyrelsen kan i særlige tilfælde dispensere fra forbuddet mod tilførsel af plantebeskyttelsesmidler.
 4) Arealerne må ikke tilføres gødning, bortset fra den gødning, der efterlades af græssende husdyr.
 5) Arealerne må ikke tilføres jordforbedringsmidler.
 6) Arealerne må ikke omlægges.
7) Der må ikke tilskudsfodres på arealerne.
Mineraler betragtes ikke som tilskudsfoder.
NaturErhvervstyrelsen kan i særlige tilfælde dispensere fra forbuddet mod at tilskudsfodre på arealerne.
8) Aktiviteter, som ejere og forpagtere iværksætter eller tillader på den del af arealerne, der ligger nærmere end 5 meter fra åbne vandløb, søer over 100 m² og kystlinier, skal udføres på en måde, der ikke medfører erosion af nævnte del af arealerne.
Afstanden regnes fra vandløbets eller søens øverste kant eller for så vidt angår kystlinier fra årets normale højeste vandstandslinie.
NaturErhvervstyrelsen kan i særlige tilfælde dispensere fra bestemmelsen i 1. pkt.
 9) Kontrolmyndigheden skal have adgang til projektområdet i forbindelse med kontrol.
 10) Der skal være den adgang til projektområdet, der er nødvendig for at kunne opfylde betingelser vedrørende vedligeholdelse af anlæg.
 11) Den naturtype og tilstand, der dannes som følge af de bestemmelser, der tinglyses i medfør af nærværende bekendtgørelse, er ikke omfattet af undtagelsesreglen (1-årsreglen) i § 2, stk. 1 og 3, i bekendtgørelse nr. 1172 af 20. november 2006 om beskyttede naturtyper eller senere bestemmelser, der måtte afløse de nævnte bestemmelser.
 12) Den, NaturErhvervstyrelsen bemyndiger dertil, skal have adgang til udendørs arealer i projektområdet i forbindelse med målinger af effekten af projektet på naturen, herunder til at udtage prøver.
 § 14. NaturErhvervstyrelsen fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet i relevante dagblade, tidsskrifter og lignende eller på tilsagnshavers hjemmeside.
Stk. 2. NaturErhvervstyrelsen kan i tilsagnet fastsætte yderligere betingelser for tilsagnet, herunder 1) betingelser om, at servitutter for projektområdet skal indeholde nærmere anførte bestemmelser udover de bestemmelser, der er anført i § 13, stk. 2, herunder bestemmelser om afvandingsforholdene, vedligeholdelse af anlæg og plantedækket, og 2) betingelser vedrørende revisorerklæring i forbindelse med anmodning om udbetaling af tilskud.
Kapitel 7 Ændring af projektet og indtræden i tilsagn § 15. Ændring af et projekt, herunder den i medfør af § 11, stk.1, nr. 2, og § 12, stk. 1, nr. 3, fastsatte frist for projektets afslutning, kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 16. NaturErhvervstyrelsen kan efter ansøgning tillade, at en anden, der ifølge § 2, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Kapitel 8 Tilskudsberettigede projektudgifter Forundersøgelser § 17. De tilskudsberettigede projektudgifter til forundersøgelser kan omfatte 1) udgifter til løn til tilsagnshavers personale, der er beskæftiget med projektet, jf. dog stk. 2, 2) udgifter til information og møder og 3) udgifter til konsulentbistand.
 Stk. 2. Udgifter til løn til tilsagnshavers personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber, og udgifterne kan dokumenteres ved faktura eller tilsvarende dokument.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at udgifterne er af væsentlig betydning for projektets gennemførelse.
Etablering af naturlige vandstandsforhold § 18. De tilskudsberettigede projektudgifter til etablering af naturlige vandstandsforhold kan omfatte 1) udgifter til materiel og anlægsarbejder, herunder entreprenørydelser, 2) udgifter til løn til tilsagnshavers personale, der er beskæftiget med projektet, jf. dog stk. 2, 3) udgifter til konsulentbistand og 4) udgifter til gebyr til tinglysning af servitutter, jf. § 13, stk. 1.
 Stk. 2. Udgifter til løn til tilsagnshavers personale, der er beskæftiget med projektet, er kun tilskudsberettigede, hvis udgifterne ikke normalt finansieres af offentlige institutioner, offentlige virksomheder eller kommunale fællesskaber, og udgifterne kan dokumenteres ved faktura eller tilsvarende dokument.
Stk. 3. NaturErhvervstyrelsen kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at udgifterne er af væsentlig betydning for projektets gennemførelse.
Projektudgifter der ikke er tilskudsberettigede § 19. De tilskudsberettigede projektudgifter til forundersøgelser og til etablering af naturlige vandstandsforhold kan ikke omfatte 1) udgifter, som tilsagnshaver har afholdt inden NaturErhvervstyrelsen har givet tilladelse til at iværksætte projektet, jf. § 5, stk. 6, dog hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet, 2) udgifter vedrørende aktiviteter, som tilsagnshaver eller en ejer eller forpagter af arealer i projektområdet vedrørende etablering af naturlige vandstandsforhold er forpligtet til at gennemføre i medfør af anden lovgivning, 3) udgifter, hvortil der ydes offentlig støtte eller støtte i medfør af anden lovgivning, 4) finansierings- og pengeinstitutomkostninger, 5) moms, medmindre denne endeligt bæres af tilsagnshaver, 6) udgifter til forskning og teknologisk udvikling, 7) udgifter til køb af brugt udstyr og brugt materiel, 8) udgifter til leje og leasing af udstyr og materiel, 9) udgifter i form af naturalydelser, som omhandlet i artikel 54 i Kommissionens forordning (EF) nr. 1974/2006 af 15. december 2006 om gennemførelsesbestemmelser til Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), og 10) udgifter til aktiviteter på arealer med skov eller beliggende i skov, herunder brandbælter.
Kapitel 9 Beregning af tilskud § 20. Tilskud kan ydes med 100 pct. af de tilskudsberettigede udgifter.
Stk. 2. De tilskudsberettigede udgifter kan kun omfatte udgifter, der er nødvendige for gennemførelse af projektet.
Tilskud kan maksimalt udgøre det tilsagnsbeløb, der er fastsat af NaturErhvervstyrelsen i tilsagn om tilskud.
Stk. 3. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis styrelsen vurderer, at reglerne i EUs udbudsregler eller reglerne i tilbudsloven ikke er overholdt.
Nedsættelse af de tilskudsberettigede projektudgifter vil blive fastsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Landbrugsfond for Udvikling af Landdistrikterne (ELFUL), der vurderes at være forbundet hermed.
Kapitel 10 Udbetaling af tilskud § 21.  Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal udfærdiges på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
Anmodningen skal indeholde de oplysninger og være vedlagt de bilag, som NaturErhvervstyrelsen forlanger til brug for beregning og udbetaling af tilskud.
§ 22. Tilskud til forundersøgelser udbetales som en samlet udbetaling efter forundersøgelsens afslutning.
Tilskud til etablering af naturlige vandstandsforhold kan udbetales i to rater, hvor den første rate skal udgøre mindst 20 pct. og maksimalt 85 pct. af tilsagnsbeløbet.
Stk. 2. Det er en betingelse for udbetaling af tilskud, at de nødvendige tilladelser fra offentlige myndigheder er opnået.
For projekter om etablering af naturlige vandstandsforhold er udbetaling af tilskud endvidere betinget af, at der er tinglyst servitut på samtlige ejendomme med arealer inden for projektområdet, jf. § 13.
Stk. 3. Afsluttende udbetalingsanmodning skal være vedlagt en projektrapport og være modtaget i NaturErhvervstyrelsen senest 3 måneder efter datoen, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
Projektrapporten skal udfærdiges på et særligt skema, som fås via NaturErhvervstyrelsens hjemmeside eller ved henvendelse til NaturErhvervstyrelsen.
Projektrapporten vedrørende etablering af naturlige vandstandsforhold skal være vedlagt et eller flere billeder, der dokumenterer arealernes fysiske fremtræden efter gennemførelse af projektet.
 Stk. 4. Tilskuddet overføres til tilsagnshavers NemKonto.
Kapitel 11 Underretningspligt § 23. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til NaturErhvervstyrelsen om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 24.
Kapitel 12 Bortfald af tilsagn og tilbagebetaling af tilskud § 24. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter landdistriktslovens § 11, stk. 2, 3) tilsagnshaver ikke opfylder sin underretningspligt efter § 23, 4) projektet ikke gennemføres i overensstemmelse med tilsagnet, eller 5) betingelserne for tilsagn om tilskud ikke er opfyldt.
 Stk. 2. Uanset stk. 1 kan NaturErhvervstyrelsen opretholde tilsagnet, selvom bestemmelsen i § 11, stk. 3, eller § 12, stk. 3, ikke er overholdt, hvis NaturErhvervstyrelsen vurderer, at den manglende overholdelse af § 11, stk. 3, eller § 12, stk. 3, ikke er væsentlig.
Stk. 3. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
 Stk. 4. Hvis projektet ikke gennemføres, aflyser NaturErhvervstyrelsen de servitutter, der er tinglyst i medfør af § 13.
Kapitel 13 Force majeure § 25. NaturErhvervstyrelsen anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) En alvorlig naturkatastrofe, som i væsentlig grad berører arealer, der er omfattet af projektet.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 26. Hvis tilsagnshaver eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 14 Ikrafttræden § 27. Bekendtgørelsen træder i kraft den 1. marts 2012.
