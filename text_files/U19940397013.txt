Et fagforbund havde for Arbejdsretten indklaget DA for  

 arbejdsgiverforeningen HOREFA for et rederi bl. a. med påstand om, at en af  

 forbundet opsagt overenskomst fortsat var gældende indtil frigørelseskonflikt  

 var iværksat eller ny overenskomst mellem parterne var indgået.
Rederiet var  

 medlem af HOREFA, men det overenskomstforhold, som sagen vedrørte, hørte ikke  

 under HOREFAs område.
Gennem HOREFA var rederiet medlem af DA.
Rederiet var  

 ikke medlem af en arbejdsgiverorganisation, der var part i det  

 overenskomstforhold, der var genstand for arbejdsretssagen.
Under henvisning  

 hertil påstod såvel DA som HOREFA sagen afvist for disse organisationers  

 vedkommende.
DA's repræsentationspligt efter arbejdsretslovens § 14 fandtes  

 at være ubetinget, hvorimod HOREFA ikke fandtes at være undergivet nogen  

 repræsentationspligt.
 Afvisningspåstanden toges derfor til følge for DAs men ikke for  

 HOREFAs vedkommende.
1. Ved klageskrift af 16. juni 1993 i Arbejdsrettens sag nr. 93.282 har  

 Sømændenes Forbund i Danmark indklaget rederiet Europa Linien A/S, Gedser -  

 tidligere GT-Link A/S - for Arbejdsretten.
I klageskriftet har forbundet  

 nedlagt flere påstande, herunder en påstand om, at det indklagede rederi skal  

 anerkende, at den af forbundet til ophør pr. 1. juni 1993 opsagte  

 overenskomst fortsat er gældende, indtil lovlig frigørelseskonflikt er  

 iværksat, eller ny overenskomst mellem parterne er indgået.
 Det indklagede rederi har i svarskrift af 22. juni 1993 nedlagt påstand om  

 frifindelse over for denne påstand.
 Hovedproblemet i den verserende sag er således, om den kollektive  

 overenskomst mellem GT-Link A/S og Sømændenes Forbund i Danmark, gældende for  

 matroser for overenskomstperioden 1991-93, er bortfaldet pr. 1. juni 1993 ved  

 »simpel opsigelse« fra forbundets side den 17. februar 1993, eller  

 om det indklagede rederi som påstået af forbundet efter bestemmelsen i  

 Hovedaftalens § 7, stk. 2, eller »regler« svarende hertil er bundet  

 af overenskomsten, indtil anden overenskomst træder i stedet, eller  

 arbejdsstandsning er iværksat i overensstemmelse med reglerne i Hovedaftalens  

 § 2. Det er ubestridt, at der ikke foreligger nogen »skreven«  

 hovedaftale mellem parterne, men det gøres fra forbundets side gældende, at  

 Hovedaftalen mellem Dansk Arbejdsgiverforening og Landsorganisationen i  

 Danmark altid har været betragtet som gældende mellem parterne, hvilket  

 bestrides af det indklagede rederi, der uden at iværksætte  

 frigørelseskonflikt med virkning fra den 1. juni 1993 har indgået en ny  

 kollektiv overenskomst med Metal Søfart gældende for skibsassistenter  

 påmønstret rederiets færger.
 Efter flere forberedende retsmøder, hvorunder Dansk Arbejdsgiverforenings  

 eventuelle indtræden i sagen blev drøftet, erklærede foreningens advokat  

 Werner i et retsmøde den 2. september 1993, at »Dansk  

 Arbejdsgiverforening ikke ønsker at indtræde i sagen, da den del af Europa  

 Linien A/S, sagen drejer sig om, ikke er medlem af Dansk  

 Arbejdsgiverforening«.
 I det følgende retsmøde den 9. september 1993 oplyste forbundets advokat  

 Harlang herefter, at »der var indgivet et nyt klageskrift mod Dansk  

 Arbejdsgiverforening - sag nr. 93.398«.
 I et retsmøde den 30. september 1993 blev den oprindelige sag nr. 93.282  

 herefter udsat for at afvente udfaldet af domsforhandlingen »vedrørende  

 formaliteten« i den »nye« sag nr. 93.398.
 2. Klageskriftet af 8. september 1993 i sag nr. 93.398 angiver som  

 indklaget Dansk Arbejdsgiverforening for HOREFA for Europa Linien A/S og  

 gentager - med uvæsentlige redaktionelle ændringer - påstandene i sag nr.  

 93.282, ligesom der i det hele henvises til sagsfremstillingen i denne sag.  

 Forbundet gør herefter bl.a. gældende, at det indklagede rederi allerede via  

 sit medlemskab af HOREFA og derigennem af Dansk Arbejdsgiverforening er  

 bundet af Hovedaftalen mellem Dansk Arbejdsgiverforening og  

 Landsorganisationen i Danmark, herunder Hovedaftalens § 7, sk. 2.
De indklagede, der bestrider, at rederiet er medlem af Dansk  

 Arbejdsgiverforening for så vidt angår det overenskomstområde, sagen  

 vedrører, har påstået sagen afvist for så vidt angår de indklagede Dansk  

 Arbejdsgiverforening og HOREFA og har begæret spørgsmålet herom forhandlet og  

 påkendt særskilt, hvilket forbundet ikke har modsat sig.
Arbejdsretten har  

 derfor besluttet at imødekomme begæringen.
 Under den mundtlige forhandling har forbundet herefter med henvisning til  

 arbejdsretslovens § 14 påstået sagen fremmet med Dansk Arbejdsgiverforening  

 for HOREFA for Europa Linien A/S, subsidiært alene Dansk Arbejdsgiverforening  

 for Europa Linien A/S, som de indklagede, medens de indklagede har fastholdt  

 afvisningspåstanden for så vidt angår både Dansk Arbejdsgiverforening og  

 HOREFA.
 3. Dansk Arbejdsgiverforenings love indeholder bl.a. følgende bestemmelser  

 vedrørende medlemskab m.v.:
»§ 3 Stk. 1. Såfremt en virksomhed ønsker at være medlem af DA, sker  

 dette ved indmeldelse i en medlemsorganisation.
Indmeldelse i en  

 medlemsorganisation indebærer ud over medlemskab af DA medlemskab af en  

 DA-lokalforening, jf. § 5a, stk. 1.
 Stk. 2. I DA optages arbejdsgiverorganisationer, der har til formål at  

 samle udøvere af samme erhvervsområde fra hele landet.......
Medlemsforholdets omfang § 5 Stk. 1. Medlemsforholdet til DA omfatter en virksomheds samtlige  

 ansatte i Danmark, medmindre forretningsudvalget, respektive hovedbestyrelsen  

 i henhold til de i § 4 anførte regler meddeler dispensation herfra......
Kontingent § 10 Stk. 1. Kontingent til DA beregnes af den løn, der af  

 organisationernes medlemmer er udbetalt til arbejdere og funktionærer, i det  

 følgende kaldet henholdsvis arbejderlønsum og funktionærlønsum, i alt total  

 lønsum eller blot lønsum. ......
Kapitel 5 DA-s Voldgiftsret § 33 Stk. 1. Tvister mellem under DA hørende parter indbyrdes (medlemmer  

 eller organisationer), hvis afgørelse beror på anvendelsen af lovene for DA,  

 afgøres af hovedbestyrelsen, medmindre denne henviser tvisten til  

 Voldgiftsrettens afgørelse. ........« 4. Af sagen fremgår, at det indklagede rederi den 12. juli 1990 indmeldte  

 sig i Centralforeningen af Hotelværter og Restauratører i Danmark og i  

 Arbejdsgiverforeningen af Hoteller og Restauranter, det nuværende HOREFA.  

 Samtidig hermed underskrev rederiet en tilmeldingsblanket til Dansk  

 Arbejdsgiverforening, hvori det er anført bl.a.:
Til brug for beregning af medlemmets ydelser til DA angives her den  

 samlede udbetalte løn i det foregående kalenderår......« Efter det oplyste blev rederiet ikke medlem af Bilfærgernes  

 Rederiforening.
Uanset at der ikke er meddelt rederiet dispensation efter §  

 5, stk. 1, i Dansk Arbejdsgiverforenings love, har rederiet ikke betalt  

 kontingent til Dansk Arbejdsgiverforening i forhold til den samlede lønsum,  

 men alene af den lønsum, som har dannet grundlag for kontingentbetalingen til  

 HOREFA.
 5. Til brug for sagen har forbundet fremlagt en skrivelse af 19. februar  

 1993 fra Dansk Arbejdsgiverforening til Specialarbejderforbundet i Danmark,  

 der har indgået overenskomst direkte med det indklagede rederi omfattende  

 personalegrupperne proviantlagermedhjælpere, trossemænd og billettører, men  

 som forud for fornyelsen af denne overenskomst i 1993 havde varslet  

 arbejdsstandsning pr. 1. marts 1993. I skrivelsen, der efter forbundets  

 opfattelse dokumenterer, at Dansk Arbejdsgiverforening og HOREFA med rette er  

 indklaget, hedder det:
 »Ved skrivelse af 18. februar d.å. til GT-Link A/S, Gedser har  

 forbundet meddelt, at dets kompetente forsamling har vedtaget at iværksætte  

 arbejdsstandsning fra og med 1. marts 1993. Det skal bemærkes, at GT-Link A/S  

 har ændret navn til Europa-Linjen A/S.
Det skal endvidere bemærkes, at Europa-Linjen A/S er medlem af Dansk  

 Arbejdsgiverforening gennem vor medlemsorganisation HOREFA, og vi skal derfor  

 protestere mod det fremsendte varsel, det skulle være fremsendt til  

 forretningsudvalget for Dansk Arbejdsgiverforening. ......« Dansk Arbejdsgiverforening har efterfølgende i skrivelser til forbundets  

 advokat og Landsorganisationen i Danmark oplyst, at skrivelsen af 19. februar  

 1993 og et indslag i TV-Avisen beror på en beklagelig fejl fra Dansk  

 Arbejdsgiverforenings side.
I skrivelsen af 3. september 1993 til forbundets  

 advokat hedder det bl.a.:
 »I Deres henvendelse anmoder De Dansk Arbejdsgiverforening om at  

 bekræfte, at Europa-Linien A/S fremover vil være repræsenteret af Dansk  

 Arbejdsgiverforening under retssagen.
 Som begrundelse for Deres anmodning henviser De til Dansk  

 Arbejdsgiverforenings brev af 19. februar 1993 til Specialarbejderforbundet i  

 Danmark samt til et indslag i Danmarks Radio, TV-Avisen kl. 20.30, den 12.  

 august 1993.
 Dansk Arbejdsgiverforening har på baggrund af Deres henvendelse undersøgt  

 om og i bekræftende fald i hvilket omfang, Europa-Linien A/S er medlem af  

 Dansk Arbejdsgiverforening.
 Følgende kan oplyses:
 Europa-Linien A/S (på daværende tidspunkt GT-Link A/S) indmeldte sig den  

 12. juli 1990 i Arbejdsgiverforeningen af Hoteller og Restauranter - nu  

 HOREFA - for så vidt angår det personale og den del af virksomheden, der  

 naturligt hører under denne arbejdsgiverforenings område.
 Samtidig hermed søgte Europa-Linien A/S optagelse i Bilfærgernes  

 Rederiforening for den del af selskabets aktiviteter, der udgjorde  

 rederidrift, og som efter det oplyste er omfattet af den sag, Deres klient  

 har anlagt ved Arbejdsretten.
 Europa-Linien A/S blev imidlertid aldrig optaget i Bilfærgernes  

 Rederiforening og har således hidtil været - og er fortsat - alene medlem af  

 Dansk Arbejdsgiverforening for så vidt angår den del af selskabets  

 virksomhed, der naturligt henhører under HOREFA's område, hvilket i det  

 konkrete tilfælde vil sige restaurations- cafeteria- og cateringvirksomhed.
 Europa-Linien A/S betaler alene kontingent til HOREFA og Dansk  

 Arbejdsgiverforening i forhold til denne del af selskabets aktiviteter.
 Dansk Arbejdsgiverforening har ved en fejltagelse rettet henvendelse til  

 Specialarbejderforbundet i Danmark, således som sket i det ...... fremlagte  

 brev af 19. februar 1993.
 Dansk Arbejdsgiverforening har ikke, som af Dem oplyst, udtalt sig i  

 TV-Avisen den 12. august 1993 om, i hvilket omfang selskabet er medlem af  

 Dansk Arbejdsgiverforening.
På baggrund af ovenstående ser Dansk Arbejdsgiverforening sig ikke i stand  

 til at imødekomme Deres anmodning .......« 6. For Arbejdsretten har rederiets direktør Thorkild Langgaard forklaret  

 bl.a., at årsagen til, at rederiet ikke blev medlem af Bilfærgernes  

 Rederiforening, vistnok var, at man i vinterhalvåret sejlede  

 »gratis«, en praksis, som Bilfærgernes Rederiforening tog afstand  

 fra.
Fra Dansk Arbejdsgiverforenings side har man aldrig deltaget i  

 overenskomstforhandlingerne mellem rederiet og Sømændenes Forbund i Danmark.  

 Færgernes restauranter har i perioder været bortforpagtet.
7. Til støtte for påstanden har forbundet anført, at søgsmålskompetencen  

 efter arbejdsretslovens § 14 beror på medlemsforholdet som sådant.
Kun i de  

 tilfælde, hvor arbejdsgiverparten er en enkeltvirksomhed, der ikke er  

 »tilsluttet« en arbejdsgiverorganisation, kan virksomheden på egen  

 hånd optræde som indklaget.
Er virksomheden medlem af en organisation, der  

 igen er medlem af en mere omfattende organisation, skal sagen anlægges af og  

 mod den sidstnævnte organisation.
Bestemmelsen indeholder ikke hjemmel for,  

 at organisationerne - herunder hovedorganisationerne - kan undtage dele af  

 medlemsvirksomhedernes arbejdsområder fra repræsentationspligten.
Det ville i  

 realiteten betyder, at organisationerne og Arbejdsretten måtte indskibe sig i  

 en nærmere undersøgelse af medlemskabets omfang, og en sådan forpligtelse  

 eksisterer ikke.
Af Dansk Arbejdsgiverforenings love fremgår, at en  

 virksomhed ved indmeldelse i en af Dansk Arbejdsgiverforening's  

 medlemsorganisationer bliver medlem af Dansk Arbejdsgiverforening, jf. § 3,  

 stk. 1, og at medlemskabet omfatter virksomhedens samtlige ansatte, medmindre  

 der er meddelt dispensation, jf. § 5, stk. 1. En sådan dispensation er ikke  

 meddelt det indklagede rederi, hvis medlemskab af Dansk Arbejdsgiverforening  

 allerede af den grund må omfatte samtlige ansatte, herunder de matroser, der  

 var ansat i henhold til den opsagte overenskomst med forbundet.
Samme  

 opfattelse gav Dansk Arbejdsgiverforening da også udtryk for i den fremlagte  

 skrivelse af 19. februar 1993 til Specialarbejderforbundet i Danmark.
Lovens  

 § 14 lægger vægt på medlemskabet af en eller flere organisationer med den  

 følge, at det foreningsretlige spørgsmål om medlemskabets nærmere omfang og  

 indhold ikke skal efterprøves hverken af de modstående organisationer eller  

 af Arbejdsretten.
I relation til § 14 må delvist medlemskab således afvises.
8. Dansk Arbejdsgiverforening og HOREFA har bestridt, at de skulle være  

 forpligtet til at repræsentere det indklagede rederi under den verserende sag  

 om den fortsatte beståen eller bortfald af den overenskomst, som altid er  

 blevet indgået direkte mellem rederiet og forbundet, og som HOREFA ikke er  

 part i.
Arbejdsretslovens § 14 bygger på den forudsætning, at der består et  

 medlemskab omfattende de aktiviteter, som sagen vedrører.
Repræsentationsret  

 og -pligt er med andre ord betinget af, at der består et gyldigt medlemskab  

 af en organisation, og at overenskomsten er indgået af organisationen eller  

 af virksomheden selv inden for det område, som dækkes af organisationen.
For  

 så vidt angår den indklagede underorganisation HOREFA må der ske afvisning,  

 allerede fordi HOREFA ikke er part i det overenskomstforhold, som den  

 verserende sag vedrører.
For Dansk Arbejdsgiverforenings vedkommende er  

 forholdet det, at rederiets medlemskab af foreningen ikke omfatter  

 rederidriften, således at der kun er tale om et delvist medlemskab, der ikke  

 dækker det overenskomstforhold, som er tvistens genstand i den verserende  

 sag.
Forbundet kan ikke støtte ret på de bestemmelser om medlemskab m.v., som  

 fremgår af Dansk Arbejdsgiverforenings love.
Hvis Arbejdsretten uanset det  

 anførte fastslår, at rederiet er fuldgyldigt medlem af Dansk  

 Arbejdsgiverforening og derfor skal lade sig repræsentere af denne  

 organisation, vil rettens afgørelse være præjudicerende for en eventuel  

 voldgiftssag herom efter lovenes kapitel 5.
9. Det indklagede rederi har tilsluttet sig Dansk Arbejdsgiverforenings og  

 HOREFA's procedure og har fremhævet, at rederiets medlemskab af Dansk  

 Arbejdsgiverforening netop ikke er et fuldt medlemskab, men alene omfatter  

 restaurations- og cateringdriften og ikke rederidriften, et forhold, som  

 Arbejdsretten uden nærmere undersøgelse må lægge til grund ved afgørelsen af  

 spørgsmålet om repræsentationspligten, idet eventuelle indbyrdes  

 uoverensstemmelser om medlemskabets omfang skal afgøres ved voldgift efter  

 kapitel 5 i lovene for Dansk Arbejdsgiverforening.
I overenskomstmæssig  

 henseende har rederiet altid sondret mellem de forskellige dele af den  

 samlede drift og i konsekvens heraf kun været medlem af Dansk  

 Arbejdsgiverforening for en del af virksomheden, der dog aldrig har omfattet  

 rederidriften.
 10. Arbejdsretten skal udtale:
Den indklagede underorganisation HOREFA er ikke part i det  

 overenskomstforhold, som den verserende arbejdsretssag vedrører.
Da der  

 herefter ikke består nogen repræsentationspligt for HOREFA, jf. herved Per  

 Jacobsen: Kollektiv Arbejdsret (4. udg.) s. 426-27 med note 65 og  

 Arbejdsrettens dom af 16. december 1982 i sag nr. 9705, tages påstanden om  

 afvisning for så vidt til følge.
Ved afgørelsen af spørgsmålet om Dansk Arbejdsgiverforenings eventuelle  

 repræsentationspligt lægger retten til grund, at det indklagede rederis  

 medlemskab af Dansk Arbejdsgiverforening - uanset den manglende dispensation  

 efter lovenes § 5, stk. 1 - ikke omfatter rederidriften og dermed heller ikke  

 de af rederiets medarbejdere, som var ansat i henhold til den af forbundet  

 opsagte overenskomst.
For udfaldet af denne del af sagen bliver det derfor  

 afgørende, om en fortolkning af arbejdsretslovens § 14, hvorefter medlemskab  

 er afgørende for organisationernes repræsentationsret og -pligt, giver  

 grundlag for den af de indklagede hævdede indskrænkende fortolkning,  

 hvorefter der også må tages hensyn til, om der er tale om fuldt eller delvist  

 medlemskab.
Arbejdsretten finder, at hverken bestemmelsens ordlyd eller forarbejderne  

 til bestemmelsen støtter en sådan indskrænkende fortolkning, som eventuelt  

 kunne gøre det nødvendigt for parterne og retten at få omfanget af et  

 medlemskab nærmere belyst.
I arbejdsretlig teori og praksis synes det da også  

 lagt til grund, at hovedorganisationernes repræsentationsret og -pligt efter  

 arbejdsretslovens § 14 er ubetinget og uafhængig af, om den pågældende  

 medlemsvirksomhed selv og ikke gennem den underorganisation, som betinger  

 medlemskabet af hovedorganisationen, har indgået den pågældende overenskomst,  

 jf. herved Per Jacobsen: Kollektiv Arbejdsret (4. udg.) s. 425-26 med note 64  

 og den tidligere nævnte sag 9705.
 Efter det anførte kan det ikke tillægges betydning ved afgørelsen af  

 spørgsmålet om repræsentationsret og -pligt efter arbejdsretslovens § 14, at  

 Dansk Arbejdsgiverforenings love åbner mulighed for, at en virksomheds  

 medlemskab af Dansk Arbejdsgiverforening ikke omfatter samtlige ansatte, en  

 bestemmelse, som vel i første række skal gøre det muligt at fastsætte et  

 efter virksomhedens forhold rimeligt kontingent.
 Da Dansk Arbejdsgiverforening herefter skal repræsentere det indklagede  

 rederi under den fortsatte behandling af den verserende arbejdsretssag nr.  

 93.282, kan foreningens påstand om afvisning også for sit vedkommende ikke  

 tages til følge.
Med bemærkning, at der ikke ved kendelsen er taget stilling til, om  

 Hovedaftalen mellem Dansk Arbejdsgiverforening og Landsorganisationen i  

 Danmark er gældende mellem parterne, hvilket ikke er en automatisk følge af  

 repræsentationspligten, afsiges der herefter følgende T h i k e n d e s f o r r e t Denne sag afvises for så vidt angår den indklagede underorganisation  

 HOREFA.
 Under den fortsatte behandling af Arbejdsrettens sag nr. 93.282 skal Dansk  

 Arbejdsgiverforening efter arbejdsretslovens § 14 være pligtig at  

 repræsentere det indklagede rederi, Europa Linien A/S, Gedser.
 (* 1) Henvisninger: Kommentar s.188 ff, Per Jacobsen s.412 ff, AD 6690 (A  

 1970, s.145), AD 6785 (A 1971, s. 48), AD 7652 (A 1976 s. 84), AD 9705 (A  

 1982, s. 99), AD 88.015 (A 1988, s.116), AD 93.282.
