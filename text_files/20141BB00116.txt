Fremsat den 27. marts 2015 af Rosa Lund (EL) og Henning Hyllested (EL) Forslag til folketingsbeslutning om højere støtte til erhvervsrettet efter- og videreuddannelse Folketinget pålægger regeringen at hæve VEU-godtgørelsen svarende til 100 pct. af den højeste dagpengesats.
Bemærkninger til forslaget Som samfund har vi brug for at uddanne og efteruddanne den danske arbejdskraft, så lønmodtagerne er rustet til de opgaver, der venter forude.
Samtidig bør vi sikre ufaglærte en uddannelse, så deres arbejdsbetingelser og livsbetingelser øges.
 Den helt store barriere for erhvervsrettet efter- og videreuddannelse er, at den støtte, man kan få under uddannelse, kun svarer til 80 pct. af den højeste dagpengesats, hvilket gør det umuligt for mange mennesker at gå fra fuldtidsarbejde og løn til en meget lav indkomst.
 Derfor skal støtten hæves til 100 pct. af højeste dagpengesats, som den var før Venstre, Det Konservative Folkeparti og Dansk Folkeparti med genopretningspakken i 2010 satte støtten ned.
 Ifølge svar på Børne- og Undervisningsudvalget alm. del  spørgsmål 13, 2011-12, vil en forhøjelse af satsen til VEU-godtgørelsen medføre statslige udgifter på 140 mio. kr. årligt (2013-tal).
Skriftlig fremsættelse Rosa Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om højere støtte til erhvervsrettet efter- og videreuddannelse.
(Beslutningsforslag nr.
B 116) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
