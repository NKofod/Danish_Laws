Bekendtgørelse om mærkning af demensegnede plejeboliger I medfør af tekstanmærkning nr. 132 ad 28.81.13 i akt nr. 57 af 23. februar 2017 fastsættes efter bemyndigelse:
Anvendelsesområde og definitioner § 1. Denne bekendtgørelse fastsætter bestemmelser om mærkning af plejeboliger i forhold til deres egnethed for beboere med demens.
Stk. 2. Formålet med mærkningen er at vise, på hvilke punkter en plejebolig og et plejeboligcenter er demensegnet.
Mærkningen belyser udelukkende de fysiske bygningsrelaterede rammer og dermed ikke plejen af demente.
 § 2. Følgende plejeboliger og de plejeboligcentre, hvori plejeboligerne er beliggende, er omfattet af denne bekendtgørelse:
 1) Almene plejeboliger, jf. § 5, stk. 2, i lov om almene boliger m.v.
 2) Plejeboliger omfattet af lov om boliger for ældre og personer med handicap.
 Stk. 2. Følgende kan vælge at indberette demensmærkning efter denne bekendtgørelse:
 1) Den, der driver friplejeboliger, jf. § 1, stk. 1, i lov om friplejeboliger.
 2) Den, der driver plejehjem efter § 192 i lov om social service.
Indberetning § 3. Kommunalbestyrelsen i et plejeboligcenters beliggenhedskommune indberetter mærkning af demensegnede plejeboliger omfattet af § 2, stk. 1, til Trafik-, Bygge- og Boligstyrelsen.
 Stk. 2. Kommunalbestyrelsen indberetter mærkning af demensegnede plejeboliger omfattet af § 2, stk. 2, når den, der driver de pågældende boliger, anmoder herom.
Stk. 3. Kommunalbestyrelsen skal indberette mærkningen digitalt.
Dette kan ske ved udfyldelse af en elektronisk version af Trafik-, Bygge- og Boligstyrelsens skema, der er optaget som bilag 1, eller ved overførsel af data fra egen database i et format svarende til skemaet i bilag 1.
 Stk. 4. Indberetning af mærkning for de enkelte plejeboligcentre som nævnt i § 2 skal være sket senest den 1. december 2017.
Ikrafttræden § 4. Bekendtgørelsen træder i kraft den 4. oktober 2017.
