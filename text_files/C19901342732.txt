 Meddelelsen indeholder oplysning om ændringer af Plantedirektoratets  

 regler for analyse af frø (Statsfrøkontrollens Analyseregler) pr. 1. juli  

 1990. Af størst betydning er forslaget om, at analyse for antal kultur- og  

 ukrudtsfrø i fremtiden også kan foretages i en mængde svarende til 25.000  

 frø.
 Plantedirektoratets regler for analyse af frø er i det væsentlige baseret  

 på de internationale analyseregler, som er udarbejdet af ISTA (International  

 Seed Testing Association).
 Den sidst reviderede udgave af »Statsfrøkontrollens  

 Analyseregler« trådte i kraft den 1. juli 1986.
 På kongresser, afholdt i 1986 og 1989, har ISTA vedtaget visse ændringer  

 af de internationale analyseregler. Ændringerne vedtaget i 1989 træder i  

 kraft den 1. juli 1990.
 Med henblik på at bringe »Statsfrøkontrollens Analyseregler« i  

 overensstemmelse med ISTA's regler samt at ajourføre visse ændringer,  

 tidligere godkendt af Frøkontrolkommissionen, har Frøkontrolkommissionen den  

 4. maj 1990 godkendt de i bilag 1 omtalte ændringer.
 Af størst økonomisk betydning er forslaget om, at undersøgelse for antal  

 kultur- eller ukrudtsfrø kan foretages enten i de mængder, der er omtalt i  

 tabel 1, kolonne 3, eller i en arbejdsprøve svarende til 25.000 frø. For de  

 småfrøede sorter af f.eks. rajgræs betyder regelændringen, at arbejdsprøven  

 kan reduceres med 30-45 pct.
 Plantedirektoratet vil løbende udsende oversigter over frøvægten hos  

 forskellige sorter, hvor vægten afviger væsentligt fra den, der er  

 foreskrevet i analysereglernes tabel 1.
