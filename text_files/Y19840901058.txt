Udtalt, at en borgmester, der var medlem af et boligselskabs  

 bestyrelse, var inhabil ved byrådets behandling og afstemningn vedrørende et  

 lokalplanforslag.
Med lokalplanforslaget søgtes skabt mulighed for, at et  

 datterselskab af det nævnte boligselskab fik mulighed for at opføre  

 lejeboliger på en tidligere erhvervet grund.
 Boligselskabet og datterselskabet udgjorde 2 selvstændige selskaber,  

 der dog bl.a. ifølge en overenskomst havde et udstrakt samarbejde.
 Antaget, at boligselskabet havde en væsentlig interesse i, at  

 datterselskabet fik mulighed for at opføre lejeboliger på det omhandlede  

 areal, og at borgmesetren, der var valgt til boligselskabets bestyrelse for  

 at varetage boligselskabets og ikke kommunens interesser, ud fra en generel  

 vurdering måtte frygtes at ville varetage selskabets interesser ved sin  

 stillingtagen i byrådet til sager, der har betydning for boligselskabet.
 I skrivelse af 9. december 1983 (j.nr. 777.81.) har Kolding byråd rettet  

 henvendelse til indenrigsministeriet i anledning af tilsynsrådet for Vejle  

 amts udtalelse af 14. november 1983, hvorefter borgmester  Bent  Rasmussen,  

 Kolding, var inhabil ved byrådets vedtagelse den 27. juni 1983 af et forslag  

 til lokalplan vedrørende et boligområde mellem Lyshøjallee og Harevænget,  

 Terrasseparken . Tilsynsrådet har - under henvisning til at lokalplanområdet  

 henhører under planstyrelsen og miljøministeriet - ikke ment at burde udtale  

 sig om inhabilitetens virkning på byrådets afgørelse.
Det fremgår af sagen, at Boligselskabet Lejrbo, Kolding, gennem det  

 omhandlede lokalplanforslag får mulighed for at opføre lejerboliger på en  

 tidligere erhvervet byggegrund.
Byggegrunden er beliggende i et område, der  

 ifølge en tinglyst deklaration oprindeligt forudsattes bebygget med  

 ejerboliger.
Det er endvidere oplyst, at borgmester  Bent  Rasmussen er  

 medlem af bestyrelsen og repræsentantskabet for Boligselskabet Lejerbo, af  

 hvilket Boligselskabet Lejerbo, Kolding, er et datterselskab.
Der er tale om  

 to selvstændige selskaber, der dog blandt andet ifølge en overenskomst har et  

 udstrakt samarbejde.
Borgmester  Bent  Rasmussen er valgt til bestyrelsen for Boligselskabet  

 Lejerbo af repræsentantskabet på et tidspunkt, hvor  Bent  Rasmussen var  

 udpeget af Kolding byråd som medlem af repræsentantskabet.
Borgmesterens  

 nuværende medlemskab af repræsentantskabet er imidlertid alene et udslag af,  

 at medlemmerne af selskabets bestyrelse automatisk er medlemmer af  

 repræsentantskabet.
Kolding byråd har således udpeget et andet byrådsmedlem  

 som kommunens repræsentant i repræsentantskabet.
Tilsynsrådet har som begrundelse for at anse borgmester Bent Rasmussen for  

 inhabil ved den pågældende sags behandling i byrådet bl.a. udtalt følgende:  

 Borgmester  Bent  Rasmussen er efter tilsynsrådets opfattelse som medlem af  

 boligselskabets bestyrelse valgt til at varetage selskabets interesser.
Da  

 lokalplanforslaget for Terrasseparken efter det oplyste har til formål at  

 give mulighed for at færdiggøre bebyggelsen (som lejerboliger) på et areal,  

 der tilhører Boligselskabet Lejerbo, må sagen anses for at være af væsentlig  

 betydning for boligselskabet.
 Borgmesteren har som bestyrelsesmedlem efter tilsynsrådets opfattelse et  

 sådant forhold til boligselskabet, for hvilket lokalplanforslaget er af  

 væsentlig betydning, at det ud fra en generel vurdering ikke kan udelukke en  

 vis tvivl om, at han ikke har kunnet behandle sagen uden at tilgodese  

 interesser, der ligger uden for kommunens.
 På denne baggrund finder tilsynsrådet, at borgmester  Bent  Rasmussen på  

 grund af inhabilitet ikke burde have deltaget i byrådets forhandling og  

 afstemning om lokalplanforslaget for Terrasseparken .
I denne anledning skal indenrigsministeriet udtale, at formålet med  

 inhabilitetsreglerne i den kommunale styrelseslovs § 14 dels er at sikre, at  

 den enkelte sag behandles korrekt, dels at sikre offentlighedens tillid til  

 de afgørelser, som træffes af kommunalbestyrelsen.
Styrelseslovens § 14  

 indeholder imidlertid ingen nærmere angivelse af, hvornår et medlem må anses  

 for inhabil.
Dette spørgsmål må således afgøres i overensstemmelse med de  

 almindelige anerkendte forvaltningsretlige grundsætninger om inhabilitet.
Et  

 kommunalbestyrelsesmedlem vil herefter være inhabil, hvis det i det konkrete  

 tilfælde ud fra samtlige foreliggende omstændigheder må antages, at der hos  

 medlemmet foreligger en uvedkommende interesse i sagen af en sådan art og  

 styrke - d.v.s. en væsentlig uvedkommende interesse, at det ud fra en generel  

 vurdering må befrygtes, at den pågældende vil lade sig påvirke heraf.
For så vidt angår den konkrete sag bemærkes, at Boligselskabet Lejerbo -  

 når dette forhold til Boligselskabet Lejerbo, Kolding tages i betragtning -  

 må antages at have en væsentlig interesse i, at datterselskabet får mulighed  

 for at opføre boliger på et areal, der er erhvervet med henblik på  

 bebyggelse.
Da  Bent  Rasmussen er valgt til Boligselskabet Lejerbos  

 bestyrelse for at varetage boligselskabets og ikke kommunens interesser, må  

 det ud fra en generel vurdering frygtes, at han ved sin stillingtagen til  

 sager, der har betydning for boligselskabet, vil varetage selskabets  

 interesser.
 På denne baggrund kan indenrigsministeriet tilslutte sig tilsynsrådets  

 udtalelse, hvorefter borgmester  Bent  Rasmussen var inhabil ved byrådets  

 forhandling og afstemning om det omhandlede lokalplanforslag.
