I § 23, stk. 1 i kgl. anordning af 10. december 1927 angående kirkegårde  

 er det fastsat, at ligflytning kun må finde sted efter forud indhentet  

 tilladelse fra kirkeministeriet i hvert enkelt tilfælde.
Eventuel tilladelse  

 meddeles, efter at ministeriet har indhentet en erklæring fra  

 sundhedsstyrelsen, og ligflytning finder kun sted i den koldere årstid fra 1.  

 oktober til 1. maj og under iagttagelse af en række hygiejniske  

 forholdsregler.
Foruden de rent sundhedsmæssige krav, der må iagttages ved en ligflytning,  

 må der efter ministeriets opfattelse tages et særligt hensyn til bevarelsen  

 af gravfreden.
Det har vist sig ved en i ministeriet foretagen opgørelse, at  

 antallet af andragender om tilladelse til ligflytning er steget overordentlig  

 stærkt i de sidste år, og ministeriet har derfor fundet det nødvendigt at  

 begrænse tilladelserne, således at disse kun gives i ganske særlige tilfælde,  

 f.eks. hvor et gravsted ikke har kunnet fornyes, eller hvor det skyldes en  

 fejltagelse, at vedkommende er blevet begravet i gravstedet el.lign.,  

 hvorimod omstændigheder, der vedrører de efterlevendes forhold, f.eks. ændret  

 bopæl, yderligere dødsfald eller andre forandringer i familien, ikke vil  

 kunne komme i betragtning.
Med hensyn til flytning af urner, der er nedsat på kirkegårde, er det også  

 nødvendigt i hvert enkelt tilfælde at indhente tilladelse til flytning hos  

 ministeriet, og man vil ved afgørelsen af disse sager følge lignende  

 retningslinier som ovenfor anført med hensyn til ligflytninger, dog at  

 tilladelse vil kunne forventes giver i noget større omfang, hvorved det også  

 tages i betragtning, at der ikke foreligger sundhedsmæssige betænkeligheder  

 ved at flytte urner.
Desuden vil det være af betydning, hvilket materiale den  

 nedsatte urne er fremstillet af, da den, hvor materialet har været  

 forgængeligt, i løbet af få år er opløst og asken indgået i en sådan  

 forbindelse med jorden, at det ikke vil være muligt at påvise rester af den,  

 således at en flytning allerede af denne grund er umulig.
Ved andragendets  

 indsendelse til ministeriet må det derfor oplyses, af hvilket materiale den  

 nedsatte urne har været fremstillet.
Med hensyn til indretning af private familiegravsteder eller gravplads for  

 en enkelt person udenfor kirkegårdene bemærkes, at der ligeledes i hvert  

 enkelt tilfælde må indhentes tilladelse hertil hos kirkeministeriet, og at en  

 sådan tilladelse kun kan forventes givet aldeles undtagelsesvis, når særlig  

 stærke grunde taler for at imødekomme andragendet.
Eventuel tilladelse  

 meddeles ved en kgl. bevilling ad mandatum mod sædvanligt gebyr, og der er  

 til bevillingen knyttet det vilkår, at der på arealet tinglyses en  

 deklaration bl.a. om fredning og vedligeholdelse af arealet med hegn og  

 eventuelle mindesmærker, om underkastelse af provstesyn hvert 3. år og om  

 forbehold af det offentliges ret til at forlange begravelsespladsen nedlagt,  

 når dette i tidens løb af sanitære eller andre grunde måtte anses nødvendigt.  

 Endelig skal arealet inden dets første benyttelse indvies af sognepræsten.
Det fremgår af samtlige ovenfor nævnte vilkår for bevillinger til  

 indrettelse af private begravelsespladser, at sådanne begravelsespladser må  

 betragtes som rene undtagelser, og efter den af ministeriet fulgte praksis er  

 sådanne bevillinger også kun sjældent blevet givet.
Men da der også på dette  

 område spores en stigning i antallet af andragender, og da ministeriet i høj  

 grad må lægge vægt på den betragtning, at det naturlige er, at de afdøde  

 begraves på de for alle bestemte fælles begravelsespladser, er man sindet  

 også her i fremtiden yderligere at indskrænke antallet af bevillinger.
 Det fornødne antal eksemplarer af nærværende cirkulære vedlægges til  

 omdeling blandt provstiudvalgene og samtlige kirkegårdsbestyrelser i stiftet.
 Kirkeministeriet, den 30. april 1949.
 Frede Nielsen.
 /Louis Petersen.
