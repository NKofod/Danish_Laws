En socialforvaltning fandtes ikke at have været afskåret fra at optage  

 spørgsmålet om hjælp efter bistandslovens § 48, stk. 3, til husleje til  

 fornyet overvejelse.
Der fandtes endvidere ikke grundlag for at tilsidesætte  

 forvaltningens afgørelse om at bringe den omhandlede hjælp til ophør.  

 Ankestyrelsen fandt imidlertid, at der til afgørelsen burde have været  

 knyttet en efter omstændighederne rimelig overgangsordning med nedtrapning af  

 den hidtil ydede hjælp.
 Under hensyn til karakteren af den omhandlede hjælp fandtes  

 nedtrapningsperioden passende at kunne fastsættes til 5 år, således at  

 hjælpen skulle nedsættes med 1/5 for hvert år fra 1. januar 1985 at regne.
 REDEGØRELSE FOR SAGEN:
 En gift ansøger fik i 1965 sammen med sin familie tildelt en lejlighed i  

 et boligkompleks for handicappede, idet ansøgerens hustru året forinden var  

 blevet total lam i krop, arme og ben.
Ansøgerens hustru modtog som følge af sin lidelse højeste invalidepension  

 og plejetillæg samt pension fra en privat pensionskasse.
Hertil kom hjælp  

 efter bistandslovens § 48, stk. 3, til dækning af nødvendige merudgifter til  

 bl.a. husassistent, sygeplejeartikler, apotekervarer, teleforabonnement, samt  

 indtil udgangen af december 1984 en del af huslejen.
Sidstnævnte begrænsning  

 skyldtes, at socialforvaltningen i september 1984 tog spørgsmålet om hjælp  

 efter bistandslovens § 48, stk. 3, til husleje op til fornyet overvejelse.
Pr. 1. september 1984 udgjorde den månedlige husleje 4.611 kr. excl.  

 varme, og heraf udgjorde ansøgerens andel ca. 600 kr., hvilket den havde  

 gjort siden 1. april 1976. For socialforvaltningen forelå oplysninger om  

 ansøgerens socialindkomst for 1984 og 1985 tillige med oplysninger om  

 ansøgerens skattepligtige formue.
I formuen indgik en villa, som ansøgeren  

 havde udlejet siden flytningen i 1965.
 AFGØRELSEN, DER KLAGES OVER:
Socialforvaltningen besluttede at standse udbetalingen af hjælp til  

 husleje efter bistandslovens § 48, stk. 3, med udgangen af december 1984.  

 Forvaltningen begrundede sin afgørelse med, at ansøgeren ikke fandtes at have  

 merudgifter til bolig, set i forhold til ansøgerens tidligere boligforhold og  

 de boligforhold, der måtte anses for almindelige for husstande med indkomster  

 som ansøgerens.
Forvaltningen lagde herved særligt vægt på, at der ikke efter  

 lov om boligstøtte kunne ydes ansøgeren boligstøtte som følge af hans  

 indkomstforhold og forholdene iøvrigt.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandsloven, § 48, stk. 3.
 ANKESTYRELSENS AFGØRELSE:
 Ankestyrelsen finder ikke, at socialforvaltningen har været afskåret fra  

 at optage spørgsmålet om hjælp efter bistandslovens § 48, stk. 3, til husleje  

 til fornyet overvejelse.
 Ankestyrelsen finder endvidere ikke grundlag for at tilsidesætte  

 forvaltningens afgørelse om at bringe den omhandlede hjælp til ophør.
 Ankestyrelsen finder imidlertid, at der til forvaltningens afgørelse burde  

 have været knyttet en efter omstændighederne rimelig overgangsordning med  

 nedtrapning af den hidtil ydede hjælp.
 Under hensyn til karakteren af den omhandlede hjælp finder ankestyrelsen,  

 at nedtrapningsperioden passende kan fastsættes til 5 år, således at hjælpen  

 nedsættes med 1/5 for hvert år fra 1. januar 1985 at regne.
