Fremsat den 20. oktober 1998 af  

 Anne Baastrup (SF), Birthe Rønn Hornbech (V),  

 Bendt Bendtsen (KF), Peter Skaarup (DF),  

 Frank Aaen (EL),  

 Tom Behnke (FP) og Jann Sjursen (KRF) Forslag til folketingsbeslutning om ændring af forsikringsaftaleloven Folketinget pålægger justitsministeren at  

 nedsætte et udvalg, der skal udarbejde forslag til ændringer af  

 forsikringsaftaleloven med henblik på en præcisering af de  

 regler, der vedrører forsikringsselskabernes ansvar, for så vidt  

 angår ulykkesforsikringer og sygeforsikringer, jf.  

 forsikringsaftalelovens kap.
IV.
Med lovændringen bør det enten  

 i forsikringsaftaleloven præciseres, at forsikringsselskabet skal  

 bære risikoen for sygdomme, der endeligt er diagnosticeret i  

 forsikringstiden, selv om sygdommen er opstået og de første  

 symptomer har vist sig før forsikringens tegning, eller andre  

 alternative løsninger, der sikrer større klarhed over, hvilken  

 forsikringsdækning der ydes.
 Forslag om ændring af forsikringsaftaleloven i  

 overensstemmelse med ovenstående skal kunne fremsættes i  

 folketingsåret 1999-2000.
 Det foreslåede udvalg skal endvidere gennemgå  

 forsikringsaftaleloven generelt med henblik på en samlet revision.  

 Udvalget forventes at kunne afslutte den del af arbejdet inden år  

 2002.
Bemærkninger til forslaget Indtræder en ulykke eller en sygdom, som er omfattet  

 af forsikringsaftalen, i forsikringstiden, hæfter forsikringsselskabet  

 også for sådanne skadelige følger, som først viser  

 sig senere, jf. forsikringsaftalelovens § 120.
Denne bestemmelse er nu blevet fortolket således af  

 Højesteret i en dom af 29. juni 1998, at forsikringstager ikke er  

 dækket mod en konkret angivet sygdom   sklerose   på trods af, at  

 hun havde givet fuldstændige oplysninger til brug for  

 forsikringstegningen, og at der på det tidspunkt ikke var  

 diagnosticeret sklerose.
Forsikringstagers problem var, at en  

 speciallægeerklæring, der i forbindelse med forsikringstegningen  

 i 1979 eksplicit frifandt forsikringstager for mistanke om sklerose, i  

 forbindelse med domsforhandlingen blev underkendt af en lægelig  

 specialist.
Eller sagt med andre ord: Risikoen for en forkert  

 speciallægeerklæring påhvilede forsikringstager.
Scleroseforeningen har i sin kritik af dommen  

 påpeget, at det forekommer urimeligt, at forsikringsselskabet på  

 denne måde kan unddrage sig den aftalte forpligtelse til at udbetale  

 forsikringssummen, idet foreningen finder, at forsikringsaftalen bør  

 dække skadelige følger, når endelig diagnose først  

 er stillet i forsikringstiden, altså i selskabets  

 hæftelsesperiode.
Foreningen foreslår med andre ord, at der skal  

 indføres et egentligt diagnoseprincip.
Det betyder, at sygdomme, der er opstået før  

 forsikringstiden, men diagnosticeret i forsikringstiden, skal være  

 omfattet af forsikringen.
Sygdomme konstateret før forsikringstiden,  

 men først diagnosticeret efter, vil således være omfattet.  

 Omvendt vil sygdomme opstået i forsikringstiden, men først  

 diagnosticeret efter dennes ophør, ikke være omfattet.
 Herved ville man opnå at få et klart og  

 gennemskueligt princip, som ville vanskeliggøre  

 forsikringsselskabernes mulighed for at undlade at udbetale forsikringen.
Imidlertid kan en ændring af forsikringsaftaleloven  

 forårsaget af en enkelt dom få vidtrækkende konsekvenser  

 for andre forsikringssituationer.
Lektor Ivan Sørensen,  

 Københavns Universitet, har derfor over for Folketingets Retsudvalg  

 foreslået som et mindre indgribende skridt, at man modificerer  

 forsikringsbetingelserne, for så vidt angår sygdommen sklerose,  

 således at diagnoseprincippet kunne indføres her.
 Rådet for Dansk Forsikring og Pension har  

 søgt at tage denne idé op, idet rådet overvejer en  

 henstilling til rådets medlemmer, hvor det præciseres, hvorledes  

 anmeldte skader af denne type bør behandles.
 Problemet med lektor Ivan Sørensens forslag er, at  

 denne ordning ikke vil omfatte eventuelle udenlandske forsikringsselskaber.  

 Problemet med den ordning, Rådet for Dansk Forsikring og Pension  

 overvejer, er, ud over at også dette forslag kun vedrører danske  

 selskaber, at det kun er en henstilling, som det enkelte selskab ikke vil  

 være forpligtet til at følge.
Forsikringsaftaleloven er en gammel lov, som har en lang  

 række principper, der er godt indarbejdet i domspraksis.
Det er derfor  

 vanskeligt at lave konkrete ændringer, uden af disse får  

 afsmittende virkning på andre områder.
Forslagsstillerne er  

 derfor veget tilbage fra at foreslå en konkret ændring, men er i  

 stedet indstillet på, at de rejste problemer løses på  

 anden vis.
Omvendt er det forslagsstillernes opfattelse, at der er en  

 lang række problemer i forsikringsaftaleloven, som efter nutidig  

 retsopfattelse må siges at være forældet.
Forslagsstillerne  

 har således erfaret, at reglerne om forældelse i lovens § 29 ikke  

 fungerer tilfredsstillende i praksis.
Især skulle de volde problemer i  

 personskadesager.
Endvidere kan det nævnes, at selskabets  

 renteforpligtelse i lovens § 24 er utidssvarende, at reglerne om  

 præmiens betaling ikke har fungeret i mange år, og at der  

 på dette område mangler nogle sikre retsgarantier for  

 forbrugerne.
Et problem er det også, at der ikke findes regler, der  

 regulerer de mange gruppeforsikringer, idet de ikke eksisterede, da den  

 gældende lov blev vedtaget.
Endvidere trænger reglerne om  

 urigtige risikooplysninger efter forslagsstillernes opfattelse til et  

 grundigt eftersyn, jf. at disse ofte er genstand for omtale/kritik i  

 medierne.
Reglerne om forbrugernes generelle fortrydelsesret bør bedre  

 indarbejdes i loven.
Samtidig bør det undersøges, om der er  

 mulighed for at forhindre, at selskaberne formulerer sig ud af lovens  

 præceptive regler, ligesom det bør overvejes, om der bør  

 optages særlige regler for forbrugere og erhvervsdrivende.
 Forslagsstillerne har derfor foreslået, at udvalget  

 skal gennemføre en generel revision af forsikringsaftaleloven.
Forslagsstillerne lægger endelig vægt  

 på, at udvalget får en bred sammensætning, hvor også  

 brugerne får en central placering.
I den forbindelse finder  

 forslagsstillerne det naturligt, at der bliver plads til Scleroseforeningen,  

 som på grund af det sygdomsmønster, netop denne sygdom har, er i  

 besiddelse af erfaringer med de problemer, man som forsikringstager ofte  

 løber ind i.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ændring af  

 forsikringsaftaleloven.
(Beslutningsforslag nr.
B 12).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
