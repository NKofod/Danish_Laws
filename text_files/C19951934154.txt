(Til samtlige kommuner, amtskommuner,  

 krisecentre og § 105-institutioner) Efter opfordring fra Børnerådet iværksatte Socialministeriet før  

 sommerferien en undersøgelse af forholdene for børn på krisecentre og øvrige  

 institutioner indenfor § 105-området, der modtager kvinder og eventuelle  

 medfølgende børn.
 Målet for undersøgelsen var bl.a. at få belyst, hvor mange børn, der er på  

 krisecentre, hvor længe de er på centrene, hvorledes de fysiske og  

 personalemæssige ressourcer til børnene er og hvorledes kontakten fra  

 centrene til kommunen er.
I alt 51 krisecentre indgik i undersøgelsen.
En fjerdedel af disse ligger  

 i Københavns kommune.
De øvrige centre er jævnt fordelt på det øvrige land.  

 Ca. 1/3 drives og finansieres som institutioner efter bistandslovens § 105 og  

 er fortrinsvis beliggende i Københavns kommune.
 Resultaterne af undersøgelsen er sammenfattet i Socialministeriets rapport  

 af september 1995 om »Børn på krisecentre«.
 Rapporten viser, at mange børn på krisecentre reelt er uden nogen form for  

 pædagogisk tilsyn og at der er behov for særlige aktiviteter for børnene,  

 herunder særligt personale til at tage sig af børnene.
Der er fra forskellige sider kommet forslag til forbedring af situationen  

 for børn på krisecentre.
Disse forslag samt de problemstillinger, rapporten  

 rejser, er drøftet med repræsentanter for krisecentrene, de kommunale parter  

 og Sammenslutningen af § 105-institutioner i Danmark.
 På baggrund af disse drøftelser, skal Socialministeriet henlede  

 opmærksomheden på følgende:
I.
Adgangen til at indgå aftale.
I lov nr. 86 af 8. februar 1995 om styrkelse af bistandslovens  

 bestemmelser om socialt udstødte blev det tydeliggjort, at kvindekrisecentre  

 kan drives efter bistandslovens § 105. Af den i forbindelse med lovændringen  

 udsendte vejledning nr. 43 af 31. marts 1995 fremgår det da også, at  

 personkredsen for § 105- institutionernes tilbud omfatter »personer, der  

 ikke kan eller vil opholde sig i egen bolig som følge af vold eller trusler  

 om vold og deres eventuelle børn« (kap.
II) og at institutionernes  

 opgaver er omsorg og pleje, rådgivning og vejledning, aktiverende  

 foranstaltninger, fritids- og kulturelle aktiviteter m.m. (kap.
IV).
Den ovenfor nævnte ændring af regelsættet på § 105-området og den i  

 forbindelse hermed udsendte vejledning danner rammerne for opfyldelse af §  

 105-institutionernes forpligtelser.
Når målgruppen for § 105-institutionerne  

 også kan omfatte medfølgende børn følger det implicit, at det ligger indenfor  

 rammerne af institutionernes forpligtelser, at de har de nødvendige  

 personale- og lokalemæssige forhold til at klare opgaverne i forbindelse  

 hermed.
Ved lov nr. 86. af 8. februar 1995 blev der samtidig tilvejebragt hjemmel  

 for, at amtsrådet ud over selv at kunne drive § 105- institutioner eller  

 indgå driftsoverenskomst med selvejende institutioner herom også kan træffe  

 andre aftaler med selvejende institutioner.
Dette medfører, at det beløb,  

 amtsrådet inden for rammerne af sådanne aftaler måtte yde til driften, er  

 refusionsberettiget efter de regler, der gælder for finansiering af §  

 105-institutioner.
Der er således ved lovændringen åbnet op for, at et kvindekrisecenter, der  

 ikke ønsker at indgå egentlig overenskomst om drift efter bistandslovens §  

 105, kan forhandle med amtsrådet om indgåelse af en aftale om tilskud til  

 driften.
I følge bemærkningerne til loven kan denne aftale f.eks. dreje sig  

 om økonomiske tilskud, personale og lokaler.
 Socialministeriet skal opfordre til, at amt, krisecenter og  

 beliggenhedskommune indgår i en drøftelse om de problemer, der måtte være i  

 relation til, at krisecentrets funktioner og opgaver også dækker eventuelle  

 medfølgende børn.
II.
Pulje til aktiviteter for børn på krisecentre m.v.
I forbindelse med udmøntningen af satsreguleringspuljen for 1996 er der  

 afsat 10 mill. kr. i 1996, 1997, 1998 og 1999 til en pulje til aktiviteter  

 for børn på krisecentre m.v.
Beløbene er afsat på baggrund af  

 Socialministeriets rapport om forholdene for børn på krisecentre, som viser,  

 at mange børn på krisecentre reelt er uden nogen form for pædagogisk tilsyn  

 og at der er behov for særlige aktiviteter for børnene, herunder særligt  

 personale til at tage sig af børnene.
 Socialministeriet vil efter drøftelse med de kommunale parter udmelde  

 kriterierne for anvendelse af puljen.
III.
Præsicering af kommunalbestyrelsens tilsynsforpligtelse efter  

 bistandslovens § 32.
 Bistandslovens § 32, stk.1, fastslår en tilsynsforpligtelse for  

 kommunalbestyrelsen, der betyder, at kommunalbestyrelsen løbende må vurdere  

 de forhold, der har betydning for børn og unges vilkår i kommunen.
 Tilsynsforpligtelsen har såvel en generel som en konkret karakter.
Den generelle tilsynspligt omfatter alle forhold, der har betydning for  

 børn og unges livsbetingelser i lokalområdet.
For at kunne opfylde denne  

 forpligtelse er det vigtigt, at kommunen samarbejder ikke blot mellem de  

 enkelte forvaltninger i kommunen, men også med andre offentlige myndigheder,  

 fx. embedslægen.
Et samarbejde med private organisationer og foreninger vil  

 også være nødvendigt for, at kommunalbestyrelsen kan danne sig et overblik  

 over tilbuddene til børn og unge i kommunen.
Dette er især vigtigt af hensyn  

 til mulighederne for en tidlig forebyggende indsats.
 Den konkrete tilsynspligt forpligter kommunalbestyrelsen til specielt at  

 være opmærksom på omstændigheder, der giver formodning for, at børn og unge  

 har behov for individuel støtte.
 Kommunalbestyrelsen er således forpligtet til at yde  

 forældremyndighedsindehaveren eller andre, der faktisk sørger for et barn  

 eller en ung, rådgivning og støtte, når barnet eller den unge har  

 vanskeligheder i forhold til sine omgivelser eller i øvrigt lever under  

 utilfredsstillende forhold, jf. § 32, stk. 2.
 Kommunalbestyrelsens forpligtelse til at føre tilsyn omfatter alle børn og  

 unge, der har ophold i kommunen og dermed også børn og unge på krisecentre.  

 Kommunalbestyrelsen skal således vurdere, om der kan være brug for at  

 iværksætte hjælpeforanstaltninger for barnet og familien.
 Socialministeriet skal derfor opfordre til, at kommunalbestyrelsen tager  

 kontakt til og løbende holder sig orienteret om forholdene for børn, der  

 opholder sig på de i kommunen beliggende krisecentre, såvel de offentligt som  

 de privat drevne med henblik på, at den relevante støtte kan tilbydes på det  

 tidligst mulige tidspunkt til barnet og familien.
