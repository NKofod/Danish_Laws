Cirkulære om genoptagelse af  

 skatteansættelsen for selskaber, der har givet medarbejdere ret til at  

 erhverve aktier til favørkurs1)   2) 1. Baggrund for genoptagelsescirkulæret Højesteret har i SKM2002.571.HR underkendt Skatteministeriets  

 praksis med at nægte selskaber fradrag for tab i forbindelse med  

 udstedelse af tegningsretter til favørkurs til medarbejdere som led i  

 en medarbejderaktieordning efter ligningslovens § 7 A.
 Højesteret finder, at selskabet er det retssubjekt,  

 der blev forpligtet over for medarbejderne ved ordningen, og som led det tab,  

 der opstod ved, at aktierne blev erhvervet af medarbejderne til  

 favørkurs.
 Selskaber har efter Højesterets dom fradrag for  

 udgiften efter statsskattelovens § 6, stk. 1, litra a.
2. Skattepligtige omfattet af genoptagelsescirkulæret -	Selskaber, der har udstedt tegningsretter med ret til tegning af  

 aktier til favørkurs, og som har tildelt disse til selskabets egne  

 medarbejdere.
 -	Selskaber, der har udstedt tegningsretter eller køberetter til  

 favørkurs til medarbejdere i selskabets datter- eller  

 datterdatterselskaber, som led i en medarbejderaktieordning efter  

 ligningslovens § 7 A.
Efter praksis har der i relation til  

 medarbejderaktieordninger omfattet af ligningslovens § 7A været en  

 særlig definition af selskabets ansatte.
Denne praksis er nu  

 lovfæstet i ligningslovens § 7A, stk. 2, hvor det er  

 fastslået, at til ansatte i et selskab medregnes også ansatte i  

 dette selskabs datter- og datterdatterselskaber.
Denne særlige  

 definition af de ansatte i et selskab er i forbindelse med  

 højesteretsdommen blevet fortolket, således at den også  

 får betydning i forhold til selskabets fradragsmulighed.
Dvs. at  

 selskabet via denne særlige definition får ret til fradrag efter  

 statsskattelovens § 6, stk. 1, litra a, også for så  

 vidt angår ansatte i datter- og datterdatterselskaber.
På den  

 baggrund giver cirkulæret også adgang til genoptagelse for  

 selskaber, der har tildelt tegningsretter eller køberetter med ret til  

 tegning eller til køb af aktier til favørkurs til medarbejdere  

 i selskabets datter- og datterdatterselskaber, såfremt dette er sket  

 som led i en medarbejderaktieordning efter ligningslovens § 7A.
3. Udgifter omfattet af genoptagelsescirkulæret De udgifter, der er omfattet af  

 genoptagelsescirkulæret, er forskellen mellem markedsværdien og  

 den favørpris, hvortil aktierne er tegnet.
 Markedskursen skal opgøres på tidspunktet for  

 tegningsfristens ophør, såfremt kapitaludvidelsen sker med  

 forbehold for overtegning.
Såfremt der ikke er taget forbehold for overtegning,  

 skal markedskursen opgøres på tidspunktet for tegningen.
Kendes  

 tegningstidspunktet ikke, kan en gennemsnitskurs for tegningsperioden som  

 hovedregel anerkendes.
4. Indkomstår omfattet af genoptagelsescirkulæret Skatteåret 1995/96 var til prøvelse i  

 ovennævnte dom.
Genoptagelsescirkulæret gælder derfor for  

 skatteansættelser fra og med skatteåret 1995/96, jf.  

 skattestyrelseslovens § 35, stk. 1, nr. 7. Skatteåret 1995/96  

 dækker indkomståret 1994.
 For selskaber med bagudforskudt indkomstår vil  

 indkomståret 1994 som det tidligste omfatte perioden 2. april 1993 - 1.  

 april 1994 og som det seneste ved et fremadforskudt indkomstår perioden  

 1. april 1994 - 31. marts 1995.
5. Regler for genoptagelse I henhold til skattestyrelseslovens § 34,  

 stk. 2, kan der ske genoptagelse, hvis anmodning herom fremsættes  

 inden 3 år fra udløbet af det pågældende  

 indkomstår.
Er den skattepligtiges indkomstår ikke sammenfaldende  

 med kalenderåret, regnes fristen fra udløbet af det år,  

 som indkomståret træder i stedet for, jf. skattestyrelseslovens  

 § 34, stk. 5.
6. Regler for ekstraordinær genoptagelse Hvis fristen i skattestyrelseslovens § 34,  

 stk. 2, er udløbet, kan der i henhold til skattestyrelseslovens  

 § 35, stk. 1, nr. 7, endvidere efter anmodning ske  

 ekstraordinær genoptagelse fra og med det indkomstår, der har  

 været til prøvelse, eller fra og med det indkomstår, der  

 er påbegyndt, men endnu ikke udløbet 5 år forud for  

 underkendelse af praksis.
Det vil i det pågældende tilfælde  

 sige for skatteansættelser for indkomståret 1994 eller senere  

 indkomstår, hvor genoptagelse ikke kan ske efter punkt 5.
Ekstraordinær genoptagelse kan dog kun ske, hvis den  

 indebærer en indkomstændring på mindst kr. 5.000 for det  

 enkelte indkomstår jf. skattestyrelseslovens § 35, stk. 2 Anmodning om ekstraordinær genoptagelse skal  

 fremsættes under iagttagelse af fristbestemmelsen i  

 skattestyrelseslovens § 35, stk. 3, det vil sige inden rimelig tid  

 efter det tidspunkt, hvor den skattepligtige har erhvervet kendskab til de  

 omstændigheder, der begrunder genoptagelsen.
Hvad der forstås ved  

 rimelig tid beror på en konkret vurdering, men det vil normalt  

 være 6 måneder, jf. »Processuelle regler på ToldSkats  

 område 2002«, afsnit G.3.2.1 om reaktionsfrist, jf.
SSL § 35,  

 stk. 3.
7. Kompetent myndighed En anmodning om genoptagelse efter punkterne 5 og 6  

 indgives til den skatteansættende myndighed, jf. skattestyrelseslovens  

 § 35, stk. 4.
8. Ophævelsestidspunkt Cirkulæret bortfalder med udgangen af 2003.
Told- og Skattestyrelsen, den 20. januar  

 2003 Ole Kjær /Jørgen Egelund 1)   I Told- og  

 Skattestyrelsens interne nummerrække har cirkulæret 2003-03.
2)   Forskriften blev den 7.  

 februar 2003 offentliggjort i det elektroniske Ministerialtidende og i  

 Retsinformation med følgende fejl, men er pr. 13. februar 2003 rettet.  

 Den trykte forskrift er i overensstemmelse hermed.
Rettelsen er sket på  

 grund af fejl i: Overskriften »Cirkulære om baggrund for  

 genoptagelsescirkulæret« rettes til »Cirkulære om genoptagelse af  

 skatteansættelsen for selskaber, der har givet medarbejdere ret til at  

 erhverve aktier til favørkurs«.
Over første afsnit  

 indsættes en overskrift »1. Baggrund for  

 genoptagelsescirkulæret«, de andre overskrifter i de øvrige  

 afsnit ændrer herefter nummer fra »1.-5.« til »2.-6.«.
