(Til samtlige rektorer for gymnasier og  

 2-årige hf-kurser) Fagkonsulenten i musik har udarbejdet nedenstående retningslinier for  

 frivillig musik (jfr. undervisningsvejledningen for gymnasieskolen (1971) og  

 hf-bekendtgørelsens § 4 stk. 9). Rektor anmodes om at gøre musiklærerne  

 bekendt med denne skrivelse.
 P.d.v.
Johs.
Nymark Jensen undervisningsinspektør Om frivillig musik Den frivillige musikundervisning er en naturlig videreførelse af det punkt  

 i bekendtgørelsen for faget som omhandler aktiv  musikudøvelse.
Når  

 bekendtgørelsen lægger så stor vægt på denne del af den skemabundne  

 undervisning, er det fordi de to andre undervisningsområder, som giver  

 eleverne en forståelse af musik som socialt kulturfænomen og en viden om  

 musikalsk-æstetiske forhold, ikke i sig selv fører dem ud af en passiv  

 forbrugerrolle; det har den aktive musikudøvelse derimod mulighed for.
 Den frivillige musikundervisning bør fungere som overbygning på den  

 skemabundne undervisning, og til dels også som et supplement til de kommunale  

 musikskolers undervisning og andre tilbud om aktiv musikudøvelser der gives  

 til elever i folkeskolealderen.
Det er væsentligt at holde sig for øje, at undervisningen principielt skal  

 gives inden for områder, som unge i denne aldersklasse ikke får tilbudt uden  

 for skolen, d.v.s. at korsang, orkesterspil og gruppesammenspil er de typiske  

 områder, men andre aktiviteter er naturligvis ikke udelukket, idet tilbuddet  

 bør være så alsidigt som muligt.
Det skal dog understreges at den frivillige  

 musikundervisnings timer ikke kan bruges til individuel  

 instrumentalundervisning.
