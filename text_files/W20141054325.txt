Offererstatningslovens § 10 - for sen eller manglende politianmeldelse, nævnets j.nr. 14-520-04610 Ansøger blev på vej hjem fra byen den 13-02-2014 overfaldet med slag og spark samt blev væltet omkuld.
Ansøger blev den 16-02-2014 fundet i sit hjem af sin veninde, hvorefter han blev bragt til hospitalet og indlagt på intensiv afdeling i 5-6 dage.
I forbindelse med indlæggelsen den 16-02-2014 oplyste ansøger til politiet, at han ikke ønskede at anmelde overfaldet.
Ansøger huskede efterfølgende ikke denne samtale.
Ansøger rettede henvendelse til politiet den 18-02-2014, hvor han gjorde opmærksom på, at han ønskede at tale med politiet om sagen, og den 21-02-2014 blev ansøger afhørt, og han anmeldte her overfaldet til politiet.
Han var på det tidspunkt stadig indlagt på hospitalet.
Nævnet besluttede at dispensere fra betingelsen i offererstatningslovens § 10, stk. 1, om politianmeldelse inden 72 timer.
Nævnet fandt, at ansøger fra tilskadekomsten den 13-02-2014 til han blev fundet af sin veninde den 16-02-2014 måtte anses for at have været ude af stand til at indgive politianmeldelse på grund af bevidstløshed/alvorlig skade.
Nævnet besluttede endvidere ikke at lade det komme ansøger til skade, at han den 16-02-2014 efter at være kørt i ambulance til hospitalet, hvor han straks blev indlagt på intensiv afdeling i 5-6 dage, ikke ønskede/var i stand til at indgive politianmeldelse, hvorfor egentlig politianmeldelse først blev indgivet den 21-02-2014.
