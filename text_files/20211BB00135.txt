Fremsat den 1. marts 2022 af Lotte Rod (RV), Ellen Trane Nørby (V), Charlotte Broman Mølbæk (SF), Mai Mercado (KF) og Jens Henrik Thulesen Dahl (DF) Forslag til folketingsbeslutning om oprettelse af partnerskabet Sammen om Fritiden Folketinget pålægger regeringen hurtigst muligt at nedsætte partnerskabet Sammen om Fritiden, med henblik på at partnerskabet skal komme med anbefalinger for fritidspædagogikken inden udgangen af indeværende folketingsår.
Bemærkninger til forslaget Fritidspædagogikken skal igen stå i sin egen ret og ikke bare være noget, der kommer efter skolen.
Børn har brug for et fristed, hvor de ikke skal præstere, hvor de kan lege og eksperimentere, og hvor der er pædagogisk personale til at hjælpe børn ind i legen og åbne nye veje i legen.
I fritidspædagogikken kan børn øve sig i at mestre livet.
De skal ikke leve op til voksnes krav og mål.
 I april 2021 pålagde Folketinget regeringen at indkalde partierne til drøftelser om fritidspædagogikken senest primo september 2021, jf. forespørgsel F 23 af 16. april 2021. Det er på høje tid med handling, og forslagsstillerne pålægger derfor regeringen at nedsætte partnerskabet Sammen om Fritiden hurtigst muligt, således at partnerskabet kan nå at afholde møder og komme med anbefalinger inden udgangen af indeværende folketingsår.
Sammen om Fritiden er inspireret af Sammen om Skolen, og partnerskabet skal ledes af en styregruppe bestående af Lederforeningen, BUPL, FOA og KL og bør derudover rumme bl.a.
FOLA, Ungdomsringen, Danske Skoleelever og forskningsmiljøet på pædagoguddannelsen.
Partnerskabet bør række ud til DGI, DUF m.fl., når det gælder sammenhængen til foreningslivet.
 Ministeren skal sammen med de politiske partier og Sammen om Fritiden afholde en række temamøder i løbet af foråret, og inden udgangen af indeværende folketingsår skal Sammen om Fritiden aflevere anbefalinger for fritidspædagogikken, herunder om:
 Værksteder, materialer, dyr m.m. i sfo, fritidshjem og klub  Selvstændig og evt. samlet lovgivning  klubtilbud i alle kommuner  Pædagogisk ledelse  Forældrebetaling  Normeringer  Fritidspædagogikken i pædagoguddannelsen  Forskning  Sammenhæng mellem fritidsinstitutioner og foreningsliv  Økonomiske prioriteringer Skriftlig fremsættelse Lotte Rod (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af partnerskabet Sammen om Fritiden.
(Beslutningsforslag nr.
B 135) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
