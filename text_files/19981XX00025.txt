Skriftlig fremsættelse (8. oktober 1998) Justitsministeren (Frank Jensen):
 Herved tillader jeg mig for det høje Ting at  

 fremsætte:
 Forslag til lov om ændring af adoptionsloven  

 (international adoption).
(Lovforslag nr.
L 40).
Lovforslaget, der i det væsentlige er en  

 uændret genfremsættelse af lovforslag L 149 af 17. december 1997,  

 har til formål at gennemføre en revision af adoptionslovens  

 regler om adoption af udenlandske børn.
Lovforslaget bygger på  

 betænkning nr. 1338/1997 om international adoption, der er afgivet af  

 Justitsministeriets Adoptionsudvalg med højesteretsdommer Mogens  

 Hornslet som formand.
Med lovforslaget bliver reglerne om undersøgelse og  

 godkendelse af kommende adoptanter gjort mere tidssvarende.
Det er  

 således et vigtigt element i forslaget, at adoptanternes ønsker  

 skal sættes mere i centrum samtidig med, at myndighedernes  

 kontrolfunktion træder i baggrunden.
Forbedringen sker bl.a. gennem indførelsen af nye  

 regler om undersøgelse og godkendelse af adoptanter.
Der  

 indføres et faseopdelt undersøgelses- og  

 godkendelsesforløb, der indebærer, at det meget tidligt i  

 forløbet kan afklares, om ansøgerne opfylder de generelle  

 betingelser for at blive godkendt som adoptanter.
Er de generelle betingelser  

 ikke opfyldt, får ansøgerne det at vide med det samme.
Et andet led i det foreslåede nye  

 undersøgelsesforløb er et obligatorisk adoptionsforberedende  

 kursus for ansøgere, der ikke tidligere har adopteret et udenlandsk  

 barn.
Kurset skal hjælpe adoptanterne til i højere grad selv at  

 vurdere, om de har ressourcer til at adoptere et udenlandsk barn.
Derved  

 får behandlingen af ansøgninger om godkendelse som adoptant i  

 højere grad end i dag karakter af en dialog mellem ansøgerne og  

 myndighederne.
Inden ansøgerne kan blive godkendt som adoptanter,  

 skal det sikres, at de også efter en individuel vurdering kan anses for  

 egnede som adoptivforældre.
Denne individuelle vurdering vil  

 først finde sted, når det adoptionsforberedende kursus er  

 gennemført, og de ansøgere, der gennem kurset er blevet klar  

 over, at adoption ikke er noget for dem, selv har meldt fra.
På den  

 baggrund må det forventes, at der kun undtagelsesvis vil være  

 behov for efter en individuel vurdering af ansøgerne at give afslag  

 på godkendelse som adoptant.
 Lovforslaget lægger også op til en række  

 ændringer af adoptionsbekendtgørelsen, der gør  

 adoptionssystemet mere smidigt for adoptanterne.
Reglerne om aldersforskel mellem adoptanter og  

 adoptivbørn vil således blive gjort mere fleksible.
Det  

 gælder bl.a. med hensyn til adoption af større børn og  

 andre børn, som det kan være svært at finde adoptanter  

 til.
Det gælder endvidere i tilfælde, hvor den ene ansøger  

 overskrider den normale aldersgrænse på 40 år, mens den  

 anden ansøger er noget yngre.
Også reglerne om det antal børn, et par kan  

 adoptere, vil blive lempet.
Adoptanternes egen vurdering af deres ressourcer  

 bør også på dette område tillægges  

 større betydning.
Der bør derfor ikke på forhånd  

 sættes tal på, hvor mange børn et ansøgerpar kan  

 få lov at adoptere.
Endelig berører lovforslaget bl.a. reglerne om  

 godkendelse af de såkaldte matchingforslag, dvs. de udenlandske  

 myndigheders udvælgelse af et barn til godkendte adoptanter.
Det  

 foreslås, at kompetencen til at godkende sådanne forslag ikke som  

 i dag skal ligge hos de amtskommunale adoptionssamråd, men hos de  

 adoptionsformidlende organisationer.
Der lægges samtidig op til en  

 række væsentlige begrænsninger i denne kompetence.
F.eks.  

 skal der i tilfælde, hvor det ikke er åbenbart, at  

 matchingforslaget ligger inden for den meddelte godkendelse, som hidtil ske  

 forelæggelse for samrådene.
Det er også en  

 forudsætning, at Adoptionsnævnet, der foreslås gjort til  

 tilsynsmyndighed i forhold til organisationerne, er særligt  

 opmærksomt på matchingområdet.
Der er jo for nylig fremlagt statistiske oplysninger  

 på dette område, og de formidlende organisationers virksomhed har  

 været genstand for kritik i medierne.
Jeg har derfor overvejet  

 spørgsmålet om matching, men har - bl.a. i lyset af de  

 nævnte væsentlige begrænsninger i organisationernes  

 kompetence - valgt at opretholde forslaget.
Jeg er imidlertid meget  

 åben over for at drøfte spørgsmålet nærmere  

 under Folketingets behandling af lovforslaget.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til det  

 høje Tings velvillige behandling.
