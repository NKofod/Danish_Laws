Fremsat den 28. november 2002 af  

 miljøministeren (Hans Christian Schmidt) Forslag til Lov om ændring af lov om kemiske stoffer  

 og produkter1) (Revurdering af godkendelser m.v.) § 1 I lov om kemiske stoffer og produkter, jf. lovbekendtgørelse nr. 21  

 af 16. januar 1996, som senest ændret ved lov nr. 256 af 12. april  

 2000, foretages følgende ændringer:
 1. I § 33 indsættes efter stk. 4 som nye  

 stykker:
 »Stk. 5. En godkendelse af et plantebeskyttelsesmiddel, hvor  

 aktivstoffet endnu ikke er optaget på bilag I til Rådets direktiv  

 91/414/EØF, kan endvidere tages op til fornyet vurdering i  

 følgende situationer, selv om godkendelsen ikke er udløbet:
 1)	Når der i medfør af fødevarelovgivningen  

 fastsættes grænseværdier for restindhold af midlets  

 aktivstof i fødevarer og foderstoffer.
 2)	Når der er en begrundet formodning om, at restindholdet af  

 midlets aktivstof i fødevarer eller foderstoffer udgør en  

 risiko for menneskers eller dyrs sundhed.
 Stk. 6. En godkendelse af et bekæmpelsesmiddel tages  

 endvidere op til fornyet vurdering, selv om godkendelsen ikke er  

 udløbet, når det er nødvendigt for at gennemføre  

 ny EU-regulering.
Stk. 7. Kan godkendelsen ikke opretholdes i de i stk. 5  

 og 6 nævnte situationer, ændres eller tilbagekaldes denne helt  

 eller delvist efter en fastsat frist.« Stk. 5 bliver herefter stk. 8.
 2. I § 33, stk. 5, der bliver stk. 8,  

 tilføjes efter: »hvor godkendelsen bortfalder efter stk. 3 og 4«: »,  

 og hvor godkendelsen ændres eller tilbagekaldes efter stk. 5-7, eller  

 efter § 38, stk. 2 og 3.«.
3. I § 35 b, stk. 7, tilføjes efter »der  

 indsendes«: »for første gang« og »fem år regnet fra  

 afgørelsen, der er truffet på grundlag af disse supplerende  

 oplysninger.« ændres til: »fem år regnet fra datoen for den  

 første modtagelse af disse supplerende oplysninger.« § 2 Loven træder i kraft den 1. april 2003.
Bemærkninger til lovforslaget Almindelige bemærkninger 1. Baggrunden for lovforslaget Dette lovforslag vedrører §§ 33 og 35 b i lov  

 om kemiske stoffer og produkter.
Den seneste lovændring, der omfatter  

 §§ 33 og 35 b, er lov nr. 256 af 12. april 2000, som er offentliggjort i  

 tillæg A s. 4225 1999/00.
 Dette lovforsalg indeholder overordnet set en  

 ændring af lov om kemiske stoffer og produkter (kemikalieloven)  

 på følgende fem punkter:
1)	en ændring af reglerne om revurdering af godkendelser som  

 følge af, at der i fødevarelovgivningen fastsættes  

 maksimalgrænseværdier (MRL) for restindholdet af pesticider i  

 fødevarer og foderstoffer med henblik på at sikre menneskers og  

 dyrs sundhed (nr. 1 i lovforslaget), 2)	en ændring af reglerne om revurdering af godkendelser på  

 baggrund af en begrundet formodning om, at restindholdet af pesticider i  

 fødevarer eller foderstoffer udgør en risiko for menneskers  

 eller dyrs sundhed (nr. 1 i lovforslaget), 3)	en ændring af reglerne om revurdering af godkendelser  

 når det i øvrigt er nødvendigt for at gennemføre  

 en ny EU-regulering (nr. 1 i lovforslaget), 4)	en ændring af reguleringen af restlagre hos salgs- og  

 brugerled som følge af, at en godkendelse tilbagekaldes eller  

 ændres i de under punkt 1-3 nævnte situationer eller i  

 situationer omfattet af lovens § 38, stk. 2 og 3, (nr. 2 i lovforslaget)  

 og 5)	en præcisering af reglen i § 35 b, stk.7, om  

 databeskyttelse (nr. 3 i lovforslaget).
De foreslåede hjemler i kemikalieloven omfatter  

 væsentligst revurdering af markedsføringsgodkendelser af  

 plantebeskyttelsesmidler ud fra hensynet til fødevaresikkerheden og  

 dyrenes sundhed.
Fødevare- og foderstofloven indeholder tilsvarende  

 forbudsbestemmelser mod markedsføring af fødevarer og  

 foderstoffer ud fra samme hensyn.
De foreslåede hjemler lever  

 således op til de gældende fødevare- og foderstoflove og  

 er i praksis en forudsætning for at efterleve disse.
 Hvad angår punkterne 1, 2 og 4 er de  

 nødvendige for at sikre, at et plantebeskyttelsesmiddel, som er  

 godkendt af Miljøstyrelsen efter kemikalieloven til anvendelse  

 på afgrøder, der bruges som fødevarer eller foderstoffer,  

 og som også er positivt vurderet af Fødevaredirektoratet i  

 henhold til fødevarelovgivningen på godkendelsestidspunktet,  

 ikke fører til produktion af fødevarer og foderstoffer, som er  

 ulovlige, fordi fødevarelovgivningen er ændret i mellemtiden af  

 hensyn til fødevaresikkerheden.
Godkendelsen skal derfor kunne revurderes før  

 udløbet af godkendelsesperioden f. eks. når restindhold af  

 plantebeskyttelsesmidlets aktivstof kan dokumenteres at overskride nye  

 maksimalgrænseværdier.
Godkendelsen skal også kunne  

 revurderes, når restindhold ikke kan dokumenteres at overholde nye  

 grænseværdier, fordi producenten ikke har indsendt  

 tilstrækkelig med dokumentation til myndighederne.
Endelig skal den  

 kunne revurderes, når ny viden kræver, at det aktuelle  

 beskyttelsesniveau hæves for at undgå at skade menneskers og dyrs  

 sundhed, eller af hensyn til forsigtighedsprincippet, når der ikke  

 foreligger tilstrækkelig videnskabelig dokumentation for, at  

 restindhold lever op til de sundhedsmæssige krav i fødevare- og  

 foderstoflovgivningen.
 Punkterne 1, 2 og 4 vil derfor sikre en stadig  

 overensstemmelse mellem de godkendte anvendelsesbetingelser og de  

 gældende maksimalgrænseværdier, hvilket er af fundamental  

 betydning for fødevaresikkerheden, idet både  

 primærproducenter og fødevarevirksomheder må kunne have  

 tillid til, at afgrøder, der er behandlet med plantebeskyttelsesmidler  

 i Danmark i overensstemmelse med en godkendt brugsanvisning, også kan  

 markedsføres og anvendes i fødevareproduktionen uden risiko for  

 i god tro at overtræde fødevare- og foderstoflovgivningen.
Hvad angår punkt 3 er der generelt for kemiske  

 stoffer og produkter fortsat en intensiveret regulering på  

 internationalt plan.
Derfor foreslås indført en hjemmel til at  

 genoptage konkrete godkendelser hvad angår bekæmpelsesmidler,  

 således at der er hjemmel til at ændre eller helt eller delvist  

 at tilbagekalde godkendelser, når dette er nødvendigt for at  

 gennemføre ny EU-lovgivning.
 Hvad angår punkt 4 kan det endvidere oplyses, at der  

 ifølge kemikalielovens regler i § 33, stk. 5, i dag kan ske  

 en regulering af restlageret af plantebeskyttelsesmidler i salgs- og  

 brugerled, når en godkendelse bortfalder som følge af en  

 revurdering i henhold til lovens § 33, stk. 3 og 4. Denne hjemmel  

 foreslås udvidet således, at der også kan ske regulering i  

 salgs- og brugerled, når en godkendelse tilbagekaldes eller  

 indskrænkes som følge af de nye regler eller i situationer  

 omfattet af § 38, stk. 2 og 3, jf. lovforslagets § 1, nr. 2.
 Den under punkt 5 nævnte præcisering af reglen  

 i § 35 b, stk. 7, om databeskyttelse hvad angår biocider,  

 foreslås for at bringe reglen i overensstemmelse med biociddirektivet  

 (Europa-Parlamentets og Rådets direktiv 98/8/EF af 16. januar 1998 om  

 markedsføring af biocidholdige produkter).
 Punkt 3, delvist punkt 4 og punkt 5 er nødvendige  

 for at gennemføre EU-regulering.
2. Lovforslagets indhold 2.1. Revurdering af plantebeskyttelsesmidler som følge af nye eller  

 ændrede grænseværdier for restindhold af pesticider i  

 fødevarer og foderstoffer.
 Der foreslås en ændring af reglerne om  

 revurdering af plantebeskyttelsesmidler, der er godkendt efter lovens  

 § 33. Forslaget indebærer, at der inden udløbet af den  

 10-årige periode og for giftige og meget giftige  

 plantebeskyttelsesmidler inden udløbet af den 5-årige periode  

 kan ske revurdering af godkendelsen, når der i medfør af  

 fødevarelovgivningen fastsættes grænseværdier for  

 restindhold af det pågældende aktivstof i fødevarer eller  

 foderstoffer.
Den foreslåede regel gælder kun i den i  

 direktiv 91/414/EØF fastsatte overgangsperiode.
Af  

 plantebeskyttelsesmiddeldirektivets artikel 8, stk. 2, fremgår, at  

 overgangsperioden omfatter aktivstoffer, som endnu ikke er opført  

 på bilag I og som allerede var på markedet ved direktivets  

 ikrafttrædelse i 1993. Overgangsperioden udløb oprindeligt i  

 2003, men er nu forlænget for de fleste af aktivstofferne til 2008.
 I nogle tilfælde vil der ske det, at der vedtages et  

 EF direktiv for fastsættelse af en midlertidig eller endelig  

 grænseværdi for restindhold af det pågældende  

 aktivstof i fødevarer og foderstoffer (MRL-direktiver).
 MRL-direktiverne vedtages i medfør af Rådets  

 fire rammedirektiver om fastsættelse af  

 maksimalgrænseværdier for pesticidrester.  

 Maksimalgrænseværdierne fremgår af bilagene til  

 direktiverne, som løbende opdateres ved vedtagelse af  

 udfyldningsdirektiver med specifikke MRL for de forskellige grupper af  

 fødevarer og visse foderstoffer.
Grænseværdien fastsættes i  

 Fødevareministeriets bekendtgørelse om  

 maksimalgrænseværdier for indhold af pesticidrester i  

 fødevarer og foderstoffer, der således indeholder krav til  

 produkterne, når de markedsføres i Danmark.  

 Grænseværdien træder i kraft på en dato, der er  

 fastsat i direktivet.
Grænseværdien omfatter ikke alene de  

 vegetabilske fødevarer, men også de animalske fødevarer,  

 som f.eks. mælk, æg og kød.
En forudsætning for at  

 disse produkter kan overholde grænseværdien, er som regel, at  

 husdyrene er fodret med afgrøder, der har overholdt den nye  

 grænseværdi, også selvom afgrøden er produceret i  

 egen bedrift til brug i egen besætning og således aldrig har  

 været markedsført.
I andre tilfælde vil man kunne forestille sig, at  

 Fødevaredirektoratet nationalt fastsætter eller ændrer en  

 national MRL eksempelvis på grundlag af konkret ny viden om f.eks. et  

 aktivstofs giftvirkning.
Dette kan også medføre behov for at  

 ændre eksisterende godkendelser.
I begge tilfælde vil Miljøstyrelsen på  

 baggrund af de foreslåede regler tage det pågældende  

 plantebeskyttelsesmiddel op til fornyet vurdering, selv om  

 godkendelsesperioden endnu ikke er udløbet.
Hvis  

 Fødevaredirektoratet efter en gennemgang af de foreliggende data  

 vurderer, at den eksisterende godkendelse indebærer en overskridelse af  

 grænseværdien for restkoncentrationer i fødevaren eller  

 konstaterer, at der mangler data til at kunne vurdere, om en ny  

 grænseværdi er overholdt, kan man med hjemmel i denne bestemmelse  

 tilbagekalde godkendelsen helt eller delvist eller f.eks. stille krav til en  

 ændret dosering, for at fødevarer og foderstoffer kan  

 sælges i overensstemmelse med de nye grænseværdier.
 For plantebeskyttelsesmidler uden for direktivets  

 overgangsperiode, skal en tilsvarende tilbagekaldelse eller ændring af  

 godkendelsen ske med hjemmel i kemikalielovens § 38, stk. 2.
 2.2. Revurdering af plantebeskyttelsesmidler når der foreligger  

 en begrundet formodning for en uacceptabel risiko for menneskers eller dyrs  

 sundhed som følge af et restindhold af pesticider i fødevarer  

 eller foderstoffer.
Bestemmelsen forventes alene at skulle anvendes i få  

 tilfælde.
Hensynet bag bestemmelsen er beskyttelse af menneskers og  

 dyrs sundhed.
Et eventuelt konkret indgreb forudsættes alene at  

 være så indgribende som nødvendigt af hensyn til at  

 opnå den tilstrækkelige beskyttelse af sundheden.
Udviklingen på bl.a. fødevareområdet  

 fører til, at Fødevaredirektoratet i visse tilfælde kan  

 fastslå, at der er en begrundet formodning for, at rester af  

 aktivstoffer i fødevarer og foderstoffer kan medføre en risiko  

 for menneskers sundhed.
En begrundet formodning om risikoen for menneskers  

 sundhed vil blandt andet kunne bygge på videnskabelige studier eller  

 udviklingen af viden generelt i internationalt regi.
Bestemmelsen åbner  

 således mulighed for at revurdere godkendelser, f.eks. ved en begrundet  

 mistanke om, at viden opnået i forhold til nogle aktivstoffer  

 også kan være gældende for andre tilsvarende kemiske  

 forbindelser.
Den foreslåede bestemmelse vil indebære, at  

 Miljøstyrelsen vurderer, om en godkendelse skal tilbagekaldes helt  

 eller delvist.
Fødevaredirektoratet bistår i denne forbindelse  

 Miljøstyrelsen med vurderingen af, hvorvidt der er en begrundet  

 formodning for en uacceptabel risiko for menneskers sundhed som  

 følge af et restindhold af pesticider i fødevarer eller  

 foderstoffer, mens Plantedirektoratet bistår Miljøstyrelsen med  

 en vurdering af hensyn til dyrs sundhed.
Godkendelsesindehaveren af et plantebeskyttelsesmiddel vil  

 som led i revurderingen blive spurgt, om de ligger inde med dokumentation,  

 der kan be- eller afkræfte den begrundede formodning om, at midlet  

 udgør en uacceptabel risiko for menneskers eller dyrs sundhed.  

 Dokumentation, der indsendes inden en fastsat, kort frist, vil indgå i  

 Fødevaredirektoratets vurdering af, om den begrundede formodning  

 fortsat er gældende.
Med hjemmel i kemikalielovens §§ 40 og 41 er  

 der allerede i dag adgang til at pålægge producenten eller  

 importøren af et plantebeskyttelsesmiddel at foretage  

 nødvendige undersøgelser i visse tilfælde.
 Hvis godkendelsesindehaveren efter hel eller delvis  

 tilbagekaldelse af en godkendelse indsender dokumentation, der tilbageviser  

 den begrundede formodning, kan godkendelsen meddeles på ny.
 2.3. Revurdering når det er nødvendigt for at  

 gennemføre ny EU regulering.
Desuden foreslås en hjemmel til at tage  

 bekæmpelsesmidler, det vil sige både plantebeskyttelsesmidler og  

 biocider op til fornyet vurdering, selv om godkendelsesperioden ikke er  

 udløbet, når det klart følger af EU regulering.  

 Bestemmelsen tænkes bl.a. anvendt til delvis gennemførelse af et  

 nyt præparatdirektiv (Europa- Parlamentets og Rådets direktiv  

 99/45/EF af 31. maj 1999 om indbyrdes tilnærmelse af medlemsstaternes  

 love og administrative bestemmelser om klassificering, emballering og  

 etikettering af farlige præparater.) Direktivet indfører blandt andet krav om  

 miljøklassificering af farlige præparater.
For  

 plantebeskyttelsesmidler og biocider skal direktivet først anvendes  

 fra 30. juli 2004. Da plantebeskyttelsesmidler og biocider ifølge  

 loven er underlagt en konkret godkendelsesordning, der indebærer  

 tidsbegrænsede godkendelser på typisk 10 eller 5 år, vil  

 der være behov for at genoptage en lang række godkendelser med  

 henblik på at stille ændrede vilkår i godkendelserne.
Disse  

 ændrede vilkår vil angå en ændret klassificering af  

 midlerne samt indebære krav til en anden ordlyd af etiketten til det  

 enkelte middel.
Det kan ikke ganske udelukkes, at man i enkelte  

 tilfælde vil skulle ændre klassificeringen af et  

 plantebeskyttelsesmiddel eller et biocid med den konsekvens, at godkendelsen  

 af midlet i henhold til gældende vurderingsprincipper vil skulle  

 tilbagekaldes før godkendelsens udløb.
Desuden er der planer om at udfylde bilag IV og V til  

 plantebeskyttelsesmiddeldirektivet.
Et udkast til direktiv om ændrede  

 risiko- og sikkerhedssætninger, der skal påføres etiketten  

 til plantebeskyttelsesmidler, forventes at blive vedtaget i 2003. Direktivet  

 vil sandsynligvis medføre ændrede krav til eksisterende  

 godkendelser.
Godkendelserne kan, hvis det bliver nødvendigt af hensyn  

 til EU-regulering, genoptages med hjemmel i den foreslåede regel.
 2.4. Regulering af restlager.
Som en konsekvens af de under 2.1, 2.2 og 2.3 nævnte  

 forslag stilles der desuden forslag om at udvide ministerens eksisterende  

 adgang i § 33, stk. 5, til at fastsætte regler om  

 ophør af retten til import, salg, oplagring og anvendelse af  

 bekæmpelsesmidler.
Denne bestemmelse kan anvendes såvel i de  

 tilfælde, hvor en godkendelse tilbagekaldes helt som i de  

 tilfælde, hvor godkendelsen tilbagekaldes delvist, herunder hvor  

 anvendelsesområdet begrænses som følge af en ændret  

 maksimalgrænseværdi for restindholdet af pesticider i  

 fødevarer og foderstoffer.
Hjemlen i den foreslåede § 33, stk. 8,  

 skal således bruges til at udstede regler om at forbyde salg af  

 restlageret af konkrete plantebeskyttelsesmidler i detail- og engrosled samt  

 forbyde anvendelsen hos typisk landmænd og gartnere efter en  

 nærmere fastsat frist for at forhindre, at sprøjtede  

 afgrøder senere bliver solgt som fødevarer eller anvendt som  

 foderstoffer i strid med de nye grænseværdier for restindhold  

 eller ud fra en begrundet formodning om, at midlet udgør en risiko for  

 menneskers eller dyrs sundhed.
De aktive stoffer/produkter vil blive optaget  

 på et nyt bilag i bekendtgørelse om bekæmpelsesmidler.
 Hjemlen skal desuden bruges, når en godkendelse  

 ændres eller tilbagekaldes i henhold til kemikalielovens § 38,  

 stk. 2 og 3.
 Hjemlen skal endvidere bruges til eventuelt at forbyde  

 salg af restlagre af biocider og plantebeskyttelsesmidler når dette er  

 nødvendigt for at gennemføre ny EU regulering.
 Reglerne i bekendtgørelsen skal ses i direkte  

 forlængelse af de konkrete afgørelser om at ændre eller  

 tilbagekalde bestemte midler.
 2.5. Præcisering af reglen om databeskyttelse for biocider.
 Der foreslås en præcisering af reglen i  

 § 35 b, stk. 7, om databeskyttelse hvad angår biocider for at  

 bringe ordlyden i overensstemmelse med biociddirektivet (Europa-Parlamentets  

 og Rådets direktiv 98/8/EF af 16. januar 1998 om markedsføring  

 af biocidholdige produkter).
3. Forholdet til gældende ret Allerede i dag er der flere hjemler i kemikalieloven, der  

 giver myndigheden mulighed for at gribe ind i eksisterende godkendelser.
Således kan man ifølge § 33,  

 stk. 4, (der er indført ved lov nr. 256 af 12. april 2000)  

 ændre eller tilbagekalde en godkendelse i forbindelse med, at et  

 aktivstof i et middel optages på bilag I til  

 plantebeskyttelsesmiddeldirektivet.
Bilag I er listen med de aktivstoffer,  

 der må indgå i plantebeskyttelsesmidler.
Når grænseværdien for restindhold af  

 pesticider i fødevarer og foderstoffer vedtages på samme tid som  

 aktivstoffet optages på bilag I, vil den nuværende § 33,  

 stk. 4, også kunne anvendes som hjemmel til en revurdering af  

 plantebeskyttelsesmidlet, som følge af den ændrede  

 grænseværdi.
For de tilfælde, hvor MRL-fastsættelsen  

 sker før optagelse på bilag I, har man brug for en hjemmel til  

 at kunne revurdere konkrete godkendelser.
Man kan anvende kemikalielovens § 35 d, stk. 2,  

 nr. 1 til at forbyde et plantebeskyttelsesmiddel, hvis det vurderes som  

 uacceptabelt for sundhed eller miljø (liste A). Reglen kan anvendes  

 til helt eller delvist at tilbagekalde godkendelser.
En MRL-værdi  

 reduceres i visse tilfælde, evt. til detektionsgrænsen, for nogle  

 afgrøder på grund af manglende restkoncentrationsdata,  

 også selv om aktivstoffet opfylder alle krav om toksikologisk  

 dokumentation.
Bestemmelsen indeholder ikke hjemmel til i disse situationer  

 at forbyde et middel.
Dette skyldes tidligere forarbejder til bestemmelsen,  

 hvoraf det fremgår, at bestemmelsen er for snæver "i  

 situtationer, hvor der ikke har været indsendt dokumentation nok til at  

 vurdere i det hele taget, om midlet er uacceptabelt", jf.
Lovforslag nr.  

 L 157 af 15. december 1999 om lov om ændring af lov om kemiske stoffer  

 og produkter.
§ 35 d, stk. 2, nr. 2 omfatter optagelse af  

 midler på lovens forbudsliste, når det følger af  

 EU-regulering eller international aftale eller forpligtelse.
Det vurderes at  

 forpligtelsen i forslagets § 33, stk. 5, til at tilbagekalde  

 godkendelser ikke følger direkte af EU-regulering.
Derfor kan denne  

 hjemmel ikke anvendes i situationer omfattet af lovforslagets § 33,  

 stk. 5.
Kemikalielovens § 38, stk. 1, indeholder hjemmel  

 til at ændre brugsvilkårene, hvis det findes nødvendigt  

 på baggrund af ny videnskabelig eller teknisk viden og for at beskytte  

 sundhed eller miljø. Denne hjemmel antages ikke at omfatte  

 ændringer af brugsvilkår på grund af en  

 grænseværdiændring, der er vedtaget på baggrund af  

 manglende dokumentation.
Det er således tvivlsomt, om manglende  

 restkoncentrationsdata eller manglende toksikologiske data vedr. et aktivstof  

 kan betragtes som "ny videnskabelig eller teknisk viden". Desuden  

 indeholder bestemmelsen kun en mulighed for at ændre en godkendelse,  

 men derimod ikke mulighed for at tilbagekalde en godkendelse.
Endvidere  

 vurderes de ændringer af godkendelserne, der skal indføres som  

 følge af præparatdirektivets regler om klassificering,  

 emballering og mærkning, ikke at være  

 "brugsvilkår".
Lovens § 38, stk. 2, indeholder hjemmel til at  

 tilbagekalde godkendelser, hvis blandt andet godkendelses-betingelserne ikke  

 længere anses for opfyldt.
Dette gælder for  

 plantebeskyttelsesmidler indeholdende aktiv-stoffer, der er optaget på  

 bilag I til direktiv 91/414/EØF.
Hjemlen kan ikke anvendes, når  

 aktivstoffet ikke er optaget på bilag I, altså i den  

 såkaldte overgangsperiode, oprindeligt med udløb i 2003, nu  

 forlænget for de fleste af aktivstofferne til 2008. § 38,  

 stk. 2, er en implementering af direktiv 91/414/EØF`s  

 tilbagekaldelsesregel i artikel 4, stk. 6, litra a) samt af  

 forpligtelsen i henhold til Punkt C.
Beslutningsprocessen, nr. 2.4.2.2 og  

 2.4.2.4 i De ensartede principper, (Direktiv 97/57/EF om affattelse af bilag  

 6 til direktiv 91/414/EØF).
4. Økonomiske konsekvenser for det offentlige Lovforslaget og udmøntningen af lovforslaget har  

 ikke økonomiske konsekvenser for kommuner og amtskommuner.
 Hvad angår staten har forslaget ingen  

 væsentlige økonomiske konsekvenser, da ændringerne kan  

 rummes inden for rammerne af de etablerede godkendelsesordninger.
5. Administrative konsekvenser for det offentlige For så vidt angår reglen om revurdering som  

 følge af, at der i fødevarelovgivningen fastsættes  

 grænseværdier for restkoncentrationer af aktivstoffer i  

 fødevarer og foderstoffer bemærkes, at der umiddelbart forventes  

 revurdering af 3 aktivstoffer på baggrund af allerede vedtagne EU  

 grænseværdier.
På nuværende tidspunkt vurderes det  

 derfor, at der vil være et umiddelbart behov for at ændre eller  

 tilbagekalde ca. 11 godkendelser.
Antallet afhænger af hvorvidt  

 godkendelsesindehaverne selv anmoder om frivillig tilbagekaldelse af  

 godkendelser.
Dette kunne ske, hvis de bliver opmærksomme på, at  

 deres eksisterende godkendelser ikke lever op til kravene i fødevare-  

 og foderstoflovgivningen.
Det forventes, at der fremover løbende vil  

 opstå behov for at foretage ændringer i godkendelser, som  

 følge af de i fødevarelovgivningen fastsatte  

 grænseværdier for restkoncentrationer i fødevarer og  

 foderstoffer.
Disse ekstra sager vil i Fødevaredirektoratet blive  

 betragtet som hastesager, da deres behandling har stor betydning for  

 fødevaresikkerheden, og har ikke uvæsentlige, administrative  

 konsekvenser for godkendelsesproceduren i Fødevaredirektoratet.
I vidt omfang forventes det, at man kan foretage de  

 fornødne ændringer i godkendelserne i forbindelse med den  

 revurdering, der alligevel finder sted, når aktivstoffer i midlet er  

 optaget på bilag I til Rådets direktiv 91/414/EØF om  

 markedsføring af plantebeskyttelsesmidler, jf. § 33, stk. 4  

 i kemikalieloven.
Da EU grænseværdier oftest træder i kraft  

 kun 6-12 måneder efter offentliggørelsen af direktivet, er det  

 derimod sjældent muligt at afvente udløbet af godkendelserne  

 efter en konkret angivet periode på op til 10 år, jf. § 33,  

 stk. 3, da der, i tiden indtil godkendelserne udløber, vil blive  

 produceret ulovlige fødevarer og foderstoffer, som bliver  

 markedsført efter grænseværdiernes  

 ikrafttrædelse.
 For så vidt angår reglen om revurdering og  

 tilbagekaldelse af godkendelser på grundlag af en begrundet formodning  

 om en risiko for menneskers og dyrs sundhed, bemærkes, at den kun  

 forventes anvendt undtagelsesvist og derfor kun vil komme til at angå  

 et meget begrænset antal godkendelser.
Hvad angår genoptagelse af gældende  

 godkendelser med henblik på implementering af EU-regler, kan det  

 på nuværende tidspunkt bemærkes, at en gennemførelse  

 af præparatdirektivet vil medføre, at omkring 800 godkendelser  

 vedr. plantebeskyttelsesmidler og 200 godkendelser vedrørende biocider  

 vil blive genoptaget.
En del af disse revurderinger vil dog ske som  

 følge af, at de 10- eller 5-årige godkendelser udløber,  

 og der vil i den forbindelse blive fastsat nye vilkår som  

 forudsætning for en fornyelse af godkendelsen.
Sagsbehandlingen i  

 relation til implementering af præparatdirektivet vil således  

 medføre en ikke uvæsentlig administrativ byrde for det  

 offentlige i de følgende to år frem til 30. juli 2004.  

 Kontrollen med reglerne skal udføres af kemikalieinspektionen og vil  

 kunne ske inden for rammerne af det almindelige tilsyn.
Hvad angår reglen om at regulere salg af restlageret  

 af plantebeskyttelsesmidler i engros- og detailled samt anvendelsen hos  

 landmænd og gartnere vil disse skulle kontrolleres af  

 kemikalieinspektionen.
Dette vil kunne ske inden for rammerne af det  

 almindelige tilsyn.
 Lovforslaget og udmøntningen af lovforslaget,  

 vurderes således at medføre ikke uvæsentlige  

 administrative konsekvenser for staten.
 Lovforslaget og udmøntningen af lovforslaget  

 vurderes ikke at få administrative konsekvenser for kommuner og  

 amtskommuner.
6. Økonomiske og administrative konsekvenser for  

 erhvervslivet For så vidt angår reglen om revurdering som  

 følge af, at der i fødevarelovgivningen fastsættes nye  

 grænseværdier for restkoncentrationer af aktivstoffer i  

 fødevarer og foderstoffer bemærkes, at det på  

 nuværende tidspunkt forventes, at der vil være behov for at  

 ændre eller tilbagekalde ca. 11 godkendelser.
Reglen kan sammen med den  

 ændrede fødevarelovgivning derfor medføre, at  

 godkendelsesindehaveren mister en fremtidig indtjening på manglende  

 salg eller blot et eventuelt mindre salg af plantebeskyttelsesmidler efter  

 revurderingen af en eksisterende godkendelse.
 For så vidt angår reglen om revurdering og  

 tilbagekaldelse af godkendelser på grundlag af en begrundet formodning  

 om en risiko for mennesker og dyrs sundhed bemærkes, at da bestemmelsen  

 kun forventes anvendt i undtagelsessituationer, forventes økonomiske  

 og administrative omkostninger for erhvervslivet at være meget  

 begrænsede.
 De økonomiske tab vil blive søgt  

 imødegået ved at informere de berørte  

 godkendelsesindehavere i så god tid som muligt forud en eventuel  

 tilbagekaldelse.
Ved vurderingen af godkendelsesindehaverens tab skal det  

 også lægges til grund, at værdien af en godkendelse er  

 begrænset, når de sprøjtede afgrøder ikke  

 længere kan markedsføres lovligt i henhold til anden lovgivning.  

 Hvis primærproducenten var vidende om, at overholdelse af  

 brugsanvisningen ville føre til, at afgrøderne, når de  

 skal omsættes, ikke kan leve op til kravene i  

 fødevarelovgivningen, så ville det afholde ham fra at  

 indkøbe og sprøjte med det ellers godkendte middel.
Det er som  

 sådan således ikke revurderingen af godkendelsen, som  

 påfører godkendelsesindehaveren et tab, men tabet er en  

 følgevirkning af ny lovgivning begrundet i  

 fødevaresikkerhed.
I de tilfælde hvor de ulovlige partier  

 påvises, f.eks. som led i Fødevaredirektoratets eller  

 Plantedirektoratets pesticidkontrol af hhv. fødevarer og foderstoffer  

 eller i virksomhedernes egenkontrol, bliver de ulovlige partier fjernet fra  

 markedet og destrueret.
I det omfang, der ved myndighedernes tilbagesporing  

 til forureningskilden identificeres yderligere ulovlige partier, og disse er  

 brugt som råvarer i fødevarevirksomheder eller som foderstoffer  

 til primærproduktion af animalske fødevarer, vil  

 Fødevaredirektoratet med hjemmel i Fødevareministeriets  

 pesticidbekendtgørelse eller efter en konkret, sundhedsmæssig  

 vurdering efter fødevarelovens § 7, stk. 2  

 pålægge fødevarevirksomheder og primærproducenter at  

 trække fødevarerne tilbage fra alle salgsled og kræve dem  

 destrueret.
I andre tilfælde, hvor markedsføringen af  

 ulovlige produkter ikke erkendes, blandt andet fordi de markedsføres  

 af primærproducenter i god tro, medfører det en væsentlig  

 forringelse af fødevaresikkerheden.
Usikkerhed blandt andre  

 EU-medlemslande og tredjelande om, hvorvidt Danmark grundlæggende har  

 en høj fødevaresikkerhed, kan betyde et forringet  

 omdømme for danske fødevarer på eksportmarkedet, en  

 risiko for mindre eksport og indtjening og derved få stor  

 samfundsøkonomisk betydning.
 Hvis godkendelserne således ikke til stadighed kan  

 ajourføres i forhold til fødevare- og foderstoflovgivningen,  

 kan det medføre et indtægtstab hos landmænd, gartnere,  

 fødevare- og foderstofvirksomheder.
Hvad angår reglen om at regulere salg af restlageret  

 af plantebeskyttelsesmidler i detail- og engrosled samt anvendelsen hos  

 landmænd og gartnere forventes en udmøntning af lovforslaget  

 sammen med ændringerne i fødevarelovgivningen at medføre  

 et begrænset tab for den enkelte handlende og den enkelte landmand.  

 Tabet vil være størst, hvis produktet helt trækkes  

 tilbage.
Hvis der kun bliver tale om at indskrænke anvendelsen, vil  

 tabet være mindre.
For så vidt angår reglen om  

 gennemførelse af EU-regler skal det bemærkes, at implementering  

 af præparatdirektivet vil medføre en ikke uvæsentlig  

 engangsudgift for producenter og importører af bekæmpelsesmidler  

 til omklassificering og mærkning.
Da Miljøstyrelsen allerede i  

 efteråret 2000 har orienteret samtlige godkendelsesindehavere  

 vedrørende plantebeskyttelsesmidler samt forventes at  

 offentliggøre de regler, der gælder for en ændret  

 klassificering i form af en ændringsbekendtgørelse til  

 bekendtgørelse om bekæmpelsesmidler i december 2002, vil  

 erhvervet have god tid til at indrette sig på de nye reglers  

 ikrafttræden i juli 2004.
Det bemærkes hertil, at der i godkendelser efter  

 marts 1993 er indsat et forbehold i godkendelsen, hvoraf fremgår, at  

 der tages forbehold for ændringer som følge af bl.a.
EU-retten.  

 Siden 2000 er der desuden blevet indsat konkrete forbehold overfor en  

 ændring af godkendelsen inden juli 2004, hvor de nye regler, der  

 implementerer præparatdirektivet, træder i kraft.
 Udover gennemførelsen af præparatdirektivet  

 kan det ikke på nuværende tidspunkt vurderes nærmere, hvad  

 gennemførelsen af eventuelle kommende EU-regler via denne hjemmel vil  

 have af økonomiske konsekvenser.
Lovforslaget og udmøntningen heraf vil på  

 kort sigt og i begrænset omfang medføre øgede  

 administrative opgaver for erhvervslivet.
De brancher, der vil blive omfattet  

 af en udmøntning af lovforslaget, er dels importører og  

 producenter af bekæmpelsesmidler, engros- og detailhandel,  

 fødevarevirksomheder samt primærproducenter, altså  

 landmænd og gartnere.
 Hvad angår reglen om databeskyttelse har den ingen  

 økonomiske eller administrative konsekvenser for erhvervslivet.
7. Miljømæssige konsekvenser For så vidt angår reglerne i den  

 foreslåede § 33, stk. 5 og 7, forventes et højere  

 beskyttelsesniveau for menneskers og dyrs sundhed, fordi reglerne om  

 restindhold af plantebeskyttelsesmidler i fødevarer skærpes og  

 anvendelsen i visse afgrøder vil bortfalde.
 Reglen om genoptagelse af sager som følge af det ny  

 præparatdirektivs regler, vil sikre ensartede regler og en fortsat  

 høj standard for klassificering, emballering og etikettering.
8. Forholdet til EU-retten Forholdet til direktiv 91/414/EØF om  

 markedsføring af plantebeskyttelsesmidler og MRL-direktiverne.
 Forslaget til § 33, stk. 5 og 6, - og den  

 deraf følgende del af forslaget til § 33, stk. 8, -  

 indeholder regler om at ændre eller tilbagekalde godkendelser  

 vedrørende plantebeskyttelsesmidler, der er omfattet af  

 overgangsperioden i direktiv 91/414/EØF om markedsføring af  

 plantebeskyttelsesmidler.
 I direktiv 91/414/EØF er der fastsat regler om  

 ændring og tilbagekaldelse af godkendelser i artikel 4, stk. 5 og  

 6. Disse regler gælder kun for aktivstoffer, der er optaget på  

 bilag I til direktiv 91/414, jf. artikel 8, stk. 3. Direktivet  

 indeholder ikke materielle regler om ændring og tilbagekaldelse af  

 godkendelser i overgangsperioden, og derfor er det overladt til  

 medlemslandene at fastsætte nationale regler, der dog skal overholde  

 Traktatens bestemmelser om fri bevægelighed i artikel 28 og 30.
 EU-Kommissionen vil blive underrettet om ændringer i  

 og tilbagekaldelser af konkrete godkendelser samt om reguleringer af  

 restlagre under henvisning til direktivets artikel 12, hvorefter der er pligt  

 til at underrette Kommissionen om ethvert plantebeskyttelsesmiddel, der  

 bliver trukket tilbage.
 Lovforslaget er endvidere i overensstemmelse med  

 MRL-direktiverne, da MRL-direktiverne vedrører salg af  

 fødevarer og foderstoffer, mens lovforslaget vedrører  

 godkendelse, salg og anvendelse af plantebeskyttelsesmidler.
 Andre EU-regler.
 Forslaget til § 33, stk. 6, - og den deraf  

 følgende del af forslaget til § 33, stk. 8, -  

 vedrører gennemførelse af ny EU-regulering.
 Da lovforslaget alene indeholder bemyndigelsesbestemmelser  

 til konkrete afgørelser, herunder i bekendtgørelsesform, om  

 tilbagekaldelse af konkrete midler, er forslaget ikke omfattet af  

 informationsproceduredirektivet.
 Hørte myndigheder og organisationer m.v.
 Lovforslaget har været til høring hos  

 følgende myndigheder og organisationer:
 Direktoratet for Arbejdstilsynet, Forbrugerstyrelsen,  

 Sundhedsministeriet, Justitsministeriet, Skatteministeriet,  

 Finansministeriet, Arbejdsministeriet, Arbejdsmiljøinstituttet,  

 Energistyrelsen, Lægemiddelstyrelsen, Skov- og naturstyrelsen, Statens  

 Skadedyrlaboratorium, Statens Seruminstitut, Danmarks  

 Miljøundersøgelser, GEUS, Miljøklagenævnet,  

 Kommunernes Landsforening, Amtsrådsforeningen i Danmark,  

 Københavns Kommune, M 5. afd., Frederiksberg Kommune, Det Danske  

 Handelskammer, Fødevaredirektoratet, Danmarks JordbrugsForskning,  

 Forskningscentret for Skov- og Landskab, Trafikministeriet, Dansk Industri,  

 Dansk Planteværn, Specielarbejderforbundet i Danmark,  

 Forsvarsministeriet, Erhvervsministeriet, Ministeriet for Fødevarer,  

 Landbrug og Fiskeri, Sundhedsstyrelsen, Forbrugerrådet, Danmarks  

 Naturfredningsforening, Dansk Arbejdsgiverforening, Plantedirektoratet, Det  

 økologiske Råd og Selskab, Arbejderbevægelsens  

 Erhvervsrådssekretariat, Naturfredningsrådet,  

 Konkurrencerådet, Landsforeningen Økologisk Jordbrug, De  

 Samvirkende Købmandsforeninger, Landbrugsrådet, Landskontoret  

 for Planteavl, De Danske Landboforeninger, Dansk Familielandbrug, Danske  

 Vandværkers Forening, Danmarks Private Vandværker,  

 Fællesforeningen for Danmarks Brugsforeninger, Dansk Ornitologisk  

 Forening, NOAH, Greenpease Danmark, Verdensnaturfonden,  

 Økovandspejlet, Boligselskabernes Landsforening, Landsforeningen  

 Danske Anlægsgartnermestre, Brancheudvalget for Frø, Ejendoms-  

 og Servicefunktionærernes Landssammenslutning, Land- og Skovbrugets  

 Arbejdsgivere, Advokatrådet, Dansk Erhvervsfrugtavl, Danmarks  

 Erhvervsgartnerforening, Dansk Erhvervsjordbrug, Brancheforeningen SPT,  

 Håndværksrådet, Dansk Apotekerforening, Foreningen af  

 Bioteknologiske Industrier i Danmark, Det Danske Hedeselskab, Helsebranchens  

 Leverandørforening, Kødindustriens Fabrikantforening, Danske  

 Slagterier, Landsorganisationen af Danmarks Detailfiskehandlere,  

 Amtsrådsforeningen i Danmark, Foreningen af Dagligvaregrossister, Dansk  

 Standard, Emballageindustrien, Naturklagenævnet, Fællesforeningen  

 for Danmarks Brugsforeninger, Landsplanafdelingen og  

 Bekæmpelsesmiddelrådet.
 Vurdering af konsekvenser af lovforslaget og  

 udmøntningen heraf.
Positive konsekvenser-/mindreudgifter (hvis ja, angiv omfang) Negative konsekvenser-/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Staten: Ikke væsentlige økonomiske  

 konsekvenser Kommuner: Ingen konsekvenser Administrative konsekvenser for stat, kommuner og  

 amtskommuner Staten: Ikke uvæsentlige konsekvenser.
Kommuner: Ingen konsekvenser Økonomiske konsekvenser for erhvervslivet Engros- og detailhandel i frugt og grøntbranchen vil  

 have fordel af, at grøntsager ikke overskrider  

 grænseværdier Hvad angår stk. 5, sammen med ændringen af  

 fødevarelovgivningen:
 Engros- og detailhandel hvad angår pesticider vil eventuelt blive  

 påført et begrænset økonomisk tab.
 Landmænd og gartnere vil eventuelt få påført et  

 begrænset økonomisk tab.
 Hvad angår § 33, stk. 6,:
 Producenter og importører vil få en ikke uvæsentlig  

 engangsudgift til omklassificering og mærkning.
Administrative konsekvenser for erhvervslivet Begrænsede administrative konsekvenser.
Miljømæssige konsekvenser Positive sundhedsmæssige konsekvenser, idet  

 grænseværdierne for pesticidrester skærpes og anvendelsen i  

 visse afgrøder falder bort.
Administrative konse- kvenser for borgerne Ingen Ingen Forholdet til EU-retten Der henvises til de generelle bemærkninger, punkt  

 8.
Bemærkninger til lovforslagets  

 enkelte bestemmelser Til § 1 Til nr. 1 Ifølge den foreslåede bestemmelse i  

 § 33, stk. 5, nr. 1 kan en godkendelse af et  

 plantebeskyttelsesmiddel tages op til fornyet vurdering, når der som  

 led i fødevarelovgivningen fastsættes eller ændres  

 grænseværdier for restindhold af pesticider i fødevarer og  

 foderstoffer.
Bestemmelsen gælder kun et gammelt aktivstof som endnu  

 ikke er optaget på bilag I til direktiv 91/414 og skal sikre, at  

 sprøjtede afgrøder ikke senere bliver solgt som  

 fødevarer eller anvendt som foderstoffer i strid med  

 maksimalgrænseværdierne.
 § 38, stk. 2 skal anvendes som hjemmel til  

 ændring eller tilbagekaldelse af godkendelser, efter at aktivstoffet er  

 optaget på bilag I til direktiv 91/414/EØF.
 Afgørende for, om eksisterende godkendelser tages  

 op er, om der i Fødevareministeriets bekendtgørelse om  

 maksimalgrænseværdier for indhold af pesticidrester i  

 fødevarer og foderstoffer fastsættes en MRL, der ikke kan  

 overholdes, når fødevarer og foderstoffer, som er behandlet  

 efter den eksisterende godkendte brugsanvisning, markedsføres.
Baggrunden for revurderingen vil oftest være  

 EU-regulering. Ændringer i EU-reguleringen kan ske som følge af  

 udvikling i den videnskabelige og tekniske viden samt gennemførelse af  

 forsigtighedsprincippet, så restindhold, der ikke har gennemgået  

 en grundig sundhedsmæssig vurdering efter de skrappe krav om  

 toksikologisk dokumentation i henhold til direktiv 91/414/EØF, ikke  

 tillades, idet der f.eks. fastsættes en  

 detektionsgrænseværdi.
I andre tilfælde vil aktivstoffet  

 være fuldstændigt belyst i forhold til toksikologien; men der kan  

 være mangler vedrørende restkoncentrationsforsøg svarende  

 til de hidtidige anvendelsesbetingelser for visse afgrøder til  

 vurdering af en MRL.
For disse "usikre" afgrøder finder  

 forsigtighedsprincippet igen anvendelse, og der fastsættes en  

 detektionsgrænseværdi, eller visse gældende  

 grænseværdier vil blive reduceret på baggrund af den  

 fremlagte dokumentation.
I Danmark er det Fødevaredirektoratet, der  

 vurderer, om EU grænseværdier for restindhold af pesticider i  

 fødevarer kan overholdes.
Det kan dog også forekomme, at  

 Fødevaredirektoratet nationalt fastsætter eller ændrer  

 grænseværdien for restindhold af pesticider i fødevarer,  

 f.eks. hvis der opstår ny viden om et bestemt stof.
Herefter indstiller  

 direktoratet til Miljøstyrelsen, hvorvidt en godkendelse helt  

 bør bortfalde eller blot indskrænkes, for så vidt  

 angår nogle specifikke afgrøder.
På nuværende tidspunkt forventes det, at der  

 vil være behov for at ændre eller tilbagekalde ca. 11  

 godkendelser.
I disse godkendelser er der formuleret et forbehold om, at  

 godkendelsen kan blive ændret som følge af ændrede EU  

 regler på området.
Desuden foreslås det i § 33, stk. 5, nr.  

 2, at en godkendelse kan tages op til fornyet vurdering, hvis der er en  

 begrundet formodning for, at restindholdet af plantebeskyttelsesmidlet i  

 fødevarer eller foderstoffer udgør en risiko for menneskers  

 eller dyrs sundhed.
Bestemmelsen tænkes anvendt i situationer, hvor  

 Fødevaredirektoratet f.eks. får en begrundet mistanke om akut  

 giftighed af et stof, eller hvis der eksempelvis fremkommer ny viden om en  

 forstærket giftighed af forskellige pesticidrester.
Når det  

 vedrører dyrenes sundhed på grund af restkoncentrationer i  

 foderstoffer er det tilsvarende Plantedirektoratets ressort.
I sådanne situationer kan der være behov for  

 at vurdere disse plantebeskyttelsesmidler nærmere for at sikre et  

 højt beskyttelsesniveau i fødevarer.
Derfor bør en  

 godkendelse af et plantebeskyttelsesmiddel tages op straks og om  

 nødvendigt inden godkendelsens udløb.
Hvis der mangler viden  

 til at bedømme sådanne virkninger, fordi der ikke foreligger  

 tilstrækkelig toksikologisk dokumentation til at vurdere  

 sundhedsrisikoen fuldt ud, bør forsigtighedsprincippet i henhold til  

 fødevarelovgivningen føre til, at det får virkning i  

 forhold til alle de godkendte anvendelser.
Hvis der efterfølgende  

 fremskaffes yderligere dokumentation fra firmaet, der viser, at risikoen ikke  

 er uacceptabel, kan produktet godkendes på ny.
 Den ovenfor beskrevne situation forventes kun at  

 opstå i ganske få tilfælde, idet de fleste vurderinger  

 stadig vil ske i forbindelse med en fornyet godkendelse efter at den  

 fastlagte godkendelsesperiode udløber, eller i forbindelse med at  

 stoffet vurderes i EU i forbindelse med en mulig optagelse på bilag I  

 til direktiv 91/414/EØF og den efterfølgende nationale  

 revurdering af midlerne.
Som det fremgår ovenfor under pkt. 3 om forholdet  

 til gældende ret, er der behov for en tydeligere lovhjemmel til at  

 revurdere godkendelser inden for godkendelsesperioden i en række  

 tilfælde.
Forslaget til ny § 33, stk. 5, sikrer således  

 en tydelig lovhjemmel til at gribe ind i en godkendelse, selv om  

 godkendelsesperioden ikke er udløbet, i de situationer, hvor  

 ændringer i fødevarelovgivningen medfører et behov for at  

 forbyde/begrænse salg og anvendelse af visse plantebeskyttelsesmidler,  

 herunder anvendelse i visse afgrøder.
Med hensyn til forslaget til  

 § 33, stk. 5 og stk. 6, vil en tilbagekaldelse blive foretaget  

 konkret og ud fra en samlet vurdering.
 Desuden foreslås det i § 33, stk.  6, at  

 en godkendelse af et middel tages op til fornyet vurdering, selv om  

 godkendelsesperioden ikke er udløbet, når det er  

 nødvendigt for at opfylde EU-regulering.
 Som eksempel kan nævnes præparatdirektivet om  

 klassificering, emballering og mærkning af stoffer og produkter, der  

 for bekæmpelsesmidler skal anvendes fra den 30. juli 2004. Direktivets  

 regler medfører, at alle godkendelser af bekæmpelsesmidler, skal  

 vurderes på ny med henblik på at klassificere, emballere og  

 mærke produkterne efter de nye regler inden for den fastsatte frist,  

 uanset om godkendelserne først udløber på et senere  

 tidspunkt.
 Kan godkendelsen ikke opretholdes, ændres eller  

 tilbagekaldes denne, jf. § 33, stk. 7, helt eller delvist efter en  

 fastsat frist.
Til nr. 2 I forlængelse af forslaget i nr. 1 foreslås  

 ministerens bemyndigelse i den gældende § 33, stk. 5, udvidet  

 således, at der tillige kan fastsættes nærmere regler om  

 ophør af retten til import, salg, oplagring og anvendelse af  

 bekæmpelsesmidler, når godkendelsen tilbagekaldes eller  

 ændres, som følge af en revurdering i henhold til stk. 5, 6  

 og 7. Denne del af bestemmelsen angår midler med aktivstoffer, der er  

 omfattet af overgangsperioden i direktiv 91/414/EØF.
Den sidste del af  

 bestemmelsen, der angår regulering af restlagersalg efter ændring  

 eller tilbagekaldelse med hjemmel i kemikalielovens § 38, stk. 2 og 3,  

 medfører desuden hjemmel til at regulere restlagersalg, hvad  

 angår bekæmpelsesmidler, hvor aktivstoffet er optaget på  

 bilag I til direktivet.
 På denne baggrund forventes der at blive fastsat  

 regler for, hvornår salg i engros- og detailleddet af  

 plantebeskyttelsesmidlet forbydes, og hvornår anvendelse og besiddelse  

 hos brugerne forbydes.
Til nr. 3 Den foreslåede bestemmelse er udtryk for en  

 præcisering og bringer ordlyden i lovens § 35 b, stk. 7, i  

 overensstemmelse med biociddirektivets (Europa-Parlamentets og Rådets  

 direktiv 98/8/EF af 16. januar 1998 om markedsføring af biocidholdige  

 produkter) regler om databeskyttelse for så vidt angår  

 supplerende oplysninger indsendt til godkendelsesmyndigheden til brug for  

 behandling af sager om godkendelse af biocidmidler.
Til § 2 Det foreslås, at loven træder i kraft den 1.  

 april 2003.
Bilag Lovforslaget sammenholdt med gældende lov Gældende formulering Lovforslaget § 1 I lov om kemiske stoffer og produkter, jf. lovbekendtgørelse nr. 21  

 af 16. januar 1996, som senest ændret ved lov nr. 256 af 12. april  

 2000, foretages følgende ændringer:
 § 33. Bekæmpelsesmidler, jf. bilag 1 til loven, skal  

 før import, salg eller anvendelse være godkendt af  

 miljøministeren, jf. dog § 33 a.
 1. I § 33 indsættes efter stk. 4 som nye  

 stykker:
 Stk.2. Ministeren kan foretage ændringer i bilag 1 til loven  

 og fastsætte regler om, at grupper af kemiske stoffer og produkter skal  

 behandles efter samme regler.
Stk. 3. Godkendelser meddeles for en periode af op til 10  

 år.
For bekæmpelsesmidler, der er klassificeret som "meget  

 giftigt" eller "giftigt", meddeles godkendelse dog for en  

 periode af op til 5 år.
Ministeren fastsætter nærmere  

 regler om fornyelse af godkendelse.
Stk. 4. En godkendelse af et middel tages op til  

 fornyet vurdering, selvom godkendelsesperioden ikke er udløbet,  

 når der er taget stilling til, om et eller flere af de aktivstoffer,  

 der indgår i midlet, kan optages for så vidt angår midlets  

 anvendelsesområde, på bilag I til Rådets direktiv  

 91/414/EØF af 15. juli 1991 om markedsføring af  

 plantebeskyttelsesmidler eller bilag I, I A eller I B til Europa-Parlamentets  

 og Rådets direktiv 98/8/EF af 16. februar 1998 om markedsføring  

 af biocidholdige produkter.
Kan godkendelsen ikke fornys, bortfalder denne  

 efter en fastsat frist.
 Stk. 5. Ministeren kan fastsætte regler om ophør  

 af retten til import, salg, oplagring og anvendelse af  

 bekæmpelsesmidler, hvor godkendelsen bortfalder efter stk. 3 og  

 4.
 »Stk. 5. En godkendelse af et plantebeskyttelsesmiddel, hvor  

 aktivstoffet endnu ikke er optaget på bilag I til Rådets direktiv  

 91/414/EØF, kan endvidere tages op til fornyet vurdering i  

 følgende situationer, selv om godkendelsen ikke er udløbet:
 1)	Når der i medfør af fødevarelovgivningen  

 fastsættes grænseværdier for restindhold af midlets  

 aktivstof i fødevarer og foderstoffer.
 2)	Når der er en begrundet formodning om, at restindholdet af  

 midlets aktivstof i fødevarer eller foderstoffer udgør en  

 risiko for menneskers eller dyrs sundhed.
 Stk. 6. En godkendelse af et bekæmpelsesmiddel tages  

 endvidere op til fornyet vurdering, selv om godkendelsen ikke er  

 udløbet, når det er nødvendigt for at gennemføre  

 ny EU-regulering.
 Stk. 7. Kan godkendelsen ikke opretholdes i de i stk. 5  

 og 6 nævnte situationer, ændres eller tilbagekaldes denne helt  

 eller delvist efter en fastsat frist«.
 Stk. 5 bliver herefter stk. 8.
 2. I § 33, stk. 5, der bliver stk. 8,  

 tilføjes efter: »hvor godkendelsen bortfalder efter stk. 3 og 4«: »,  

 og hvor godkendelsen ændres eller tilbagekaldes efter stk. 5-7 eller  

 efter § 38, stk. 2 og 3.«.
§ 35 b, stk. 7. Databeskyttelsesperioden for oplysninger om et  

 biocidmiddel, der indsendes efter den første optagelse af aktivstoffet  

 på bilag I eller IA i forbindelse med ændring af vilkårene  

 for godkendelse af biocidmiddel eller til brug for afgørelse om  

 bibeholdelse af et aktivstof på bilagene, er fem år regnet fra  

 afgørelsen, der er truffet på grundlag af disse supplerende  

 oplysninger.
Såfremt databeskyttelsesperioden udløber før  

 de perioder, der angives i stk. 5 og 6, forlænges beskyttelsen,  

 således at den udløber samtidig med disse perioder.
3. I § 35 b, stk. 7, tilføjes efter »der  

 indsendes«: »for første gang« og »fem år regnet fra  

 afgørelsen, der er truffet på grundlag af disse supplerende  

 oplysninger.« ændres til: »fem år regnet fra datoen for den  

 første modtagelse af disse supplerende oplysninger.« § 2 Loven træder i kraft den 1. april 2003.
 1)   Loven indeholder  

 bestemmelser, der gennemfører dele af Europa-Parlamentets og  

 Rådets direktiv 99/8/EF af 16. februar 1998 om markedsføring af  

 biocidholdige produkter.
