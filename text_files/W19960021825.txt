 Et byråds- og amtsrådsmedlem havde i et regnskabsår som direktør i et  

 anpartsselskab ladet selskabet yde sig et lån på kr. 1.199.242.
 Den pågældende ansås for valgbar.
(Fra Valgbarhedsnævnet til et by- og amtsråd, j.nr. 520/1995) I breve af henholdsvis 7. og 14. februar 1996 har X-Kommune og Y-Amt i  

 henhold til § 101, stk. 4, i den kommunale valglov indberettet til  

 Valgbarhedsnævnet, at byråds- og amtsrådsmedlem NN ved Z-Landsrets dom af 1.  

 februar 1996 er blevet idømt en bøde på kr. 30.000,- for overtrædelse af  

 anpartsselskabslovens § 131, stk. 1, jf. § 84, stk. 1.
 Det fremgår af sagen, at den pågældende i regnskabsåret 1. juli 1993 til  

 30. juni 1994 som direktør i firmaet LL ApS, X-by, lod selskabet yde sig et  

 lån på kr. 1.199.242,-.
 Det fremgår endvidere, at bødens fastsættelse til kr. 30.000,- blev anset  

 for passende under henvisning til, at der var tale om et enkeltstående,  

 kortvarigt lån, der var tilbagebetalt inden for den af Erhvervs- og  

 Selskabsstyrelsen fastsatte frist.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
