Tillægsbetænkning afgivet af  

 Erhvervsudvalget den 24. maj 2000 Tillægsbetænkning over Forslag til lov om  

 visse betalingsmidler Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til erhvervsministeren, som denne  

 har besvaret skriftligt.
 En oversigt over lovforslagets bilag er optrykt som bilag  

 til denne tillægsbetænkning.
 Der er af erhvervsministeren og af  

 et mindretal stillet ændringsforslag, hvorom henvises til de ledsagende  

 bemærkninger.
 Et flertal (Venstres, Socialistisk Folkepartis, Dansk  

 Folkepartis, Centrum-Demokraternes, Enhedslistens, Kristeligt Folkepartis og  

 Frihed 2000 s medlemmer af udvalget) anerkender vigtigheden af at  

 begrænse den øgede risiko, ansatte i forretninger m.v.  

 udsættes for, når forretningerne holder åbent om aftenen og  

 om natten.
Flertallet finder imidlertid ikke, at en sådan  

 risikobegrænsning bør ske ved en regulering af forbrugernes  

 adgang til at betale kontant.
Flertallet har derfor anmodet  

 erhvervsministeren om at undersøge, hvilke initiativer der vil kunne  

 føre til mere sikre forhold for de butiksansatte m.v.
 På baggrund af ministerens undersøgelse  

 ønsker flertallet at tage problemstillingen op til fornyet  

 drøftelse under den snarlige revision af lov om butikstid og i denne  

 forbindelse afklare, om problemstillingen kan løses i den nye lov  

 eller skal tages op som et selvstændigt spørgsmål.
Et mindretal (Socialdemokratiets og Det Radikale Venstres  

 medlemmer af udvalget) har ønsket at tage højde for den risiko,  

 som forretninger og deres ansatte er udsat for, når de ligger inde med  

 kontanter senere om aftenen og om natten.
Et flertal i udvalget har  

 anerkendt, at der foreligger en sådan risiko.
Flertallet vælger  

 imidlertid at udskyde eventuelle løsninger til en uvis fremtid,  

 herunder mulige reguleringer i lukkeloven.
Mindretallet finder, at det er uden for lovgivers opgave  

 at regulere, hvordan forretninger vælger at opbevare deres  

 kontantbeholdninger, mens det er en oplagt mulighed at give forretningerne  

 den valgmulighed at kunne fravælge behandlingen af kontanter og dermed  

 opbevaringen af kontanter senere om aftenen og om natten.
Mindretallet  

 må erkende, at der for øjeblikket ikke er flertal for denne  

 oplagte løsning.
 Herefter indstiller et flertal (udvalget med  

 undtagelse af Socialistisk Folkepartis og Enhedslistens medlemmer)  

 lovforslaget til vedtagelse med de stillede ændringsforslag.
Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse.
Mindretallet vil stemme for de stillede  

 ændringsforslag.
 Mindretallet finder det helt uacceptabelt, at lovforslaget  

 giver mulighed for, at finansielle koncerner ved at henlægge  

 kortudstederfunktionen til et selvstændigt selskab kan omgå de  

 strengere regler om tavshedspligt i den finansielle lovgivning.
Ændringsforslag Af	et mindretal (V og KF), tiltrådt af et flertal  

 (S, SF, DF, CD, RV, EL, KRF og FRI):
Ny paragraf 1) Efter § 9 indsættes som ny paragraf med  

 tilhørende overskrift:
» § 01. Betalingsmodtager er forpligtet til at modtage kontant  

 betaling, hvis betalingsmodtageren modtager betalingsmidler, der er omfattet  

 af denne lov.
Bestemmelsen i 1. pkt. gælder ikke ved fjernsalg eller  

 ved betalingstransaktioner i ubemandede selvbetjeningsmiljøer.« Af	erhvervsministeren, tiltrådt af udvalget:
Til § 17 2) I § 17, stk. 2 ændres »hans« til:  

»Forbrugerombudsmandens«.
Bemærkninger Til nr. 1 Ændringsforslaget har til formål at sikre, at  

 forbrugerne også i fremtiden vil kunne betale kontant i forretninger,  

 restauranter, m.v.
Uden en sådan regel vil det være muligt for de  

 erhvervsdrivende at betinge salg af, at betaling sker med et betalingskort  

 eller andre nye former for betalingsmidler.
Der er fortsat mange forbrugere,  

 der helst vil betale med kontante midler, og bestemmelsen skal derfor sikre  

 forbrugerne valgfrihed mellem forskellige betalingsmidler.
Den nugældende bestemmelse i betalingskortlovens §  

 18 indeholder ingen undtagelser fra kontantreglen.
Bestemmelsen har  

 imidlertid vist sig at være uhensigtsmæssig i situationer, hvor  

 der ikke er personlig kontakt mellem forbrugeren og betalingsmodtageren.  

 Dette gælder fjernsalg og ubemandede selvbetjeningsmiljøer.
 Begge salgsmetoder er lagt an på at kunne fungere  

 uden personlig kontakt mellem forbrugeren og betalingsmodtageren og  

 harmonerer derfor dårligt med modtagelsen af kontant betaling.  

 Forbrugeren har desuden ikke den samme forventning om at kunne betale kontant  

 som f.eks. ved det traditionelle butikssalg.
Den teknologiske udvikling bevirker, at fjernsalg bliver  

 stadig mere almindeligt i form af handel via Internettet.
En bestemmelse om  

 kontant betaling må tage hensyn til denne udvikling.
Forslaget undtager  

 derfor fjernsalg og ubemandede selvbetjeningsmiljøer fra pligten til  

 at modtage kontant betaling.
Til nr. 2 Der er tale om en teknisk ændring som bringer  

 lovforslaget i overensstemmelse med princippet om kønsneutral  

 sprogbrug.
Frode Sørensen (S) nfmd.  

  Ole Vagn Christensen (S)  Claus Larsen-Jensen (S)  

  René Skau Björnsson (S)  

  Bjarne Laustsen (S) Ole Sohn (SF)  

  Sonja Albrink (CD)  Morten Helveg Petersen (RV)  

  Frank Aaen (EL)  Svend Erik Hovmand (V)  

  Pia Larsen (V)  Kim Andersen (V)  

  Peter Brixtofte (V)  fmd.  Pernille Sams (KF)  

  Kirsten Jacobsen (FRI)  Egil Møller (DF)  

  Ole M.
Nielsen (KRF) Bilag Bilagsoversigt vedrørende L 63 i ERU Bilagsnr.
