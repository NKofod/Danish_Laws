Skriftlig fremsættelse (23. februar 2011) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af lov om tv-overvågning og lov om behandling af personoplysninger (Udvidelse af adgangen til tv-overvågning for kommuner) (Lovforslag nr.
L 145) Formålet med lovforslaget er at give kommuner en udtrykkelig adgang til som led i en generel tryghedsskabende indsats at tv-overvåge visse offentlige arealer, der ligger i nær tilknytning til et område, hvor en boligorganisation mv. foretager tv-overvågning i henhold til en polititilladelse.
Lovforslaget gennemfører et af initiativerne i regeringens plan fra oktober 2010 til bekæmpelse af ghettodannelser i Danmark, Ghettoen tilbage til samfundet.
I denne plan foreslås det, at der med henblik på at skabe tryghed i bl.a. ghettoområder bliver indført adgang til, at kommuner som led i en generel tryghedsskabende indsats kan iværksætte tv-overvågning af offentlige arealer, f.eks. parkanlæg, der ligger i nær tilknytning til områder, hvor en almen boligorganisation foretager tv-overvågning.
Lovforslaget er udformet således, at adgangen for kommuner til at foretage tv-overvågning inden for de givne rammer omfatter arealer i nær tilknytning til både områder, som bliver tv-overvåget af en almen boligorganisation, og områder, der bliver tv-overvåget af andre organisationer og foreninger mv., der repræsenterer husstandene i et boligområde.
Med udtrykket i nær tilknytning til et område, som boligorganisationen tv-overvåger, sigtes der i lovforslaget til offentlige arealer, som geografisk ligger rimeligt tæt på det pågældende område.
I den forbindelse forudsættes det, at områder, som ligger mere end 500 meter fra det område, hvor en boligorganisation mv. foretager tv-overvågning, ikke i almindelighed kan anses for at ligge i nær tilknytning hertil.
Efter lovforslaget kan kommunerne foretage tv-overvågning med et generelt tryghedsskabende sigte  f.eks. i gader eller på arealer, der plages af uro og hærværk.
Det er således en betingelse, at tv-overvågning efter kommunens nærmere vurdering vil fremme trygheden for borgere, som færdes i det pågældende område.
Det er desuden en betingelse, at den utryghed, som overvågningen skal bekæmpe, efter kommunens nærmere vurdering skyldes kriminalitet eller anden utryghedsskabende adfærd, der udspringer af de samme forhold, som har ført til, at politiet har givet boligorganisationen mv. tilladelse til tv-overvågning.
 Det foreslås, at kommunerne inden iværksættelse af tv-overvågningen skal drøfte behovet herfor med politiet, som kan bidrage med synspunkter f.eks. med hensyn til, hvor der især kan være behov for en særlig tryghedsskabende indsats.
I lovforslaget er det fastsat, at en kommunes tv-overvågning i medfør af de foreslåede regler i tv-overvågningsloven er omfattet af den særlige bestemmelse i persondataloven om videregivelse af bl.a. billedoptagelser, der optages i forbindelse med tv-overvågning i kriminalitetsforebyggende øjemed.
Det indebærer, at også kommunernes tv-optagelser som udgangspunkt kun må videregives til politiet og kun i kriminalitetsopklarende øjemed.
Desuden foreslås det, at en kommune ikke skal kunne anvende eller gennemse tv-optagelser med personoplysninger fra tv-overvågningen til andre formål end at fremme trygheden for personer, der færdes i det tv-overvågede område.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
