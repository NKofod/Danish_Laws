Betænkning afgivet af Skatteudvalget den 14. marts 2019 Betænkning over Forslag til lov om ændring af lov om inddrivelse af gæld til det offentlige, opkrævningsloven og forskellige andre love (Modregning med opkrævningsfordringer og udskydelse af betalingsfrist ved banklukkedage m.v.) [af skatteministeren (Karsten Lauritzen)]:
1. Ændringsforslag Skatteministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) I den under nr. 3 foreslåede affattelse af § 18 b ændres »2019« til: »2021«.
[Ændret gyldighedsperiode] Til § 6 2) I den under nr. 2 foreslåede ændring af § 26, stk. 2, ændres »hjemsted, hvis den seneste frist for indsendelse af opgørelse og indbetaling af skat falder på en helligdag eller en lørdag« til: »hjemsted, hvis den seneste frist for indsendelse af opgørelse og indbetaling af skat falder på en banklukkedag«.
[Fejlrettelse] Bemærkninger Til nr. 1 Efter den gældende § 18 b i lov om inddrivelse af gæld til det offentlige kan skatteministeren for perioden fra og med den 1. april 2016 til og med den 31. december 2019 fastsætte regler om fravigelse af dækningsrækkefølgen for krav under inddrivelse, om udbetaling af overskydende beløb frem for anvendelse til dækning af fordringer og om inddrivelse af udvalgte fordringer.
Ved lovforslagets § 1, nr. 3, er bestemmelsen foreslået nyaffattet, så skatteministeren for perioden til og med den 31. december 2019 tillige vil kunne udstede regler om fravigelse af dækningsrækkefølgen for fordringer, der er under opkrævning og forudsættes dækket ved modregning.
Det foreslås ved ændringsforslaget at forlænge gyldighedsperioden med 2 år, således at skatteministeren kan udstede de omhandlede regler for perioden til og med den 31. december 2021.
 I lovforslagets § 1, nr. 5, foreslås en nyaffattelse af skatteministerens bemyndigelse i § 18 c i lov om inddrivelse af gæld til det offentlige, således at skatteministeren har adgang til for perioden til og med den 31. december 2021 at udstede regler om restanceinddrivelsesmyndighedens opgave med at sikre, at fordringer, der er overdraget til restanceinddrivelsesmyndigheden eller er under opkrævning og forudsættes dækket ved modregning, er retskraftige og ikke er ramt af datafejl.
 Da de regler, som skatteministeren ifølge den foreslåede nyaffattelse af § 18 b i lov om inddrivelse af gæld til det offentlige, jf. lovforslagets § 1, nr. 3, skal kunne udstede om bl.a. en fravigelse af dækningsrækkefølgen, også vil være udtryk for en håndtering af opgaven med at afklare datafejl m.v., er der behov for, at reglerne skal kunne være gældende for samme periode, idet deres udstedelsesgrundlag vil være både §§ 18 b og 18 c i lov om inddrivelse af gæld til det offentlige.
 Det foreslås således, at de regler, som skatteministeren skal kunne udstede efter § 18 b i lov om inddrivelse af gæld til det offentlige, som foreslået nyaffattet ved lovforslagets § 1, nr. 3, skal kunne være gældende for perioden til og med den 31. december 2021.
Til nr. 2 Efter gældende regler i pensionsafkastbeskatningslovens § 26, stk. 2, forlænges fristen for indsendelse af opgørelse og indbetaling af skat efter pensionsafkastbeskatningsloven for udenlandske forsikringsselskaber m.v. til den følgende hverdag, hvis fristen falder på en helligdag eller en lørdag i det land, hvor selskabet har hjemsted.
 Ved lovforslagets § 6, nr. 2, er bestemmelsen foreslået ændret, således at fristen for indsendelse af opgørelse og indbetaling af skatten forlænges til førstkommende bankdag, hvis sidste rettidige frist for indsendelse af opgørelse og indbetaling falder på en helligdag eller lørdag i det land, hvor selskabet har hjemsted.
 I den foreslåede lovtekst er betingelsen for forlængelse af fristen fejlagtigt angivet som den situation, hvor fristen falder på en helligdag eller en lørdag i det land, hvor selskabet har hjemsted, men betingelsen skulle have været angivet som den situation, hvor fristen falder på en banklukkedag i det land, hvor selskabet har hjemsted.
 Det foreslås med ændringsforslaget, at fristen for indsendelse af opgørelse og indbetaling af skatten efter pensionsafkastbeskatningsloven forlænges til førstkommende bankdag, hvis fristen udløber på en banklukkedag i det land, hvor selskabet har hjemsted.
4. Udvalgsarbejdet Lovforslaget blev fremsat den 6. februar 2019 og var til 1. behandling den 21. februar 2019. Lovforslaget blev efter 1. behandling henvist til behandling i skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og skatteministeren sendte den 10. december 2019 dette udkast til udvalget, jf.
SAU alm. del  bilag 80. Den 6. februar 2019 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til skatteministeren til skriftlig besvarelse, som ministeren har besvaret.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Carsten Kissmeyer (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Julius Graakjær Grantzau (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
