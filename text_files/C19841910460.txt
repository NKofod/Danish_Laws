(Til samtlige kommuner Social- og  

 sundhedsforvaltningen) Erstatninger i henhold til arbejdsskadeforsikringsloven, der tilkendes som  

 kapitalbeløb, skal ifølge lovens § 40, stk. 1, udbetales til det sociale  

 udvalg i den erstatningsberettigedes opholdskommune.
Erstatningen udbetales  

 af arbejdsgiverens forsikringsselskab eller af sikringsstyrelsen, hvis den  

 forsikrede er statsansat eller lignende.
Det samme gælder for  

 kapitalerstatninger efter ulykkesforsikringsloven (skader indtruffet før 1.  

 april 1978) og lovgivningen om erstatning til skadelidte værnepligtige m.fl.
 Ifølge lovens § 40, stk. 5, forrentes kapitalbeløbet med en rente på 1  

 pct. under Nationalbankens diskonto ved udbetaling senere end 14 dage fra  

 underretningen om sikringsstyrelsens afgørelse.
Der har tidligere været en vis usikkerhed med hensyn til spørgsmålet om  

 ankes opsættende virkning på erstatningsudbetalingen.
Man gør derfor  

 opmærksom på, at socialudvalget skal udbetale erstatningen snarest efter  

 modtagelsen, uanset om skadelidte har anket sikringsstyrelsens afgørelse  

 eller tilkendegiver, at han/hun vil anke.
Det er altså ikke nødvendigt at  

 spørge skadelidte, om afgørelsen vil blive anket.
I tilfælde, hvor et  

 forsikringsselskab anker afgørelsen, udbetales erstatningen derimod ikke til  

 socialudvalget.
Skadelidte vil i den situation være henvist til at søge om a  

 conto udbetaling på erstatningen.
Kapitalbeløbet udbetales den erstatningsberettigede til fri rådighed,  

 medmindre det sociale udvalg er i besiddelse af oplysninger, hvorefter dette  

 skønnes direkte utilrådeligt.
Indgående undersøgelser af skadelidtes  

 situation er ikke påkrævet, hvis der ikke er forhold, der tyder på, at  

 udbetaling til fri rådighed vil føre til, at formålet med erstatningen (det  

 forsørgelsesmæssige sigte) går tabt.
Meenerstatning og overgangsbeløb bør som  

 altovervejende hovedregel udbetales straks til fri rådighed.
En kommune kan ikke uden særlig lovhjemmel gøre udbetalingen af  

 erstatningen betinget af, at den erstatningsberettigede lader gældsbeløb til  

 det offentlige modregne i erstatningsbeløbet.
Modregning af udbetalt hjælp  

 efter bistandsloven kan ikke ske i de nævnte kapitalerstatninger.
Hvis udbetaling til fri rådighed undtagelsesvis ikke sker, anbringes  

 beløbet til højest mulige rente på båndlagt konto, således at der ikke uden  

 socialudvalgets samtykke kan hæves på kontoen.
Til skrevne renter udbetales  

 til kontohaveren til fri disposition.
Om nødvendigt kan der periodisk fra  

 kontoen udbetales rimelige beløb som supplement til den  

 erstatningsberetttigedes indtægter, og der kan frigives beløb til nærmere  

 dokumenterede formål.
Hvis den erstatningsberettigede ikke har behov for at  

 bruge af kapitalerstatningen, bør der ske en mere værdifast anbringelse af  

 midlerne, f.eks. i højt forrentede obligationer eller gennem udbetaling på  

 eller køb af ejerbolig, hvis pågældende har ønske herom.
I så fald kan  

 udvalget sikre en vis kontrol over formuegodet, f.eks. ved en  

 rådighedspåtegning på obligationer eller tinglyst rådighedsdeklaration på  

 fast ejendom, hvorefter der ikke kan ske salg, pantsætning, kreditforfølgning  

 eller anden disposition uden det sociale udvalgs samtykke.
Når erstatning er tilkendt personer under 18 år eller umyndiggjorte,  

 træffer udvalget i hvert enkelt tilfælde afgørelse af, hvordan kapitalbeløbet  

 bedst kommer den umyndige til gode.
Udbetaling til fri rådighed sker, når  

 udvalget skønner det tilrådeligt.
Spørgsmålet drøftes med den umyndige og  

 værgen, og begge kvitterer for udbetalingen.
Sikringsstyrelsen sender genpart  

 af kendelsen om erstatning til umyndige til Familieretsdirektoratet.
Det  

 sociale udvalg skal samtidig med enhver hel eler delvis frigivelse af  

 erstatningsbeløb underrette Familieretsdirektoratet, Holmens Kanal 20, 1060  

 København K.
Når kapitalbeløbet udbetales som erstatning til indsatte i  

 kriminalforsorgens institutioner, jfr. anordning nr. 514 af 11. oktober 1978,  

 skal udvalget forhandle med Justitsministeriet, Direktoratet for  

 Kriminalforsorgen, Klareboderne 1, 1115 København K, om, hvordan beløbet skal  

 komme erstatningsberettigede til gode.
Socialudvalgets afgørelse i disse  

 sager kan ankes af justitsministeriet efter reglerne i  

 arbejdsskadeforsikringslovens § 40, stk. 6, jfr. nedenfor om anke iøvrigt.
 Hvis det sociale udvalg beslutter, at udbetaling ikke kan ske til fri  

 rådighed, skal den erstatningsberettigede vejledes om, at udvalgets afgørelse  

 kan indbringes for vedkommende amtsankenævn, i København og på Frederiksberg  

 for den sociale ankestyrelse, til endelig administrativ afgørelse.
Efter lovens § 39, stk. 1, 2. pkt., og stk. 3, kan en løbende ydelse efter  

 anmodning helt eller delvist omsættes til et kapitalbeløb.
Sikringsstyrelsen  

 vil ofte sende et sådant beløb til det sociale udvalg med anmodning om, at  

 det sikres, at beløbet anvendes til det ansøgte formål.
Det ovenfor anførte  

 medfører ingen ændring på dette punkt.
 Denne vejledning træder i stedet for sikringsstyrelsens cirkulære af 31.  

 marts 1978 om retningslinier for de sociale udvalgs forvaltning af  

 kapitalerstatningsbeløb tilkendt efter lov om arbejdsskadeforsikring m.fl.,  

 som ændret ved cirkulærer af 22. november 1978 og 11. maj 1982.
