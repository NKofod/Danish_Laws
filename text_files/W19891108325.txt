 Udtalt, at daginstitutioner, der har indgået driftsoverenskomster med  

 en kommunalbestyrelse, er undergivet en så intensiv offentlig regulering,  

 tilsyn og kontrol, at institutionerne må henregnes til den offentlige  

 forvaltning.
 På baggrund af en henvendelse fra  Landsorganisationen  af  Danske  

  Daginstitutioner vedrørende oprettelse af et edb-register til brug for bl.a.  

 opkrævning af brugerbetaling, tog Registertilsynet stilling til, hvorvidt de  

 selvejende daginstitutioner, der er tilknyttet organisationen, kan henregnes  

 til den offentlige forvaltning og dermed være omfattet af lov om offentlige  

 myndigheders registre.
Det fremgik af sagen, at de ca. 45 selvejende daginstitutioner, der er  

 tilknyttet organisationen, er daginstitutioner, som med en primærkommune har  

 indgået driftsoverenskomst i henhold til bistandsloven §§ 69-70, hvilket  

 indebærer, at de i institutionerne normerede pladser stilles til rådighed for  

 den pågældende kommunes socialforvaltning, som løbende visiterer/anviser børn  

 til institutionspladserne.
Som et led i driftsoverenskomsten er det af  

 kommunerne pålagt de enkelte institutioner at varetage regnskabsføring m.v.,  

 herunder at opkræve den af kommunen fastsatte brugerbetaling for børnenes  

 ophold i institutionen.
 Det fremgår af bemærkningerne til lov om offentlige myndigheders registre  

 § 1, at der ved fastsættelsen af, hvilke institutioner der skal henregnes til  

 »den offentlige forvaltning«, skal lægges vægt på en bedømmelse af  

 institutionernes organisatoriske placering og kun i tilfælde, hvor denne kan  

 give anledning til tvivl, tillige på, hvilke funktioner institutionen udøver.  

 Udtrykket offentlig forvaltning har således samme indhold som det tilsvarende  

 begreb i lov om offentlighed i forvaltningen.
 På baggrund af det oplyste om de selvejende institutioner, herunder de  

 mellem institutionerne og kommunalbestyrelserne indgåede  

 driftsoverenskomster, fandt Registertilsynet, at de selvejende  

 daginstitutioner var undergivet en så intensiv offentlig regulering, tilsyn  

 og kontrol, at institutionerne måtte henregnes til den offentlige  

 forvaltning.
Da det påtænkte edb-register alene skulle tjene det formål, at  Danske  

  Daginstitutioners  administrationskontor - på vegne af de selvejende  

 daginstitutioner, som er tilknyttet organisationen - skulle forestå  

 opkrævning af brugerbetaling vedrørende de børn, som er indskrevet i de  

 enkelte institutioner, samt de hermed forbundne sidefunktioner, herunder  

 rykning i forbindelse med restancer, opkrævning hos børnenes bopælskommuner  

 af bevilligede fripladsbeløb m.v. samt de med opkrævningen i øvrigt forbundne  

 regnskabsmæssige opgaver m.v., fandt Registertilsynet, at registeret førtes  

 for den offentlige forvaltning.
Da det påtænkte edb-register skulle indeholde  

 personoplysninger, fandt Registertilsynet, at registeret alene ville kunne  

 oprettes under iagttagelse af bestemmelserne i lov om offentlige myndigheders  

 registre, og at der således skulle fastsættes forskrifter for registeret.
 Registertilsynet fandt endvidere, at  Landsorganisationen  af  Danske  

  Daginstitutioner i forbindelse med registerets førelse måtte anses for et  

 edb-servicebureau, der er omfattet af § 20 i lov om private registre m.v.,  

 hvorefter virksomheder, der for tredjemand, herunder for en offentlig  

 myndighed, udfører elektronisk databehandling af oplysninger som nævnt i  

 lovens § 1, forinden skal foretage anmeldelse til Registertilsynet.
 Justitsministeriet har efterfølgende erklæret sig enig med  

 Registertilsynet i, at de selvejende daginstitutioner anses for henregnet til  

 den offentlige forvaltning.
(* 1) Registertilsynets årsberetning 1989 (* 2) Oprindeligt lovbekendtgørelse nr. 621 af 2. oktober 1987.
