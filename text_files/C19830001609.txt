1. Ved den som bilag til dette cirkulære optrykte lov  

 nr. 202 af 18. maj 1982 om lån til betaling af ejendomsskatter og om ændring  

 af ligningsloven er der med virkning fra 1. januar 1983 foretaget en række  

 ændringer i de hidtidige regler om lån til betaling af ejendomsskatter for  

 visse parcel- og rækkehuse, jfr. indenrigsministeriets lovbekendtgørelse nr.  

 393 af 11. august 1978. Ændringerne indebærer en udvidelse af kredsen af de  

 personer, som har adgang til at opnå lån til betaling af ejendomsskatter,  

 dels ved at låneadgangen ikke længere er betinget af ejerens økonomiske  

 forhold, dels ved at visse pensionistgrupper under 65 år er inddraget under  

 ordningen.
Endvidere er også visse andre ejendomme end parcel- og rækkehuse  

 inddraget under ordningen.
I dette cirkulære gives der en samlet redegørelse for indholdet af  

 bestemmelserne i den nye lov.
Cirkulæret afløser således samtidig alle  

 tidligere cirkulærer om lån til betaling af ejendomsskatter  

 (indenrigsministeriets cirkulærer af 17. juni 1965, 15. december 1967, 21.  

 marts 1972 og 2. august 1978).
 2. Ydelse af lån til betaling af ejendomsskatter m.v.  

 forudsætter en ansøgning fra ejendommens ejer til den primærkommune, som  

 ejendommen ligger i (beliggenhedskommunen), jfr. lovens § 1, stk. 1. Ved  

 ejeren forstås alene den eller de, som i henhold til tinglyst skøde har  

 adkomst til den pågældende ejendom.
 3. Hvis ejeren indgiver ansøgning, har den pågældende  

 kommune, såfremt visse nærmere betingelser er opfyldt, pligt til at yde lån  

 til ejeren.
HVILKE EJERE KAN FÅ LÅN? 4. Ejeren eller dennes ægtefælle skal have fast bopæl  

 her i landet og være fyldt 65 år eller modtage eller få forskud på  

 folkepension, enkepension eller invalidepension eller modtage  

 invaliditetsydelse, jfr. lovens § 1, stk. 2, 1). For at skabe klarhed om  

 retstilstanden i de situationer, hvor en persons status som invalide- eller  

 enkepensionist ophører, er det i bestemmelsen præciseret, at det er  

 forholdene på det tidspunkt, de pågældende ejendomsskatter m.v. er forfaldne  

 til betaling, der er afgørende.
Det følger af bestemmelsen, at der er adgang til optagelse af lån, når  

 blot den ene ægtefælle opfylder betingelserne herfor, uanset om den  

 pågældende ifølge tinglyst adkomst ejer hele ejendommen, ejer en del af  

 ejendommen eller ikke ejer nogen del af ejendommen.
Er ejendommen i sameje  

 mellem to, der samlever papirløst, er det som hidtil en forudsætning for  

 ydelse af lån, at de begge opfylder betingelserne.
 I forhold til den hidtidige bestemmelse er det derimod ikke længere nogen  

 betingelse, at omstændighederne, herunder ejerens økonomiske forhold, taler  

 for ydelse af lån.
 5. Kommunalbestyrelsen kan ifølge lovens § 1, stk. 4,  

 som hidtil i særlige tilfælde fravige den i pkt. 4 omhandlede betingelse,  

 hvilket der navnlig vil kunne være anledning til i tilfælde, hvor ejerens  

 økonomiske situation er forringet på grund af langvarig sygdom.
HVILKE EJENDOMME ER OMFATTET AF ORDNINGEN? 6. Ejendommen skal indeholde en beboelseslejlighed,  

 der fortrinsvis anvendes af ejeren eller hans husstand til beboelse, herunder  

 også til fritidsbeboelse, jfr. lovens § 1, stk. 2, 2), 1. pkt.
Ordningen  

 omfatter således parcel- og rækkehuse, ejerlejligheder, to- og  

 flerfamiliehuse, stuehuse til landbrugsejendomme, beboelseslejligheder i  

 erhvervsejendomme iøvrigt samt fritidshuse.
Som medlemmer af husstanden  

 medregnes ejerens ægtefælle, hjemmeværende børn og andre, der har fast ophold  

 i lejligheden uden at være logerende.
 I tilfælde, hvor en enlig ejer er optaget på plejehjem eller over en  

 længere periode er indlagt på hospital, må kravet om, at ejendommen skal  

 anvendes til beboelse anses for opfyldt, så længe ejeren bevarer boligen i  

 sin ejendom, og fraværet ikke med sikkerhed kan antages at blive af permanent  

 karakter.
At ejendommen fortrinsvis skal anvendes af ejeren eller hans husstand til  

 beboelse, vil sige, at der kan ydes lån til betaling af de samlede  

 ejendomsskatter m.v. også i tilfælde, hvor ejeren har udlejet enkelte  

 værelser.
Det er imidlertid en forudsætning, at den væsentligste del af  

 ejendommen anvendes af ejeren eller hans husstand, samt at ejendommen fortsat  

 alene anvendes til beboelse.
Særligt i relation til fritidshuse er det en  

 forudsætning, at fritidshuset ikke for længere perioder er udlejet eller  

 udlånt til andre end medlemmer af husstanden.
For så vidt angår to- eller flerfamiliehuse samt ejendomme, der anvendes  

 både til bolig- og til erhvervsformål, herunder landbrugsejendomme, kan lån  

 kun ydes til betaling af ejendomsskatter m.v., der ifølge  

 vurderingsmyndighedernes fordeling forholdsmæssigt falder på den af ejeren  

 eller hans husstand beboede lejlighed, jfr. § 1, stk. 2, 2), 2. pkt.
I de  

 tilfælde, hvor der i forvejen af vurderingsmyndighederne er foretaget en  

 selvstændig vurdering af boligen, vil denne vurdering kunne lægges til grund  

 ved fordelingen.
Foreligger en sådan vurdering ikke, må en erklæring om  

 skatternes og eventuelle afgifters forholdsmæssige fordeling indhentes fra  

 vurderingsmyndighederne, jfr. § 8, stk. 1. Vurderingsrådenes afgørelser kan  

 ankes i overensstemmelse med vurderingslovens ankeregler.
Når fordelingen er  

 endeligt fastlagt, vil det i almindelighed kun være nødvendigt at foretage  

 ændringer heri, hvis forholdene ændres.
Udgifterne i forbindelse med  

 vurderingsmyndighedernes bistand afholdes af kommunen, jfr. § 8, stk. 2.
PANTESIKRING AF KOMMUNENS TILGODEHAVENDE 7. Endelig er det, ifølge lovens § 1, stk. 2, 3), en  

 betingelse, at lånet sikres ved tinglyst skadesløsbrev.
De nærmere krav til  

 denne sikkerhedsstillelse fremgår af lovens § 4. Det fremgår heraf, dels at  

 skadesløsbrevet skal have oprykkende prioritet, dels at skadesløsbrevets  

 pålydende skal have panteret inden for det beløb, hvortil vurderingsrådet ved  

 den senest foretagne vurdering har ansat ejendommen til ejendomsværdi inden  

 omregning (til kontantværdi) efter vurderingslovens § 6A.
Ejendommens værdi i  

 sædvanlig prioriteret stand danner således fortsat grundlag for adgangen til  

 at optage lån.
Skadesløsbrevets pålydende kan dermed maksimalt svare til forskellen  

 mellem den omhandlede ejendomsværdi og de foranstående, allerede tinglyste  

 prioriteter, opgjort til pålydende værdi.
Inden for denne maksimumsgrænse vil  

 det på den anden side i mange tilfælde være praktisk for låntager at  

 fastsætte skadesløsbrevets pålydende, således at der er dækning for lån et  

 par år frem i tiden.
Af lovens § 9 fremgår det, at de i henhold til loven  

 udfærdigede skadesløsbreve er fritaget for tinglysningsafgifter og andre  

 afgifter til det offentlige.
Lån kan først ydes, når skadesløsbrevet foreligger tinglyst uden  

 præjudicerende retsanmærkninger.
Herefter kan lån ydes, indtil det samlede  

 lånebeløb med tilskrevne renter udgør 95 pct. af skadesløsbrevets pålydende,  

 idet de resterende 5 pct er reserveret til sikring af omkostningerne ved  

 eventuel tvangsinddrivelse af lånet.
Såfremt skadesløsbrevets pålydende ikke  

 kan forhøjes eller ikke af ejeren ønskes forhøjet, eller såfremt nyt  

 skadesløsbrev ikke kan udfærdiges, kan yderligere lån herefter ikke ydes.
I  

 så fald afkræves senere påløbne renter ejeren i forbindelse med den  

 fremtidige opkrævning af kommunale ejendomsskatter og efter de for disse  

 gældende regler, jfr. lovens § 4, stk. 3.
 Bestemmelsen om, at skadesløsbrevet skal have oprykkende prioritet, må  

 udelukke, at kommunalbestyrelsen forringer skadesløsbrevets  

 prioritetsstilling ved efter ejerens anmodning at forsyne skadesløsbrevet med  

 rykningspåtegning.
LÅN VEDRØRENDE FLERE EJENDOMME MED SAMME EJER 8. Personer, der ejer to eller flere af de i lovens §  

 1, stk. 2 nævnte ejendomme, kan kun opnå lån til betaling af de  

 ejendomsskatter m.v., der påhviler en af ejendommene, jfr. lovens § 1, stk.  

 3. Det er hermed udelukket, at man samtidig opnår lån til betaling af  

 ejendomsskatter m.v. vedrørende to eller flere ejendomme.
 Denne bestemmelse, der udspringer af udvidelsen af lovens område til også  

 at omfatte fritidshuse, afskærer ikke en person, der hidtil har opnået lån  

 til betaling af ejendomsskatter m.v. af helårsboligen, fra på et hvilket som  

 helst tidspunkt i stedet at vælge lån vedrørende fritidshuset eller omvendt,  

 men ændringen kan først få virkning fra udløbet af den periode, for hvilken  

 de senest forfaldne ejendomsskatter, til hvilke der er ydet lån, er pålignet.  

 Bestemmelsen udelukker heller ikke ejeren fra først at udtømme  

 lånemulighederne i den oprindelig valgte ejendom og derefter overgå til at  

 udnytte låneordningen i en anden ejendom.
BOLIGYDELSE ELLER LÅN TIL BETALING AF EJENDOMSSKATTER? 9. Ifølge § 4, stk. 1, i lov nr. 64 af 10. marts 1982  

 om individuel boligstøtte, kan en pensionist, der optager lån efter lov om  

 lån til betaling af ejendomsskatter, ikke samtidig modtage boligydelse til  

 boligen.
Kommunalbestyrelsen må yde pensionisten fornøden vejledning om  

 ydelserne efter de to love.
Pensionisten kan tidligst opnå ret til  

 boligydelse med virkning fra udgangen af det år, hvor lånet er optaget,  

 medmindre lånet er indfriet.
Loven om lån til betaling af ejendomsskatter indeholder ikke nogen  

 tilsvarende hjemmel til at afslå en ansøgning om lån til betaling af  

 ejendomsskatter under henvisning til, at pensionisten samtidig oppebærer  

 boligydelse efter boligstøtteloven.
I den foreliggende sammenhæng kan der  

 således alene blive tale om at nægte boligydelse.
HVAD KAN DER YDES LÅN TIL? 10. Kommunens pligt til at yde lån omfatter ifølge  

 lovens § 1, stk. 1, 1. pkt., alene lån til betaling af de ejendomsskatter,  

 herunder også ejendomsskatter til amtskommunen og staten, der påhviler de  

 pågældende ejendomme.
Der er intet til hinder for, at kommunalbestyrelsen  

 alene yder lån til delvis betaling af ejendomsskatterne, hvis ejeren ønsker  

 en sådan begrænset låneordning.
For så vidt angår lån til betaling af vej- og kloakafgifter og lignende,  

 der påhviler ejendommene, beror det fortsat på kommunalbestyrelsens  

 beslutning, om en sådan låneordning skal etableres i kommunen, jfr. lovens §  

 1, stk. 1, 2. pkt., idet det dog er en forudsætning for ydelse af sådanne  

 lån, at de almindelige betingelser for ydelse af lån til betaling af  

 ejendomsskatter er opfyldt.
Bestemmelsen giver alene kommunalbestyrelsen  

 mulighed for generelt at beslutte, at låneordningen - ud over ejendomsskatter  

 - også skal omfatte vej- og kloakudgifter og lignende, der påhviler  

 ejendommene i kommunen.
Hvis kommunalbestyrelsen har truffet denne  

 beslutning, og hvis de almindelige betingelser for optagelse af lån i øvrigt  

 er opfyldt, har enhver ejer krav på, at lån også ydes til betaling af vej- og  

 kloakafgifter og lignende.
Udtrykket »vej- og kloakafgifter og lignende« omfatter som  

 udgangspunkt vejbidrag (herunder bidrag til anlæggelse af privat vej),  

 vejafgifter, kloakbidrag og kloakafgifter (herunder renovationsafgift samt  

 bidrag og afgifter til rensningsanlæg). Udtrykket omfatter endvidere som  

 udgangspunkt den enkelte ejers andel i anlægsudgifter vedrørende formål som  

 de nævnte samt vedrørende kommunal vand-, el- og varmeforsyning i tilfælde,  

 hvor sådanne udgifter straks i deres helhed afkræves ejerne.  

 Kommunalbestyrelsen har dog i forbindelse med den ovennævnte beslutning  

 mulighed for at foretage en snævrere afgrænsning af, hvilke afgifter, bidrag  

 og engangsudgifter der skal være omfattet af låneordningen i kommunen.  

 Kommunalbestyrelsen er ligeledes berettiget til i forbindelse med  

 beslutningen at fastsætte en nedre beløbsgrænse for lån, som kan ydes til de  

 enkelte ejere.
Spørgsmålet om en øvre grænse for størrelsen af lån til  

 dækning af vej- og kloakafgifter og lignende må derimod anses for at være  

 reguleret udtømmende ved bestemmelsen i lovens § 4 om sikringen af kommunens  

 tilgodehavende, jfr. pkt. 7 ovenfor.
Kommunalbestyrelsen kan heller ikke  

 udvide låneordningen til at omfatte lån til betaling for forbrug af  

 elektricitet, gas, fjernvarme eller andre kommunale leverancer, der betales i  

 forhold til forbruget.
Det samme gælder kontingenter til forsikringer,  

 grundejerforeninger m.v.
ADMINISTRATIONEN AF DE YDEDE LÅN 11. Kommunens lån, som i forbindelse med hver enkelt  

 skatte- og afgiftstermin ydes ejeren til dækning af det i vedkommende termin  

 forfaldende skatte- og afgiftsbeløb, må ikke udbetales til ejeren, men skal  

 derimod ifølge lovens § 2, 1. pkt., af kommunalbestyrelsen anvendes  

 umiddelbart til betaling af de skatter og afgifter, hvortil lånet er ydet.  

 Dette sker for så vidt angår skatter og afgifter til kommunen selv på den  

 måde, at de pågældende skatter og afgifter bogføres som betalt.
Skatte- og  

 afgiftsbeløb, der tilkommer staten, indbetales af kommunen direkte til staten  

 i overensstemmelse med de herom gældende afregningsregler på samme måde, som  

 hvis beløbet var betalt af ejeren.
I modsætning til den hidtidige låneordning  

 gælder det samme derimod ikke længere den amtskommunale andel af de  

 pågældende skatter og afgifter.
Ifølge lovens § 2, 2. pkt., skal kommunen  

 først udbetale amtskommunens andel med tilskrevne renter, jfr. § 3, ved det  

 samlede lånebeløbs forfaldstid.
Kommunen må derfor give amtskommunen  

 meddelelse om den amtskommunale del af de skatter og afgifter, kommunen har  

 ydet lån til betaling af.
På dette grundlag bogfører amtskommunen beløbene  

 som betalt.
Om udbetalingen af de omhandlede beløb henvises til pkt. 16  

 nedenfor.
LÅNENES FORRENTNING 12. Ifølge lovens § 3, 1. pkt., forrentes lånebeløbene  

 med en årlig rente på 8 pct.
Dette gælder ikke alene lån, der ydes til  

 betaling af ejendomsskatter m.v. vedrørende skatteåret 1983 og følgende  

 skatteår, men fra og med den 1. januar 1983 også lån, der er ydet til  

 betaling af ejendomsskatter m.v. vedrørende 1982 og tidligere skatteår, jfr.  

 § 11, stk. 1, og stk. 2, 1. pkt.
Renten beregnes som hidtil fra den sidste  

 rettidige indbetalingsdag for de skatter m.v., til hvis betaling lånebeløbene  

 anvendes, og tilskrives lånebeløbet ved årets udgang, jfr. § 3, 2. og 3. pkt.  

 Det rentebeløb, som skal tilskrives ved et års udgang, udgør således 8 pct.  

 af den samlede gæld ved udgangen af det foregående år, heri indbefattet de på  

 dette tidspunkt tilskrevne renter, samt forholdvis beregnet rente af de i det  

 seneste år ydede lån.
Ifølge lovens § 6 giver kommunalbestyrelsen hvert år  

 inden den 15. januar låntageren meddelelse om kommunens tilgodehavende pr. 1.  

 januar med angivelse af de i det foregående kalenderår betalte  

 ejendomsskatter m.v. og tilskrevne renter.
Kommunens tilgodehavende omfatter  

 i denne sammenhæng også amtskommunens andel med tilskrevne renter.
FRIVILLIG TILBAGEBETALING AF LÅN INDEN FORFALDSTIDSPUNKTET 13. Den enkelte låntager er som hidtil berettiget til  

 når som helst at indbetale beløb til kommunen til hel eller delvis  

 nedbringelse af gælden.
LÅNENES FORFALDSTID 14. Ifølge lovens § 5, 1. pkt., forfalder lånebeløbene  

 med tilskrevne renter som hovedregel til betaling, hvis ejendommen skifter  

 ejer, hvad enten dette skyldes ejerens død, et salg eller anden årsag.  

 Kommunalbestyrelsen skal da straks kræve gælden betalt og skal i mangel af  

 frivillig betaling tage skridt til tvangsinddrivelse.
Fra det tidspunkt, da  

 kommunalbestyrelsen begynder retsforfølgning til betaling af gælden, kan  

 denne kræves forrentet med en årlig rente, der svarer til diskontoen med et  

 tillæg på 2 pct., jfr. § 8 i lov om renter ved forsinket betaling m.v.
 Visse ejerskiftesituationer udløser dog ikke lånets forfald, jfr. § 5,  

 2-4. pkt.
 Ægtefællen har således krav på, at gælden forbliver indestående indtil  

 næste ejerskifte, hvis ægtefællen overtager ejendommen - herunder til  

 hensidden i uskiftet bo - ved ejerens død eller i forbindelse med ejerens  

 optagelse på plejehjem, psykiatrisk institution eller institution til  

 personer med vidtgående fysiske eller psykiske handicap.
 Endvidere kan kommunalbestyrelsen i de samme ejerskiftesituationer efter  

 et konkret skøn tillade, at gælden forbliver indestående indtil næste  

 ejerskifte, hvis et andet husstandsmedlem end ægtefællen overtager  

 ejendommen.
 Udskydelse af forfaldstidspunktet kan finde sted med hensyn til lån ydet  

 såvel før som efter den 1. januar 1983, jfr. lovens § 11, stk. 2. Det er ikke  

 nogen betingelse for udskydelsen af forfaldstidspunktet, at den, der i disse  

 situationer overtager ejendommen, opfylder betingelserne i lovens § 1, stk.  

 2, 1).
 15. Såvel i den situation, hvor ægtefællen i  

 forbindelse med overtagelsen udnytter sin adgang til at forlange  

 forfaldstidspunktet udskudt, som i den situation, hvor et andet  

 husstandsmedlem end ægtefællen i forbindelse med overtagelsen opnår  

 kommunalbestyrelsens tilladelse til en udskydelse af forfaldstidspunktet,  

 jfr. pkt. 14, kan kommunalbestyrelsen ifølge § 5, 2. og 3. pkt., ydermere  

 efter et konkret skøn tillade, at lån indtil næste ejerskifte fortsat ydes,  

 uanset om den, der overtager ejendommen, opfylder betingelserne i lovens § 1,  

 stk. 2, 1). Det er dog forudsat, at fortsat ydelse af lån kun kan finde sted  

 i overensstemmelse med de almindelige betingelser i lovens § 1, stk. 2, 2) og  

 3).
AFREGNING TIL AMTSKOMMUNEN 16. Ifølge lovens § 2, 2. pkt., udbetales  

 amtskommunens andel af de ydede lån med tilskrevne renter først af kommunen  

 ved det samlede lånebeløbs forfaldstid.
Udbetaling vil således skulle ske ved  

 ejerskifte, med mindre forfaldstidspunktet udskydes i overenstemmelse med  

 reglerne i lovens § 5, jfr. pkt. 14 ovenfor.
I samme forbindelse vil den  

 amtskommunale andel af de ydede lån yderligere kunne blive forøget efter  

 ejerskiftet, i det omfang kommunalbestyrelsen beslutter fortsat at yde lån,  

 jfr. pkt. 15 ovenfor.
 At udbetalingen skal ske på det samlede lånebeløbs forfaldstid, indebærer  

 på den anden side, at amtskommunens andel skal frigives af kommunen, uanset  

 om kommunen på dette tidspunkt modtager det samlede tilgodehavende eller  

 nødsages til at søge beløbet tvangsinddrevet.
