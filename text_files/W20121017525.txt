Erstatningsansvarslovens § 12  forsørgertabserstatning til forældre, erstatningsansvarslovens § 14 A  overgangsbeløb og erstatningsansvarslovens § 26 A  efterladtegodtgørelse,  nævnets j.nr. 12-520-21868 Afdøde, som kom fra Iran, var fra 2003 bosat i Norge, hvor han ifølge det oplyste hver måned havde sendt 5.000 norske kr. til sine forældre i hjemlandet.
Afdøde flyttede i 2009 til Danmark, hvor hans søskende boede, og den månedlige forsørgelse skulle ifølge ansøgerne have fortsat, når ansøger begyndte at tjene penge i Danmark.
Da forsørgelsen af forældrene var foregået ved hjælp fra private personer, kunne der ikke fremskaffes dokumentation for den løbende forsørgelse.
Nævnet afslog ansøgning om forsørgertabserstatning.
Nævnet lagde navnlig vægt på, at der ikke forelå dokumentation for selve kravet, herunder dokumentation for, at der havde været tale om faktisk forsørgelse.
Derudover blev det tillagt vægt, at forsørgelsen ifølge det oplyste ophørte ca. 8 måneder inden, at afdøde afgik ved døden.
Nævnet afslog samtidig at tilkende et overgangsbeløb til afdødes forældre, da afdøde var bosat i Danmark, og forældrene boede i Iran.
På tidspunktet for dødsfaldet havde de således ikke fælles bopæl eller husholdning.
 Nævnet fandt endvidere ikke, at den omstændighed, at afdødes søskende havde fået opholdstilladelse i Danmark, kunne føre til, at de skulle tilkendes efterladtegodtgørelse, ligesom nævnet ikke fandt, at det særlige tilknytningskrav i § 26 a kunne anses for opfyldt i forhold til afdødes forældre, der boede i Iran, da afdøde afgik ved døden.
