Nr BSF 72 Forslag til folketingsbeslutning om beregning af lovforslags miljømæssige  

 konsekvenser Fremsat af Jes Lunde (SF) Gade (SF) Birthe Hansen (SF) Birgitte Husmark  

 (SF) Ebba Strange (SF) den 27. februar 1992 Folketinget pålægger regeringen at beregne de miljømæssige konsekvenser af lovforslag, der fremsættes for Folketinget med virkning fra folketingsåret 1992-93.
 Oplysning om miljømæssige konsekvenser skal fremgå af lovforslagets  

 bemærkninger.
Bemærkninger til forslaget En stadig stigende strøm af rapporter lige fra Brundtlandrapporten til  

 den seneste rapport fra World Watch Institute, State of the World, taler alle  

 deres tydelige og alarmerende sprog om nødvendigheden af forandringer i  

 holdningen til den udvikling, især de industrialiserede lande er i gang med,  

 en udvikling, der alene satser på vækst uden hensyn til de miljømæssige  

 konsekvenser.
 Eksempelvis er luften over os forurenet med CFC-gasser i en grad, der  

 allerede har forårsaget flere huller i ozonlaget.
 Floder, vandløb og søer er forurenet i en sådan grad, at mange af dem er  

 uddøde for biologisk liv, og de samme faresignaler er begyndt at melde sig i  

 havet ud for vore kyster.
 I den tredje verden fældes store skovområder for at skaffe kapital eller  

 bare optændingsbrænde til nødlidende befolkninger med katastrofale  

 konsekvenser for miljøet.
 Mindst 140 plante- og dyrearter uddør hver dag.
 Atmosfærens indhold af CO2, der kan skabe en drivhuseffekt, er 26 pct.  

 højere end ved industrialiseringens start, og den er stadig stigende.
Alle disse miljømæssige forandringer må nødvendigvis ses i et globalt og  

 ikke bare i et snævert nationalt perspektiv.
Det ændrer dog ikke på det  

 faktum, at vi i Danmark også bliver nødt til at indrette vores lovgivning  

 således, at de økologiske aspekter fremover bliver prioriteret langt højere.
 Det følger af Statsministeriets cirkulære nr. 124 af 25. juli 1983, at  

 alle regeringens lovforslag ledsages af bemærkninger om de økonomiske og  

 administrative konsekvenser.
 Efter forslagsstillernes opfattelse er det bydende nødvendigt, at vi nu  

 udvider dette princip, således at det også gælder lovforslags økologiske  

 konsekvenser.
 Herunder må det også vurderes, hvordan lovforslagene virker i forhold til  

 vedtagne handlingsplaner (Energi 2000, Vandmiljøplanen etc.).
Verdens økologiske tilstand er så kritisk, at der er brug for en kolossal  

 indsats for blot at hindre fremtidige ødelæggelser.
Der er behov for en  

 omstilling af økonomien, der med World Watch Institute's ord i styrke svarer  

 til den industrielle revolution.
Blot er vi denne gang nødt til at gennemføre  

 omstillingen på meget kortere tid, hvis vi ikke skal sætte utrolige værdier  

 og i sidste instans vort eget liv over styr.
Dette beslutningsforslag er et bidrag til at øge bevidstheden om de  

 økologiske forhold i det politiske liv.
Når alle lovforslag ledsages af  

 bemærkninger om de miljømæssige konsekvenser, vil økologien med tiden blive  

 den integrerede del af vores politiske tænkning, som er helt nødvendig for at  

 løse fremtidens store opgaver med bevarelsen af en Jord der er spændende,  

 dejlig og sund at leve på.
 Beslutningsforslaget vil senere blive fulgt op af andre forslag til  

 integration af økologien i den økonomiske og politiske verden.
Skriftlig fremsættelse Jes Lunde (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om beregning af lovforslags  

 miljømæssige konsekvenser.
(Beslutningsforslag nr.
B 72).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
