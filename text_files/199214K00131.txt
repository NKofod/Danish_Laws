Nr BTL 131 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Tilskudsregulering vedrørende  

 rente af hypotekbanklån)   

 Nr L 131 1992-93, 1. samling Afgivet af Kommunaludvalget Afgivet: 19921211 Udvalget har behandlet lovforslaget i nogle møder.
 Der er af indenrigsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med det af indenrigsministeren stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling og vil  

 stemme imod de stillede ændringsforslag.
 Mindretallet anfører, at selv om Kommunernes Landsforenings formandskab  

 har rystet på hånden og accepteret, at der kræves renter af kommunernes  

 hypotekbanklån i 1993, så vil mindretallet ikke acceptere dette.
 Økonomiaftalen mellem Kommunernes Landsforening og regeringen er en  

 frivillig aftale - en slags rettesnor, hvorfor Folketinget ikke er i en  

 situation, hvor det bør lave straffeaktioner, så længe kommunerne indgår  

 budgetterne med skyldig hensyntagen til grundloven og den kommunale  

 styrelseslov.
Derudover kan der sættes spørgsmålstegn ved, om kommunerne ikke har  

 overholdt aftalen, eftersom regering og Folketing ikke har leveret varen i  

 forhold til de forudsætninger, som den 3-årige aftale blev indgået på.
I  

 forudsætningerne indgik en forventning om, at udgifterne til dagpenge ville  

 falde som følge af øget vækst.
Kommunerne venter stadig på opsvinget.
Derudover har udgifterne til dagpasning, boligstøtte og aktivering været  

 stigende bl.a. som følge af beslutninger i Folketinget.
Beslutninger, som  

 kommunerne kun er blevet delvist kompenseret for.
Hvad værre er, så knæsætter vedtagelsen af lovforslaget et retsprincip,  

 som ikke har været gældende siden salig Johan Herman Wessels dage - »Man  

 retter smed for bager«.
Nedsættelsen af bloktilskuddet som følge af  

 rentebyrden for 1993 rammer alle kommuner, ligegyldigt om de har levet op til  

 økonomiaftalen med Kommunernes Landsforening eller ej.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de stillede  

 ændringsforslag.
 Mindretallet anfører, at hovedparten af kommuner og amtskommuner ikke  

 overholdt den aftale, som deres organisationer indgik med regeringen  

 vedrørende økonomien i 1993.
 For kommunernes vedkommende skulle skatten under eet have været nedsat med  

 0,2 pct. og amtskommunerne skulle holde uændret personskat.
Kun et fåtal levede op til aftalen.
Lovforslagets bestemmelse om, at de  

 hypotekbanklån, som kommuner og amtskommuner kan optage, nu skal forrentes,  

 er en særdeles blid måde at løse problemet på.
Efter mindretallets opfattelse havde det rigtigste været, at regeringen  

 slet ikke ydede de omtalte hypotekbanklån.
At disse først skal  

 tilbagebetales, når kommunernes og amtskommunernes økonomi er forbedret,  

 vidner mest om, at der kan rejses tvivl om, hvorvidt der nogen sinde skal ske  

 tilbagebetaling.
 Den 19. almindelige vurdering vil give kommuner og amtskommuner gigantiske  

 merindtægter i 1993, og dette er ydermere en understregning af, hvor  

 alvorligt det er, at den indgåede aftale ikke er overholdt.
 Mindretallet ser med gru frem til indholdet af den aftale, der skal indgås  

 for 1994.
 Den bør blive et ultimatum til kommuner og amtskommuner om at vise  

 samfundssind, så befolkningen ikke bukker under for øgede skatter.
Ændringsforslag Til § 1Af indenrigsministeren , tiltrådt af et flertal  

 (udvalget med undtagelse af SF):
 1) I det under nr. 2 foreslåede § 17, stk. 26 ,  

 indsættes efter »amtskommunerne« ordene: »inden for en samlet  

 låneramme på 1 mia. kr.«.
 Af et mindretal (FP):
 2) I det under nr. 3 foreslåede § 19, stk. 5 ,  

 indsættes efter 1. pkt. som nyt punktum:
»Indenrigsministeren bemyndiges til af det efter § 10 og § 17  

 opgjorte tilskud for 1994 at yde kommuner og amtskommuner, der har overholdt  

 de økonomiske aftaler med regeringen af juni 1992 på tilsvarende måde som  

 Københavns og Frederiksberg Kommuner, et særligt tilskud for disse kommuners  

 og amtskommuners tab som følge af tilskudsnedsættelserne efter § 10, stk. 36,  

 og § 17, stk. 26.« Bemærkninger Til nr. 1 For 1993 var det mellem regeringen og Amtsrådsforeningen bl.a.  

 aftalt:
- en finansieringsgaranti om hypotekbanklån på 1 mia. kr. til hel eller  

 delvis dækning af et finansieringsunderskud i amterne i 1993, - at der udarbejdes forslag til en række udgiftsdæmpende foranstaltninger  

 på medicinområdet.
Af de gennemførte foranstaltninger reserveres 100 mio. kr.  

 til staten.
De efterfølgende 400 mio. kr. i 1993 tilfalder amtskommunerne.
I  

 det omfang forslag ikke når at træde i kraft i 1993, vil størrelsen af  

 hypotekbanklånet blive genforhandlet med henblik på eventuel udbetaling i 2.  

 halvår 1993.
Regeringen og Amtsrådsforeningen har drøftet resultatet af amternes  

 budgetlægning for 1993. Der er mellem regeringen og Amtsrådsforeningen  

 enighed om, at hypotekbanklånet på 400 mio. kr. vedrørende medicinområdet  

 tilbydes til udbetaling til amtskommunerne fra starten af 1993, og at dette  

 lån ydes rentefrit i 1993 som aftalt.
Der er endvidere enighed om, at der i  

 foråret 1993 foretages en vurdering af udviklingen i udgifterne til  

 medicintilskud, som danner grundlag for en forhandling om hypotekbanklånene  

 vedrørende medicinområdet.
På denne baggrund foreslås lovforslaget ændret således, at det præciseres,  

 at amtskommunernes bloktilskud for 1994 alene nedsættes med rentetilskuddet i  

 1993 til de hypotekbanklån på 1 mia. kr., der vedrører den i juni 1992  

 aftalte finansieringsgaranti.
Rentetilskuddet til hypotekbanklån, der  

 vedrører medicinområdet, er således ikke omfattet af tilskudsnedsættelsen.
 Ændringsforslaget ændrer ikke på den skønnede tilskudsnedsættelse på  

 110-120 mio. kr., som angivet i bemærkningerne til lovforslaget, idet der i  

 dette beløb alene indgik tilskudsnedsættelsen vedrørende  

 finansieringsgarantien på 1 mia. kr. for amtskommunerne (samt 1 mia. kr. for  

 kommunerne).
 Til nr. 2 Forslagsstillerne kan ikke acceptere, at kommuner og  

 amtskommuner, der har overholdt en indgået aftale, skal betale renter af  

 hypotekbanklån, blot fordi andre kommuner og amtskommuner ikke har været  

 efterrettelige.
Ganske vist har bl.a.
Kommunernes Landsforening accepteret dette, men gad  

 vide om de ca. 30 kommuner, der rammes, deler en så udemokratisk beslutning.
