Cirkulære om personeluddannelse i forsvaret Opdeling § 1. Den militære personeluddannelse er opdelt i grunduddannelse samt efter- og videreuddannelse.
 1) Ved grunduddannelse forstås en uddannelse, der kvalificerer til at bestride stillinger på det laveste funktionsniveau inden for pågældende hovedniveau.
 2) Ved videreuddannelse forstås en uddannelse, der kvalificerer til at gøre fyldest på et højere funktionsniveau.
 3) Ved efteruddannelse forstås øvrige uddannelser, der vedligeholder, ajourfører, supplerer eller forbedrer tidligere erhvervet uddannelse på samme niveau.
Forsvarets uddannelsesaktivitet § 2. Forsvarets personelbehov skal i mulig udstrækning dækkes gennem ansættelse af personel, der har erhvervet eller - eventuelt ved forsvarets mellemkomst - erhverver den fornødne uddannelse inden for samfundets almindelige uddannelsessystemer.
 Stk. 2. Forsvarets uddannelser skal i det væsentlige tilgodese militærfaglige områder samt personellets videregående og vedligeholdende uddannelse.
Planlægning § 3. Uddannelser skal gives i naturlig sammenhæng med personellets overgang til den funktion eller det funktionsniveau, uddannelsen er rettet imod, og i et omfang, der svarer til forsvarets behov.
§ 4. Med henblik på at forøge den personelmæssige fleksibilitet samt at begrænse forsvarets omkostninger til uddannelsesformål bør 1) forsvarets uddannelser i mulig udstrækning gennemføres i værnsfælles regi, 2) samlæsningsmuligheder mellem forskellige uddannelser, linier og klasser søges udnyttet, 3) uddannelserne modulopbygges i muligt omfang, 4) værnsspecifikke uddannelser i muligt omfang harmoniseres værnene imellem, 5) der tilstræbes størst mulige klassekvotienter under hensyn til indlæringsmiljø, økonomi, forsvarets behov og de fysiske rammer.
Godkendelseskompetence § 5. Forsvarskommandoen og Hjemmeværnskommandoen bemyndiges til at godkende grunduddannelser på manuelt niveau samt efteruddannelser på alle niveauer.
§ 6. Forsvarskommandoen bemyndiges til at godkende planer for grund- og videreuddannelser for officerer af linien, mellemledere af linien og reserven samt for officerer af reserven.
For de grund- og videreuddannelser som vedrører mellemledere af linien og reserven samt for officerer af reserven sendes de godkendte planer til orientering for Forsvarsministeriet.
I forbindelse med overordnede ændringer for grund- og videreuddannelser for officerer af linien sender Forsvarskommandoen indstilling til Forsvarsministeriet til godkendelse.
Ikrafttræden § 7. Cirkulæret træder i kraft ved udsendelsen.
