Pressenævnets kendelse i sag nr. 2022-80-0858 Afvisning af klage over Villabyerne på grund af fristoverskridelse En forening og dennes formand klagede over to artikler bragt af Villabyerne.
Klagen var indbragt for Pressenævnet efter udløbet af 12-ugers klagefristen.
Klagen blev derfor afvist uden nærmere behandling.
 [Klager 1] har på egne vegne og på vegne af [Klager 2] klaget til Pressenævnet over artiklerne Hård intern kritik af [Partiet]s spidskandidat i [Kommune 1] og Landsformand holder spidskandidat ud i strakt arm, som blev bragt henholdsvis den 14. juli 2021 og den 8. september 2021 i Villabyerne, idet de mener, at god presseskik er tilsidesat.
 Klagen er modtaget i Pressenævnet den 3. maj 2022.
Sagsfremstilling De påklagede artikler indeholder omtale af en partistrid i [Partiet] i forbindelse med kommunal- og regionsrådsvalget 2021, hvor [Klager 2], der er formand i [Klager 1], var spidskandidat til byrådet i [Kommune 1].
I artiklerne er det blandt andet omtalt, at [Person A], som var [Partiet]s spidskandidat i [Kommune 2], ønskede at få [Klager 2] ekskluderet på grund af [Klager 2]s formandskab i [Klager 1].
 Det fremgår blandt andet af artiklen Hård intern kritik af [Partiet]s spidskandidat i [Kommune 1]:
[Partiet] [Kommune 1] har vel ret til at opstille den kandidat, de har lyst til? Ja, det er [Partiet] [Kommune 1] i deres gode ret til.
Og [Klager 2] er givetvis meget kvalificeret som formand for [Klager 1].
Men [Klager 1] og [Klager 2] virker ved intimideringer og trækker et slimet spor af trusler og politianmeldelser efter sig.  Det fremgår endvidere blandt andet af artiklen Landsformand holder spidskandidat ud i strakt arm:
 [Partiformanden] slår herefter følgende fast:
På vegne af hele [Partiet] vil jeg tage kraftig afstand fra alle former for afpresning, trusler, uretmæssige politianmeldelser, chikane, krænkelser og/eller bestikkelse, som [Klager 1] efter nogles udsagn har begået.  [Klager 1] og [Klager 2] har til støtte for klagen blandt andet anført, at ingen af dem var involveret i debatten i forbindelse med de påklagede artikler, og de fik således hverken forelagt eller havde mulighed for at svare på anklagerne, før de blev bragt.
Der var tale om en person/få personer, som velkendt ønsker at udstille [Klager 1] baseret på ukorrekte oplysninger.
 Pressenævnets formand, Jens Kruse Mikkelsen, udtaler:
 Klagen vedrører to artikler bragt af Villabyerne den 14. juli 2021 og 8. september 2021.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen 12 uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarslovens § 34, stk. 2. Der er efter medieansvarsloven ikke hjemmel til at dispensere fra klagefristen.
 [Klager 1] og [Klager 2] har først klaget til Pressenævnet den 3. maj 2022, og klagen er således indgivet efter 12-ugers klagefristens udløb.
 Klagen afvises herefter som for sen, jf. medieansvarslovens § 43, stk. 3.
