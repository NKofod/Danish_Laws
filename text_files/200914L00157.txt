Bilag 1 Bilag 2 Betænkning afgivet af Skatteudvalget den 11. november 2009 Betænkning over Forslag til lov om indgåelse af protokoller om ændring afdobbeltbeskatningsoverenskomster mellem Danmark og henholdsvisBelgien, Luxembourg, Singapore og Østrig [af skatteministeren (Kristian Jensen)] 1. Udvalgsarbejdet Møder Høring Spørgsmål 2. Indstillinger og politiske bemærkninger Torsten Schack Pedersen V Karsten Lauritzen V Flemming Møller V Jacob Jensen V Mikkel Dencker DF Pia Adelsteen DF Mike Legarth KF Charlotte Dyremose KF Anders Samuelsen LA nfmd.
Nick Hækkerup S John Dyrby Paulsen S Thomas Horn S René Skau Björnsson S Thomas Jensen S Jesper Petersen SF Niels Helveg Petersen RV fmd.
Frank Aaen EL Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 15 Oversigt over spørgsmål og svar vedrørende L 15 Bilag 2 Nogle af udvalgets spørgsmål til skatteministeren og dennes svar herpå Spørgsmål 2, 3, 7 og 8 og skatteministerens svar herpå er optrykt efter ønske fra S, SF og RV.
 Spørgsmål 2:
I hvilket omfang giver aftalerne mulighed for, at danske skattemyndigheder besøger de pågældende lande, og foretager besøg hos dér registrerede selskaber for at konstatere, om der foregår reel aktivitet i de pågældende selskaber på deres officielle adresse? Svar:
 Indledningsvis skal det understreges, at den væsentligste betydning af ændringerne af artiklen om informationsudveksling i dobbeltbeskatningsoverenskomsten med Belgien, Luxembourg, Singapore og Østrig er, at det pågældende lands skattemyndigheder ikke kan afvise at give de danske skattemyndigheder oplysninger, som de danske myndigheder har anmodet om, med den begrundelse, at oplysningerne skal indhentes i en bank, eller at det pågældende land ikke behøver oplysningerne til dets egen beskatning.
 Ændringerne har derimod ikke betydning for mulighederne for, at embedsmænd fra danske skattemyndigheder kan være til stede i de pågældende lande for at foretage undersøgelser hos andre selskaber i disse lande.
OECDs bemærkninger til artikel 26, stk. 1, nævner, at artiklen tillader udveksling af oplysninger på tre måder: efter anmodning, automatisk eller spontant.
Det nævnes videre, at de kontraherende stater kan anvende andre teknikker til udveksling af oplysninger, herunder samtidig revisioner og at embedsmænds tilstedeværelse på et andet lands territorium.
 Vedrørende embedsmænds tilstedeværelse på et andet lands territorium nævner OECD-bemærkningerne, at skattemyndighederne i et land kan tillade, at repræsentanter fra det andet lands skattemyndigheder besøger det førstnævnte land for at udspørge fysiske personer eller undersøge et foretagendes bogføring eller være til stede ved undersøgelse, som foretages af førstnævnte lands myndigheder.
OECD-landene har mulighed for at indsætte forbehold til OECD-modellen om, at de ikke vil følge en artikel i modellen, eller observationer om, at de ikke tilslutter sig den fortolkning af en artikel i modellen, som er angivet i OECD-bemærkningerne.
Ikke-medlemslande har mulighed for at indsætte deres position til modellens artikler og bemærkningerne hertil.
 OECD-landene Belgien, Luxembourg og Østrig, som hidtil har haft forbehold vedr. artikel 26, stk. 5 (om bankoplysninger m.v.), har ikke indsat observationer til OECD-bemærkningerne til artikel 26, stk. 1.
 Singapore har slet ikke brugt muligheden for at tilkendegive positioner til OECD-modellen.
 Under alle omstændigheder tillader dobbeltbeskatningsoverenskomsternes artikel om informationsudveksling ikke, at skattemyndigheder fra et land på egen hånd foretager myndighedsudøvelse i form af kontrolbesøg hos personer og selskaber i et andet land.
 Artiklen tillader derimod, at danske embedsmænd efter aftale med et andet lands myndigheder kan besøge det andet land for at foretage undersøgelser hos personer eller foretagender i dette andet land eller være til stede ved det andet lands undersøgelser dér.
 Det kan endnu ikke oplyses, om eller i hvilket omfang Belgien, Luxembourg, Singapore og Østrig vil tillade, at danske embedsmænd besøger de nævnte lande for at foretage undersøgelser dér.
 Spørgsmål 3:
I hvilket omfang kan danske skattemyndigheder få oplysninger fra de pågældende landes myndigheder om dér registrerede selskaber, herunder deres aktionærer og deres aktivitet, hvis de danske myndigheder har mistanke om, at det pågældende selskab ejes af danske aktionærer, men ikke har egentlig dokumentation for dette? Svar:
 Skattemyndighederne i Belgien, Luxembourg, Singapore og Østrig har pligt til at sende de oplysninger til de danske skattemyndigheder, som de danske myndigheder anmoder om, når betingelserne i de ny artikler om informationsudveksling er opfyldt.
Det medfører især, at de anmodede oplysninger skal kunne forudses at være relevante for dansk beskatning, dvs. ansættelse af grundlaget af danske skatter og afgifter af enhver art.
De danske myndigheder skal altså i anmodningen begrunde, hvorfor de anser de anmodede oplysninger for at være relevante for dansk beskatning.
 Hvis danske myndigheder anmoder et andet lands myndigheder om oplysninger vedrørende et selskab i dette land, herunder det ejerkreds og aktivitet, fordi de har mistanke om, at selskabet ejes af danske aktionærer, forudsættes de altså at kunne begrunde, dels hvorfor de har mistanke vedrørende ejerskabet og aktiviteten, dels hvilken betydning de anmodede oplysninger vil have vedrørende dansk beskatning.
 Spørgsmål 7:
 Ministeren bedes redegøre for, hvordan regeringen vil fortsætte arbejdet med at presse på for at sikre mere effektive aftaler med skattelylandene.
 Svar:
 Regeringen agter at fortsætte arbejdet med at sikre effektivt samarbejde mellem skattemyndighederne i de forskellige lande med henblik på, at landenes skattemyndigheder skal råde over de oplysninger, som er nødvendige for at sikre en korrekt beskatning  også i tilfælde, hvor oplysningerne findes i udlandet.
 Danmark skal således fortsætte med at indgå skatteinformationsaftaler med lande og områder, som er på G 20s liste over jurisdiktioner, som har forpligtet sig til internationalt accepterede standarder for udveksling af oplysninger til brug i skattesager.
 Danmark vil deltage aktivt i Global Forum, som skal overvåge, om de forskellige lande og områder opfylder deres forpligtelse til internationalt accepterede standarder for udveksling af oplysninger til brug i skattesager, og de indgåede aftaler skal forbedres for at sikre deres effektivitet.
 Danmark vil fortsætte med aktiv deltagelse i møder i de internationale organisationer, herunder især OECD, som arbejder på at forbedre samarbejde mellem skattemyndigheder i forskellige lande.
 Danmark vil fortsætte med aktivt at sikre, at de aftaler, som EU og dens medlemsstater indgår med visse tredjelande til imødegåelse af svig, er effektive til at opfylde deres formål.
 Spørgsmål 8:
 Ministeren bedes redegøre for, hvilke muligheder der er for at forbedre aftalerne, så de danske myndigheder får bedre muligheder for at sikre korrekt beskatning.
 Svar:
 De fire protokoller med Belgien, Luxembourg, Singapore og Østrig medfører, at artiklen om informationsudveksling i dobbeltbeskatningsoverenskomsterne med de fire lande affattes efter den tilsvarende artikel i den seneste OECD-model.
I OECDs bemærkninger til modellens artikel 26 om informationsudveksling er det nævnt, at artiklen tillader udveksling af oplysninger på tre måder: efter anmodning, automatisk eller spontant.
Det er videre nævnt, at de kontraherende lande kan tillade andre teknikker til udveksling af oplysninger, herunder samtidige revisioner og at embedsmænd fra det ene land er til stede ved skatteundersøgelser på det andet lands territorium.
 De ny artikler om informationsudveksling med Belgien, Luxembourg, Singapore og Østrig giver altså mulighed for alle metoder til udveksling af oplysninger.
 Der kan således siges ikke at være behov for forbedring af aftalerne.
 Aftalerne om informationsudveksling medfører, at et lands myndigheder har pligt til at sende de oplysninger til et andet lands myndigheder, som det andet lands myndigheder anmoder om, under forudsætning af at betingelserne for informationsudveksling er opfyldt, jf. mit svar på spørgsmål 3.
Fra dansk side er man også interesseret i de andre metoder til informationsudveksling, som artikel 26 giver mulighed for.
Herunder er man interesseret i automatisk informationsudveksling, hvor landenes myndigheder forpligter sig til systematisk hvert år at sende hinanden oplysninger om bestemte betalinger fra kilder i det ene land til modtagere i det andet land.
 Det må dog forudses, at Belgien, Luxembourg, Singapore og Østrig ikke er enige i de danske synspunkter om at anvende de forskellige andre muligheder for informationsudveksling, som er nævnt i OECD-bemærkningerne.
 Imidlertid er der mulighed for, at EUs bistandsdirektiv, som omfatter Belgien, Luxembourg og Østrig ligesom Danmark, vil blive ændret, så EU-landene får pligt til automatisk udveksling af oplysninger om en række betalinger.
 Danmark støtter de foreslåede ændringer af EUs bistandsdirektiv.
