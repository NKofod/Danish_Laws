Nr BTL 48 Betænkning over Forslag til lov om ændring af lov om arbejdsformidling og  

 arbejdsløshedsforsikring m.v., lov om arbejdsmarkedsuddannelser og ophævelse  

 af lov om udvandring (Ophævelse af AF's monopol, nedlæggelse af Kursusnævnet  

 for Arbejdsmarkedsuddannelserne og indførelse af brugerbetaling for visse af  

 AF's ydelser m.v.)   

 Nr L 48 1989-90, 1. samling Afgivet af Arbejdsmarkedsudvalget Afgivet: 19891208 Udvalget har behandlet lovforslaget i en række møder og har herunder stillet spørgsmål til arbejdsministeren til skriftlig besvarelse.
 Endvidere har udvalget modtaget skriftlige og/eller mundtlige henvendelser  

 fra:
Arbejdsformidlingskontorernes Personales Landsklub, Arbejdsformidlingskontorernes Tjenestemandsforening, Børne- og Ungdomspædagogernes Landsforbund, Dansk Artist Forbund, Dansk Erhvervsvejlederforening, Dansk Musiker Forbund, Dansk Skuespillerforbund, Foreningen af AC-ansatte ved Arbejdsformidlingen i Danmark, Foreningen af Arbejdsformidlingschefer i Danmark, Foreningen af Kunstnerbureauer i Danmark, Foreningen af Musikrestauranter og Diskoteker i Danmark, Foreningen af Vikarbureauer i Danmark, Landsforeningen Danske Klubfolk, Landsforeningen for Socialpædagoger, Modelbureauerne, Pædagogisk Medhjælper Forbund, Sammenslutningen af Landbrugets Arbejdsgiverforeninger og Socialpædagogernes Landsforbund.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) indstiller lovforslaget til vedtagelse med det stillede  

 ændringsforslag.
 Et flertal inden for mindretallet (Socialdemokratiets medlemmer af  

 udvalget) tager afstand fra den fuldstændige liberalisering af den offentlige  

 arbejdsformidling, som en gennemførelse af dele af nærværende lovforslag er  

 udtryk for.
Den offentlige arbejdsanvisning blev nedlagt ved en reform af  

 a-kasselovgivningen i 1968, hvorefter formidling af job blev varetaget af de  

 faglige organisationer og a-kasserne.
Problemerne fra før 1969 var, at det  

 var svært for den offentlige arbejdsanvisning at lave effektiv formidling af  

 korttidsuddannede og ufaglærte, fordi det på daværende tidspunkt stort set  

 var de eneste grupper, der var henvist til det offentlige anvisningssystem.
 Liberaliseringen vil endvidere svække AF-systemet i en tid, hvor det er  

 nødvendigt for en effektiv arbejdsmarkedspolitik at styrke dette system  

 sådan, at arbejdsmarkeds- og uddannelsespolitikken, der uomtvisteligt skal  

 være en bærende del af den nødvendige politik, kan medvirke til at få dansk  

 erhvervsliv og dermed det danske samfund ud af den beskæftigelsesmæssige,  

 økonomiske og produktionsmæssige krise, som det i øjeblikket befinder sig i.
 Det bemærkelsesværdige ved denne liberalisering er, at det er de samme  

 partier (VKR), som i 1968 gennemførte de daværende regler om  

 arbejdsformidling, som siden virkelig har vist sin værdi, der nu med dette  

 lovforslag fører udviklingen mere end 20 år tilbage, og det kaldes endda for  

 et fremskridt.
Lovforslagets gennemførelse vil endvidere fjerne de regler i lovgivningen,  

 hvorefter arbejdsgiverne har kunnet straffes med bøde, hvis de arbejdsgivere,  

 der har fået anvist/henvist ledig arbejdskraft, ikke har meldt tilbage til  

 AF, om arbejdsforholdet er kommet i stand eller ej.
Denne ændring ser  

 Socialdemokratiets medlemmer af udvalget som endnu en svækkelse af AF's  

 muligheder for at være en aktiv part på arbejdsmarkedet.
Det er endvidere bemærkelsesværdigt, at denne bødemulighed fjernes på  

 nuværende tidspunkt, fordi dette afmeldesystem netop er hovedårsagen til, at  

 regeringen endnu ikke har fremsat reglerne om en ny fremmødereform for de  

 ledige.
Denne fremmødereform har regeringen ellers lovet skulle iværksættes  

 den 1. juli 1989, og netop på grund af regeringens ønske om at få løst  

 afmeldeproblemet er den endnu ikke færdig.
 Socialdemokratiets medlemmer af udvalget har stillet ændringsforslag om,  

 at liberaliseringen af AF-systemet ikke gennemføres, og ændringsforslag om,  

 at sanktionsmuligheden over for arbejdsgivere, der ikke melder tilbage efter  

 anvist/henvist ledig arbejdskraft, bibeholdes i lovgivningen.
 Socialdemokratiet vil med vedtagelse af det stillede ændringsforslag kunne  

 stemme for lovforslaget ved 3. behandling.
Et mindretal inden for mindretallet (Socialistisk Folkepartis medlemmer af  

 udvalget) kan ikke medvirke ved dette lovforslags gennemførelse.
Derimod  

 agter SF i nær fremtid at tage initiativ til en udredning af AF's rolle i den  

 fremtidige arbejdsmarkedspolitik.
Der skal ikke lægges skjul på, at med det  

 lovgrundlag, AF har, og med de bevillinger til AF, der nu nedskæres, er en  

 grundig debat herom meget nødvendig.
 Med dette lovforslag er der lagt op til en total liberalisering på  

 formidlingsområdet på trods af, at der netop i de seneste dage har været  

 eksempler fremme i dagspressen, der viser, at hvis lovforslaget her vedtages,  

 vil det ikke længere være ulovligt f.eks. at anvise arbejdskraft til  

 dumpingpriser og uacceptable daglige timetal.
Når AF-systemet ikke fungerer efter hensigten, hænger det meget sammen  

 med, at der ikke er pålæg til arbejdsgiverne om at bruge AF-systemet, som det  

 er tilfældet i Sverige.
I øvrigt er det i den forbindelse helt meningsløst,  

 at EF afsætter midler til databank, og at Sedoc-systemet søges gjort  

 funktionelt med henblik på det indre marked fra 1993, samtidig med at AF  

 sættes på økonomisk hestekur.
SF kan tilslutte sig forslaget om at afskaffe reglerne om udvandring.
Med  

 de bemærkninger, Landsarbejdsnævnet har skrevet, og som SF er enige i, kan  

 mindretallet tilslutte sig ændringen vedrørende Anke- og Kursusnævnet.
Hvis  

 ændringsforslaget om at lade liberaliseringselementet udgå af lovforslaget  

 vedtages, kan mindretallet stemme for lovforslaget.
Ændringsforslag Til § 1 Af et mindretal (S og SF):
 1) Nr. 3, 6 og 7 udgår.
Bemærkninger Til nr. 1 Ændringsforslagets vedtagelse vil betyde, at AF's monopol på  

 arbejdsformidling i Danmark opretholdes uændret, og at bødesanktionen over  

 for arbejdsgivere, der ikke tilbagemelder til AF, fastholdes.
Pia Christmas-Møller (KF) Kai Dige Bach (KF) Else Theill Sørensen (KF)  

 Jens Peter Jensen (V) Traberg Smidt (V) Glistrup (FP) Jørgen Estrup (RV) Lis  

 Noer Holmberg (CD) fmd.
Glønborg (KRF) Jytte Andersen (S) Bakholt (S)  

 Søren B.
Jørgensen (S) nfmd.
Kaj Poulsen (S) Hans Jørgen Jensen (S)  

 Tommy Dinesen (SF) Lilli Gyldenkilde (SF) Ole Henriksen (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde, og har herunder stillet spørgsmål til skriftlig besvarelse til arbejdsministeren og tillige haft denne i samråd.
 I den forbindelse har ministeren over for udvalget tilkendegivet, at man  

 ikke har til hensigt at opkræve betaling hos arbejdstagerne i en kommende  

 brugerbetalingsordning i den offentlige arbejdsformidling.
Ministeren har endvidere over for udvalget tilkendegivet, at der i de  

 generelle bemærkninger (bemærkningerne s. 6, 2. spalte, 3. afsnit) til  

 lovforslagets bestemmelser om brugerbetaling for formidling af lærervikarer  

 tænkes på situationer, hvor rekvirenten af lærervikarer gør systematisk brug  

 af AF som »vikarstald«.
Ministeren har i denne forbindelse peget  

 på, at der i dag findes enkelte mindre kommuner, der har truffet aftale med  

 AF om, at AF opretholder en særlig oversigt over lærere med det formål, at AF  

 hurtigt kan anvise vikarer, når der opstår et behov.
Det store flertal af  

 kommuner har valgt selv at løse denne opgave og af egne midler at afholde  

 udgifterne i forbindelse hermed.
 Der er af et flertal og af forskellige mindretal stillet ændringsforslag,  

 hvorom henvises til de ledsagende bemærkninger.
Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med det  

 under nr. 2 stillede ændringsforslag.
Mindretallet vil stemme imod  

 ændringsforslag nr. 1, 3 og 4.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men  

 har dog stillet ændringsforslagene nr. 3 og 4 og er tillige  

 medforslagsstillere til ændringsforslag nr. 2.
Et tredje mindretal (Fremskridtspartiets medlem af udvalget)  

 indstiller lovforslaget til vedtagelse.
Mindretallet har stillet  

 ændringsforslag nr. 1.
Ændringsforslag Til titlen Af et mindretal (FP):
 1) I undertitlen ændres ordene »Ophævelse af AF's monopol« til:  

 »Begyndende privatisering af arbejdsformidlingen«.
 Af et flertal (udvalget med undtagelse af FP):
 2) I undertitlen ændres ordene »Ophævelse af AF's monopol« til:  

 »Liberalisering af arbejdsformidlingen«.
 Af et mindretal (S og SF):
Til § 1 3) I det under nr. 1 foreslåede § 1, stk. 1, 3. pkt., ændres  

 ordene »en særlig service« til: »specielle ydelser«.
 4) I den under nr. 2 foreslåede affattelse af § 24 indsættes  

 som nyt stykke:
»Stk. 2. Arbejdssøgende kan ikke afkræves betaling i forbindelse med  

 privat arbejdsformidling.« Bemærkninger Til nr. 1 Forslagsstilleren opfatter ændringsforslaget som det første spæde skridt  

 mod, at det offentlige - jo før, jo bedre - helt trækker sig ud af  

 arbejdsformidlingssystemet.
Til nr. 3 Ændringsforslaget tilsigter at præcisere de områder, hvorpå der i forhold  

 til ILO-konvention nr. 88 vil kunne opkræves brugerbetaling, jf.  

 lovforslagets bemærkninger s. 6, 2. spalte, 5. afsnit.
Til nr. 4 Privat arbejdsformidling skal ikke betales af de arbejdssøgende, men af  

 arbejdsgiverne på samme måde som vikarbureauerne gør det i dag.
