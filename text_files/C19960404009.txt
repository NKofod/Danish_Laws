 Hidtil gældende regler:
 Fælles forældremyndighed:
I Bygge- og Boligstyrelsens vejledning om udlejning af almennyttige  

 boliger fra oktober 1993 er det bl.a. - under pkt. 9.1. fortrinsret for  

 husstande med børn - anført, at forældre, som har aftalt fælles  

 forældremyndighed, begge kan medregne deres børn i forbindelse med tildeling  

 af en almennyttig bolig.
Dette gælder uanset reglerne i lov om boligstøtte.
 Det er dog en betingelse, at statsamtet henholdsvis overpræsidiet har  

 godkendt en aftale om fælles forældremyndighed, og at børnene faktisk  

 opholder sig omkring halvdelen af tiden hos den boligsøgende.
Efter de hidtil gældende regler skal der således foreligge en godkendt  

 aftale om fælles forældremyndighed, hvis barnet/børnene skal medregnes ved  

 tildeling af en almennyttig bolig.
Det er således ikke tilstrækkeligt, at  

 forældrene har aftalt udvidet samværsret og opnået overøvrighedens  

 tilslutning hertil.
 Samværsret:
 Forældre, som kun har samværsret, og altså ikke fælles forældremyndighed,  

 kan efter de hidtil gældende regler ikke medregne barnet/børnene ved  

 tildeling af en almennyttig bolig.
 Nye regler:
 Fælles forældremyndighed:
Med virkning pr. 1.1.1996 blev myndighedslovens kap. 2 afløst af lov om  

 forældremyndighed og samvær.
Herefter skal man blot anmelde aftalen om fælles  

 forældremyndighed til statsamtet henholdsvis overpræsidiet.
Der sker således  

 ikke nogen prøvelse af aftalen.
 Styrelsen har på denne baggrund fundet det hensigtsmæssigt, at der er  

 overensstemmelse mellem reglerne i udlejningsvejledningen og reglerne i lov  

 om forældremyndighed og samvær.
Dette indebærer, at forældre, som har aftalt fælles forældremyndighed og  

 anmeldt aftalen til statsamtet henholdsvis overpræsidiet, herefter kan  

 medregne barnet/børnene ved tildeling af en almennyttig bolig, uanset  

 opholdets varighed.
Der stilles således ikke længere krav om, at  

 barnet/børnene opholder sig halvdelen af tiden hos den boligsøgende.
 Samværsret:
 Bygge- og Boligstyrelsen skal endvidere meddele, at forældre med  

 smaværsret ligestilles med forældre som har aftalt fælles forældremyndighed  

 således, at barnet/børnene kan medregnes ved tildeling af almennyttige  

 boliger.
Baggrunden herfor er bl.a. varetagelsen af barnets tarv, samt at  

 samfundsudviklingen igennem de senere år har medført, at der er flere  

 familier med »delebørn«.
De senere års udvikling i  

 familiestørrelserne og familiemønstret generelt er imidlertid også indgået i  

 overvejelserne.
 Dette indebærer således, at et »delebarn«, uanset om det  

 formelle grundlag er en anmeldt aftalt fælles forældremyndighed eller en  

 samværsret, og uanset hvor lang tid barnet/børnene opholder sig hos hver af  

 forældrene, for begge forældre giver adgang til en bolig med tre eller flere  

 rum.
 Det bemærkes, at ændringerne alene har reel betydning, hvis boligtageren  

 ikke i forvejen har et »fastboende« barn, idet et  

 »fastboende« barn nu giver adgang til en stor lejlighed, jf.  

 bekendtgørelse nr. 1139 af 19. december 1995 om ændring af bekendtgørelse om  

 udlejning af almennyttige boligselskabers boliger.
 Individuel boligstøtte:
 Styrelsen skal endelig henlede opmærksomheden på, at ændringerne ikke  

 medfører nogen ændring af boligstøttereglerne.
