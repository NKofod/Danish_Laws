 Retslægerådet har den 11. maj 1982 i anledning af et af statsadvokaten for  

 Sjælland rejst generelt spørgsmål om, hvilken indflydelse indånding af dampe  

 af alkohol (ætanol) og andre stoffer kan antages at have på  

 blodalkoholkoncentrationen, afgivet følgende udtalelse:
 »Som meddelt Rigsadvokaten i skrivelse af 13. marts 1981 har rådet  

 fundet det fornødent forud for afgivelse af en udtalelse at foretage en  

 gennemsøgning af den foreliggende litteratur, samt afvente resultaterne af en  

 eksperimentel undersøgelse foretaget af en af rådets sagkyndige (professor P.  

 Kruhøffer). Efter at have været blevet bekendt med resultaterne af denne  

 netop afsluttede undersøgelse skal rådet fremsætte følgende udtalelse:
I forskellige arbejdssituationer m.v. vil en lang række stoffer kunne  

 foreligge i dampform, sjældnere i form af dråber, i indåndingsluften, og de  

 kan herfra optages i legemet gennem lungevævet eller luftvejenes vægge.
Med  

 hensyn til hvilke stoffer der ved optagelse fra indåndingsluften vil påvirke,  

 eller kan tænkes at påvirke, koncentrationen af alkohol (ætanol) i blodet er  

 det rimeligt at sondre mellem: (1) ætanolet selv (2) stoffer der efter  

 optagelse i organismen nedbrydes under dannelse af ætanol, (3) stoffer der  

 kan tænkes at ændre (reducere) den hastighed, hvormed ætanol nedbrydes i  

 organismen.
 ad. (1). Vedrørende indånding af luft indeholdende ætanol.
Ved de af professor Kruhøffer foretagne forsøg på voksne mænd er det  

 påvist, at der under indånding af luft indeholdende ætanol i dampform optages  

 ca. 55 procent af det indåndede ætanol, og at denne optagelsesprocent ikke  

 påvirkes påviseligt at betydelige ændringer i åndedrætsdybden og  

 åndedrætsfrekvensen.
Når ætanol findes i blodet (efter indtagelse af  

 alkoholiske drikke) vil optagelsesprocenten blive mindre.
Undersøgelserne har  

 vist, at optagelsesprocenten ikke ændres påviseligt, når koncentrationen i  

 blodet er indtil 50 gange større end i indåndingsluften.
Undersøgelser ved et  

 højere forhold mellem de to koncentrationer er ikke foretaget, men rimelige  

 skøn over den reducerende effekt på optagelsesprocenten kan formentlig  

 foretages ved forhold mellem de to koncentrationer, som er betydningsfulde i  

 praksis (op til ca. 500).
 Ved udtagelse af blodprøver blev det ved forsøgene påvist, at indånding af  

 ætanol-holdig luft ændrede et igangværende fald i blodalkoholkoncentrationen  

 til intet fald eller en stigning, en effekt der stemte med den målte  

 hastighed for optagelse af ætanol fra indåndingsluften.
Efter undersøgelserne må det konkluderes, at der i visse situationer hvor  

 personer arbejder i luft indeholdende ætanol-dampe, kan optages ætanol fra  

 indåndingsluften med en sådan hastighed (i praksis formentlig op til ca. 10  

 gram pr. time, men hyppigst væsentligt mindre), at det kan påvirke  

 blodalkoholkoncentrationen kendeligt.
Det skal fremhæves at den praktiske  

 betydning heraf i retsmedicinske alkoholsager i alt væsentligt vil være  

 begrænset til tilfælde, hvor der er indtaget alkoholiske drikke forud for  

 og/eller under en periode med eksposition for ætanol-holdig luft - altså  

 tilfælde hvor organismens ætanol-nedbrydende apparat er i gang med at  

 eliminere ætanol tilført »ad normal vej«.
Hvilken mængde ætanol der i et givet tilfælde er tilført en person gennem  

 indåndingsluften (og dermed hvilken forhøjelse af blodalkoholkoncentrationen  

 der er frembragt) afhænger af følgende: (a) Koncentrationen af ætanol i  

 indåndingsluften, (b) Ekspositionstiden, (c) Vejrtrækningen (ventilationens )  

 størrelse, som først og fremmest afhænger af personens fysiske arbejdsydelse,  

 (d) Den procentiske optagelse fra indåndingsluften, som er påvirkelig af  

 forholdet mellem blodkoncentration og luftkoncentration.
Vurderingen af den  

 forhøjelse af blodkoncentrationen, som indånding af ætanol-holdig luft kan  

 have frembragt i et givet tilfælde, må hvile på skøn over de fire størrelser.  

 Medens der ofte vil kunne ansættes rimelige værdier for de sidste tre, vil  

 ansættelsen af koncentrationen i indåndingsluften altid have karakter af et  

 groft skøn (der må baseres på oplysninger om mængden af ætanol-holdigt  

 materiale, arbejdsproceduren, arbejdsrummets størrelse, ventilation og  

 temperatur etc.). Udtalelser fra retslægerådet vil således være baseret på  

 skøn over hvilke forhøjelser af blodalkoholkoncentrationen, der - ud fra  

 foreliggende oplysninger om arbejdsforholdene - maksimalt kan anses at være  

 forårsaget af indånding af ætanol-holdig luft.
ad (2). Ætylestere (forbindelser mellem ætanol og syrer) vides at kunne  

 blive spaltet i bestanddelene i legemsvæskerne.
Blandt disse stoffer er det -  

 under hensyntagen til kogepunkt og anvendelsens omfang - især ætylacetat og  

 ætylbutyrat, der påkalder sig interesse som mulige kilder til ætanoltilførsel  

 til organismen via indåndingsluften.
Der foreligger rådet bekendt ikke  

 udførlige undersøgelser over hvor mange procent af disse stoffer, der optages  

 fra indåndingsluften, men Nomiyama og Nomiyama, 1974, angiver 50 - 60 procent  

 for ætylacetats vedkommende.
På grundlag heraf, og fra formodning om at det  

 optagne stof ret hurtigt bliver spaltet i organismen under frigørelse af  

 ætanol, finder rådet, at indånding af disse stoffer under visse  

 omstændigheder vil kunne medføre en ikke negligabel tilførsel af ætanol til  

 organismen.
 ad (3). Stoffer, der kan reducere den hastighed, hvormed ætanol nedbrydes  

 i organismen, omfatter to grupper: (a) stoffer, der bindes til (og omdannes  

 af) det enzym (alkoholdehydrogenase), der er hovedansvarligt for  

 nedbrydningen af ætanol i organismen, (b) andre stoffer for hvilke den  

 hæmmende virkning på nedbrydningen af ætanol må anses at bero på en  

 beskadigelse af levercellerne, ændring i disses indhold af co-enzymer, eller  

 lignende.
Hvad angår stofferne i gruppe (a) er det velkendt fra forsøg med selve  

 enzymet alkoholdehydrogenase, at andre alkoholer ved at »konkurrere  

 om« dette kan reducere nedbrydningshastigheden for ætanol.
Under hensyn  

 til kogepunkt, konkurrenceeffektivitet og praktisk anvendelse bliver det nok  

 især n-propanol (n.propylalkohol) og iso-propanol (isopropylalkohol), der  

 kommer på tale som stoffer, der optaget gennem indåndingsluften kan reducere  

 nedbrydningshastigheden for ætanol i organismen.
Der foreligger rådet bekendt  

 ikke undersøgelser herover på dyr (eller mennesker), men rådet er af den  

 opfattelse, at der må foreligge en svær eksposition for stofferne for at  

 påvirke nedbrydningen af ætanol i nævneværdigt omfang, og at mankante  

 formindskelser af ætanolets nedbrydningshastighed kun vil forekomme i  

 exceptionelle tilfælde.
Et stof som acetone bindes også til alkoholdehydrogenase, men på grundlag  

 af forsøg foretaget af professor F.
Lundquist med det rene enzym anser  

 retslægerådet det for usandsynligt, at dette stof gennem optagelse fra  

 indåndingsluft under praktisk forekommende forhold vil kunne reducere  

 nedbrydningen af ætanol i nævneværdig grad.
Med hensyn til stofferne i gruppe (b) er det velkendt, at nogle  

 polyklorerede kulbrinter både akut og kronisk kan frembringe  

 leverbeskadigelser.
Af særlig interesse i praksis er stofferne  

 tetraklorkulstof (tetraklormetan) og 1,1,1-triklorætan (metylkloroform,  

 chlorothene). For sidstnævnte, der alment betragtes som mindre toksisk end  

 tetraklorkulstof, har Nakanishi et al., 1978 i forsøg på rotter fundet, at  

 indånding af luft med et indhold på 100 ppm i to timer i to på hinanden  

 følgende dage nedsatte nedbrydningshastigheden for ætanol med ca 25 procent i  

 intervallet 1/2 - 24 timer efter sidste eksposition.
Retslægerådet finder det  

 således sandsynligt, at der hos mennesker, som har været udsat for optagelse  

 af de to stoffer gennem indåndingsluften, kan have foreligget en reduktion af  

 nedbrydningshastigheden for ætanol under og nogen tid efter ekspositionen.
Det er muligt, at andre stoffer efter optagelse fra indåndingsluften kan  

 virke hæmmende på alkoholnedbrydningen gennem påvirkning af leveren.
Med  

 hensyn til en sådan virkning (af f.eks. toluen) indtager retslægerådet en  

 reserveret holdning, da der rådet bekendt ikke foreligger dyreeksperimentelle  

 holdepunkter for den.
Kun når der er tale om ekspositioner af sværere grad,  

 finder rådet, at muligheden må tages i betragtning'.
 Opmærksomheden henledes navnlig på den i afsnit (1), næstsidste punktum,  

 indeholdte anvisning på, hvilke oplysninger der er relevante i sådanne sager,  

 samt på, at de stoffer under afsnit (2) og (3), som især påkalder sig  

 interesse, er henholdsvis ætylacetat, ætylbutyrat og tetraklorkulstof  

 (tetraklormetan), 1,1,1-triklorætan (metylkloroform, chlorothene).
 Per Lindegaard.
