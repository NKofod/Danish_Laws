Pressenævnet fandt ikke grundlag for at udtale kritik i anledning  

 af, at bladet i artiklen havde offentliggjort klagers navn.
Nævnet  

 lagde i den forbindelse vægt på den store offentlige interesse,  

 der var forbundet med sagen.
Nævnet udtalte endvidere, at de af klager fremhævede udsagn,  

 der ifølge bladet byggede på oplysninger fra det svenske politi  

 og den svenske statsanklager, fremstod som udtryk for bladets opfattelse af  

 klagers rolle under urolighederne i Göteborg.
Nævnet fandt med en  

 nærmere angivet begrundelse ikke grundlag for at udtale kritik af  

 bladet.
Nævnet fandt i øvrigt ikke at kunne vurdere rigtigheden  

 af oplysningerne om klagers deltagelse i de i artiklen omtalte aktioner.
Nævnet var enig med klager i, at oplysningerne om klagers deltagelse  

 i urolighederne i Göteborg , hans deltagelse i uroligheder på  

 Nørrebro og hans deltagelse i aktionen mod det tidligere  

 halmværk i Brønderslev burde have været forlagt ham.
Da  

 nævnet imidlertid ikke kunne se bort fra bladets forklaring om, at man  

 havde forsøgt at få kontakt med klager, og da nævnet  

 samtidig var af den opfattelse, at oplysningerne om klagers rolle i  

 Göteborg-urolighederne og mulige deltagelse i andre aktioner havde en  

 relevant og betydelig aktualitetsværdi, fandt nævnet på  

 dette punkt ikke tilstrækkelig grundlag for at udtale kritik af bladet.  

 Sammenfattende udtalte nævnet ikke kritik af bladets  

 handlemåde.
Kendelse fra Pressenævnet i sag nr.  

 80/2001 [K] har ved advokat  Hanne  Reumert klaget over en artikel  

 bragt i Nordjyske Stiftstidende den 10. juli 2001, idet han mener, at god  

 presseskik er tilsidesat.
I artiklen med overskriften "Det begyndte i  

 Brønderslev" fremgik det af en underrubrik, at "MISTANKE: Nordjysk arkitekt bag balladen ved  

 EU-mødet i Göteborg." I artiklen hed det:
 "BRØNDERSLEV: Arkitekten bag balladen i  

 forbindelse med EU-topmødet i Göteborg i sidste måned menes  

 at være den 24-årige [K], der har trådt sine politiske  

 barnesko i Brønderslev.
 [K] er én af de fem unge, der i går stod  

 tiltalt i Tingsrätten i Göteborg for den omfattende ballade.
[K], der er arbejdsløs, og de seneste fire år  

 har boet i København, har gennem mange år været politisk  

 aktiv.
Han har haft sit ståsted helt på den politiske  

 venstrefløj.
 [K] er lærersøn fra Brønderslev, og  

 har gået på Hedegårdsskolen, hvorefter han tog sin  

 studentereksamen på Brønderslev Gymnasium.
 Allerede i sin gymnasietid var han særdeles aktiv  

 på den politiske front.
1. maj 1996 fremstillede en gruppe unge   heriblandt [K]  

 en galge, som de forsøgte at rejse i Hedelund Rhododendronpark i  

 Brønderslev, hvor  Mogens  Lykketoft var 1. maj taler.
Det lykkedes  

 dog folk fra Socialdemokratiet at stoppe uroen.
I oktober 1996 var [K] med til at besætte en  

 ø i Hedelund Rhododendronpark.
Dette var en protest mod de franske  

 atomprøvesprængninger, der foregik på  

 Bikini-øerne.
 I juli 1997 forsøgte [K] at forhindre et amerikansk  

 krigsskib i at lægge til kaj i Aalborg Havn, da han sammen med flere  

 andre aktivister sejlede ud i gummibåde.
[K] optrådte da i regi af Internationalt Forum.
Det  

 var en aktion, der førte til, at der efter en retssag vankede  

 bøder til aktivisterne.
Fortsatte i København [K] menes også at være indblandet i en aktion  

 mod det tidligere halmværk i Brønderslev, der blev udsat for  

 omfattende hærværk.
Der blev spraymalet og sat ild til  

 bygningerne.
 Politiet har aldrig rejst tiltale mod nogen i den sag,  

 idet sagen faldt på bevisets stilling.
 Siden har flere unge peget på [K] som én af  

 dem, der var med.
 I København har [K] fortsat sit politiske arbejde,  

 og han var blandt andet med i Nørrebro-urolighederne sammen med flere  

 andre unge, der også stammer fra Brønderslev.
 Men flere af hans kammerater har på det seneste sagt  

 fra, og har advaret [K] mod de aktioner han har deltaget i på det  

 seneste.
De unge har deres udspring i en gruppe i  

 Brønderslev.
Det begyndte ret uskyldigt med, at der i studiekredse  

 blev læst ideologiske bøger.
Men siden har det grebet stadig  

 mere om sig.
 [K] var med i gruppen, der var taget til Göteborg for  

 at stå i spidsen for uroligheder under EU-topmødet.
Det skulle blandt andet være tip fra dansk politi,  

 der førte til, at svensk politi et par dage før topmødet  

 afslørede gruppen af aktivister. [K]s tidligere indblanding har  

 medført, at han er en af dem, politiet har holdt udkig med." Artiklen var ledsaget af tre billeder fra forskellige  

 aktioner, hvori klager deltager.
Billederne var ledsaget af følgende  

 tekst:
"1. maj 1996: [K] (yderst til højre) og en  

 gruppe unge fremstillede en galge, som de forsøgte at rejse i Hedelund  

 Rhododendronpark i Brønderslev, hvor  Mogens  Lykketoft var 1.  

 maj-taler." "Oktober 1996: [K] (yderst til venstre) og en gruppe  

 unge besatte en ø i Hedelund Rhododendronpark i protest mod de franske  

 atomprøvesprængninger, der foregik på  

 Bikini-øerne." "Juli 1997: En gruppe unge   herunder [K]  

 prøvede at forhindre et amerikansk krigsskib i at lægge til kaj  

 i Aalborg Havn ved at blokere farvandet med små  

 gummibåde." Klageren har indledningsvis henvist til overskriften  

 "Det begyndte i Brønderslev", og at der nedenfor er  

 anført "MISTANKE: Nordjysk arkitekt bag balladen ved  

 EU-mødet i Göteborg". Klager har ligeledes henvist til, at  

 det i artiklen er anført, at "[K] var med i gruppen, der var  

 taget til Göteborg for at stå i spidsen for urolighederne under  

 EU-topmødet".
Klageren har anført, at det følger af  

 medieansvarsloven § 34, jf. de vejledende regler for god presseskik punkt C,  

 nr. 5, at der ikke må offentliggøres meddelelser, der kan  

 lægge hindringer i vejen for sagens opklaring, eller tilkendegivelser  

 om, at en sigtet eller tiltalt er skyldig, så længe en straffesag  

 ikke er endeligt afgjort eller bortfaldet.
På tidspunktet, hvor  

 artiklen blev bragt, var klager stadig varetægtsfængslet, men han  

 blev kort efter løsladt og frifundet den 26. juli 2001.
Klageren har anført, at han ikke var taget til  

 Göteborg for at stå i spidsen for uroligheder under  

 EU-topmødet, og han var ikke arkitekten bag balladen i forbindelse med  

 topmødet.
Udtalelserne i artiklen om disse forhold tilkendegiver  

 klart, at bladet mener, at klager er skyldig i noget, som han altså  

 senere blev frifundet for.
 Klageren har videre anført, at bladet kunne - hvis  

 man ønskede at lave en baggrundsartikel om klager - have afventet  

 udfaldet af retssagen i Göteborg, men det er klagers tese, at bladet  

 ikke ville have bragt en sådan artikel efter frifindelsesdommen, fordi  

 der vel så ikke rigtig var nogen "historie".
Klageren har herudover påpeget, at artiklen  

 indeholder flere urigtige oplysninger.
Det fremgår således af  

 artiklen, at klager skulle have deltaget i nogle uroligheder på  

 Nørrebro, uden at det konkret nævnes hvilke.
Klager har ikke  

 været sigtet/tiltalt eller dømt i forbindelse med nogen af de  

 uroligheder, man uvilkårligt kommer til at tænke på,  

 når der nævnes uroligheder på Nørrebro, herunder 18.  

 maj 1993-urolighederne, november 1999-urolighederne o.s.v.
Det fremgår  

 desuden af artiklen, at klager menes at have været indblandet i en  

 aktion mod et tidligere halmværk i Brønderslev, og selv om det  

 nævnes, at der aldrig har været rejst tiltale i sagen, skriver  

 journalisten, at flere unge har peget på klager, som en af dem, der var  

 med.
Klager benægter at have været indblandet i  

 hærværket mod halmværket i Brønderslev.
Derudover  

 nævnes nogle episoder fra 1996, der ledsages af billeder.
I ingen af de  

 omtalte episoder er der rejst tiltale mod klager.
Klageren har yderligere anført, at han aldrig er  

 blevet forelagt indholdet af artiklen, og han har således ikke haft  

 mulighed for at fremkomme med sine kommentarer til denne.
Klageren har i den  

 forbindelse henvist til punkt A, nr. 3, i de vejledende regler for god  

 presseskik.
At forsøgene med at kontakte "en pige fra samme  

 miljø som [K]" og de svenske forsvarsadvokater ikke førte  

 til noget, er ikke tilstrækkeligt til at konkludere, at det var umuligt  

 at opnå kontakt til klager og forelægge artiklen for denne, idet  

 bladet kunne have forsøgt at få kontakt direkte til klager selv  

 ved eksempelvis at skrive til ham i fængslet.
Klager har ikke på  

 noget tidspunkt været vidende om, at bladet forsøgte at få  

 kontakt til ham, og de "beskeder med ønske om at opnå  

 kontakt", som bladet henviser til, er klager uforstående over for,  

 da han aldrig har modtaget sådanne beskeder, og det i øvrigt  

 ikke er oplyst, til hvem sådanne beskeder eventuelt skulle være  

 givet.
Klageren har videre anført, at bladet ikke  

 på nogen måde har redegjort for, hvorfor artiklen ikke kunne  

 vente med at blive bragt, indtil det havde været muligt at komme i  

 kontakt til klager, og retssagen i Sverige var afgjort.
Såfremt man  

 havde gjort det, ville billedet af klager have været et ganske andet,  

 og han ville i så fald ikke, som det er tilfældet nu, blive  

 husket på sin hjemegn som "arkitekten bag balladen i  

 Göteborg". Da artiklen omhandler klager og dennes  

 livsforløb, kan det ikke være selve nyhedsværdien i  

 Göteborg-sagen, der begrunder, at artiklen ikke kunne vente med at blive  

 bragt.
Såfremt bladet med artiklen ønskede at fremkomme med en  

 seriøs historie vedrørende klager og dennes liv, burde de netop  

 have ventet med at bringe artiklen, til det var muligt for ham selv at  

 deltage, og dommen i Sverige var afsagt, inden bladet selv dømte  

 klager til at være hovedmand og arkitekt for noget, han ikke var skyld  

 i.
Klageren har endelig anført, at det faktum, at  

 bladet den 29. juli bragte en artikel, hvor bl.a. klager udtaler sig anonymt  

 til Ritzau og udtaler kritik af politiet, kan ikke kompensere for, at bladets  

 artikel den 10. juli 2001 blev bragt uden forudgående  

 forelæggelse for klager, og uden at han fik lejlighed til at fremkomme  

 med sine synspunkter samtidig med, at de mange beskyldninger i artiklen blev  

 bragt.
Endvidere retfærdiggør artiklen den 29. juli 2001 heller  

 ikke de mange urigtige sigtelser i artiklen den 10. juli 2001, hvor det  

 fremgår, at klager er skyldig i noget, han ikke har gjort - eller de  

 øvrige usande sigtelser om andre forhold, hvor klager aldrig har  

 været sigtet eller dømt.
 Bladet har bestridt at have overskredet reglerne for god  

 presseskik i forbindelse med den foreliggende artikel.
Bladet har oplyst, at man i løbet af den 9. juli  

 2001 blev opmærksom på, at klager var blandt de anholdte  

 aktivister i Göteborg.
Klager har, fra han var ganske ung, bragt sig  

 selv i front og i det offentlige søgelys i forbindelse med  

 demonstrationer.
I løbet af den 9. juli 2001 søgte bladet  

 kontakt med mennesker, som bladet vidste havde kontakt med klager, og til  

 mange af dem, der havde været i kredsen omkring ham, indtil han forlod  

 Brønderslev og slog sig ned på Nørrebro i  

 København.
Bladet forsøgte at få kontakt til de  

 fængsledes svenske forsvarer, men desværre uden held.
Artiklen  

 byggede dels på oplysninger fra det svenske politi og den svenske  

 statsanklager, og dels på tidligere verificerede oplysninger i bladets  

 egne arkiver og kilder i Brønderslev, der enten har været eller  

 stadig er tæt på klager.
Bladet gjorde sig de anstrengelser, som  

 menes nødvendige i forsøget på at opnå kontakt med  

 klager.
Bladet har videre oplyst, at man efterfølgende  

 løbende forsøgte at få kontakt til klager selv, blandt  

 andet gennem en ung pige fra Brønderslev, der i dag bor i  

 København, og som færdes i samme miljø som klager.
Bladet  

 oplevede en stor modvilje i miljøet omkring klager mod at åbne  

 sig så meget, at bladet kunne få kontakt til ham personligt.  

 Beskeder med ønsker om kontakt blev ikke besvaret.
Bladet har desuden henvist til, at aktivisterne den 28.  

 juli 2001 udtalte sig anonymt til Ritzau.
Klager udtalte i en særskilt  

 historie stærk kritik af den behandling, han havde fået i bladet  

 den 10. juli 2001. Bladet bragte den 29. juli 2001 klagers kritik  

 ubeskåret.
Bladet ville gerne have talt med klager, men da det ikke  

 på noget tidspunkt var muligt, valgte bladet at bruge den  

 pågældende historie.
Målet var at lade klager komme til  

 orde og tage til genmæle, sådan som enhver har ret og krav  

 på.
Bladet har herudover anført, at bladet også  

 bragte interviewet med de anonyme aktivister, selv om bladet ikke normalt  

 bringer interviews med folk, der ikke vil lægge navn til deres  

 udtalelser.
Bladet fandt imidlertid   efter forløbet i Göteborg  

 at det, anonymiteten til trods, var relevant at lade aktivisterne komme til  

 orde med deres syn og oplevelse af sagen.
Bladet har afslutningsvis anført, at bladet valgte  

 at bryde anonymiteten omkring klager og bringe hans navn ud fra den holdning,  

 at bladets læsere har krav på at vide, hvem der gemmer sig bag  

 aktivisternes anonymitet, bag hvilken de har påtaget sig den opgave  

 både på egne og alle andres vegne   at bekæmpe demokratiet,  

 sådan som vi kender det   et demokrati, hvor det i alle  

 sammenhænge er god etik at lægge både ansigt og navn til  

 sine handlinger og holdninger.
Bladet vurderede i forbindelse med artiklen  

 den 10. juli 2001, at det ansvar, der følger med at påtage sig  

 den kamp på medborgeres vegne, forener aktivisterne med "de gyldne  

 kæder", som ifølge bladets navneregler betyder, at man  

 må finde sig i at lægge navn til sine handlinger.
Dette falder i  

 god tråd med de vejledende regler for god presseetik, punkt C, nr. 6,  

 andet afsnit, der netop åbner mulighed for omtale af navn, hvis almen  

 interesse taler derfor.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Ulrik Holmstrup  

 og Kirsten Dyregaard.
 Pressenævnet udtaler:
Det følger af de vejledende regler for god  

 presseskik, at oplysninger, som kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
Det fremgår  

 endvidere, at en sigtets eller tiltaltes navn eller anden identificering  

 bør udelades, når ingen almen interesse taler for at  

 offentliggøre navnet, ligesom der ikke må offentliggøres  

 meddelelser, der kan lægge hindringer i vejen for sagens opklaring,  

 eller tilkendegivelser om, at en sigtet eller tiltalt er skyldig,  

 sålænge en straffesag ikke er endeligt afgjort eller  

 bortfaldet.
Pressenævnet bemærker indledningsvis, at  

 nævnet ikke finder grundlag for at udtale kritik i anledning af, at  

 bladet i artiklen har offentliggjort klagers navn.
Nævnet har i den  

 forbindelse lagt vægt på den store offentlige interesse, der var  

 forbundet med sagen.
Nævnet finder, at de af klager fremhævede  

 udsagn, der ifølge bladet byggede på oplysninger fra det svenske  

 politi og den svenske statsanklager, fremstår som udtryk for bladets  

 opfattelse af klagers rolle under urolighederne i Göteborg.
Om end  

 udsagnet "[K] var i gruppen, der var taget til Göteborg for at  

 stå i spidsen for urolighederne under EU-topmødet" kunne  

 være formuleret, således at dette forhold ikke umiddelbart  

 fremstod som et faktum, finder nævnet ikke tilstrækkelig grundlag  

 for at udtale kritik af bladet.
Nævnet har i den forbindelse lagt  

 vægt på, at nævnte udsagn ikke indeholder nogen  

 nærmere beskrivelse af klagers deltagelse i urolighederne, og at det i  

 de øvrige af klager fremhævede udsagn i underrubrikken og  

 indledningen til artiklen tilkendegives, at der er tale om en  

 mistanke/formodning.
Nævnet finder, at det pågældende  

 udsagn skal ses i sammenhæng hermed.
 Nævnet finder i øvrigt ikke at kunne vurdere  

 rigtigheden af oplysningerne om klagers deltagelse i de i artiklen omtalte  

 aktioner.
Nævnet er enig med klager i, at oplysningerne om  

 hans rolle i urolighederne i Göteborg og hans deltagelse i uroligheder  

 på Nørrebro burde have været forelagt ham.
Det samme  

 gælder bladets påstand om hans deltagelse i aktionen mod det  

 tidligere halmværk i Brønderslev, herunder at flere unge har  

 peget på klager som én af dem, der var med.
Da nævnet  

 imidlertid ikke finder at kunne se bort fra bladets forklaring om, at man har  

 forsøgt at få kontakt med klager blandt andet via dennes svenske  

 forsvarer, og da nævnet samtidig er af den opfattelse, at oplysningerne  

 om klagers rolle i Göteborg-urolighederne og i sammenhæng hermed  

 oplysningerne om klagers mulige deltagelse i andre aktioner havde en relevant  

 og betydelig aktualitetsværdi, finder nævnet på dette punkt  

 ikke tilstrækkelig grundlag for at udtale kritik af bladet.
 Sammenfattende udtaler nævnet ikke kritik af bladets  

 handlemåde.
 Afsagt den 21. november 2001.
