 Udtalt, at folkeskoleloven eller anden lov indeholder ikke en  

 regulering af kommuners adgang til vederlagsfrit at tildele elever buskort,  

 når de undervises i en anden skole end distriktskolen.
 Spørgsmålet om, hvorvidt en kommunal tildeling af buskort til visse  

 elever er lovlig, skal herefter afgøres ud fra almindelige kommunalretlige  

 grundsætninger om kommunernes opgavevaretagelse.
 Ud fra et almennyttekriterium antages det, at en kommune som  

 udgangspunkt kun kan gennemføre foranstaltninger, der kommer en bredere kreds  

 af kommunens borgere til gode.
 En kommune kan således normalt ikke uden lovhjemmel gennemføre  

 foranstaltninger, som udelukkende eller i det væsentligste er motiveret i  

 varetagelse af individuelle interesser hos enkeltpersoner.
 Det er fast antaget, at en kommune ikke uden lovhjemmel kan tildele  

 ydelser til enkeltpersoner, der er afgrænset efter økonomiske eller andre  

 sociale kriterier.
 Af almindelige offentligretlige lighedsgrundsætninger følger det  

 endvidere, at en kommunes tildeling af ydelser til enkeltpersoner med henblik  

 på varetagelse af en kommunal opgave skal ske efter kriterier, der saglige i  

 forhold til det kommunale formål med tildelingen.
 I den konkrete sag fandt Indenrigsministeriet, at en  

 kommunalbestyrelse lovligt kunne yde vederlagsfri befordring i videre omfang,  

 end hvad der foreskrives i folkeskoleloven, da det måtte antages, at  

 kommunalbestyrelsen herved først og fremmest havde varetaget hensynet til en  

 hensigtmæssig gennemførelse af skolenedlæggelserne i kommunen med mindst  

 mulig gener for de - tilfældigt - berørte borgere.
 Den omhandlede buskortordning har således ikke haft til formål  

 udelukkende eller i det væsentligste at varetage helt individuelle  

 interesser, men har være begrundet i mere almene hensyn.
 Buskortordningen har endvidere ikke været afgrænset efter økonomiske  

 eller andre sociale kriterier.
Dernæst udtalt, at kommunen ikke ud fra almindelige  

 forvaltningsretlige lighedsgrundsætninger kunne antages at have været  

 forpligtet til at udstrække en ordning som den omhandlede til også at omfatte  

 elever, som i forbindelse med skolenedlæggelserne af deres forældre var  

 blevet udskrevet af folkeskolen og flyttet til private skoler.
Der var ikke  

 tale om en ordning, der generelt stillede folkeskoleelever i kommunen bedre  

 end elever i privatskoler i kommunen.
 Den omstændighed, at en elev, som ved skolenedlæggelsen af sine  

 forældre var blevet flyttet til en privatskole, efterfølgende atter flyttes  

 tilbage til folkeskolen, kunne efter Indenrigsministeriets opfattelse heller  

 ikke begrunde, at kommune ud fra almindelige forvaltningsretlige  

 lighedsgrundsætninger kunne antages at have været forpligtet til at tildele  

 buskort vederlagtfrit til den pågældende.
 (Indenrigsministeriets brev af 7. marts 1996 til Folketingets Ombudsmand -  

 2. k.kt. j.nr. 1995/1130/329-2).
Folketingets Ombudsmand Gammel Torv 22 1457 København K Ved brev af 3. februar 1995 med bilag, j.nr. 1994-1138-719 MR, har  

 Folketingets Ombudsmand anmodet Indenrigsministeriet om en udtalelse i  

 anledning af en klage af 15. maj 1994 fra  Bent  Christiansen over en  

 udtalelse, som Tilsynsrådet for Vestsjællands Amt afgav den 4. januar 1994  

 vedrørende Ringsted Kommunes praksis med at tildele visse folkeskoleelever  

 buskort.
 Folketingets Ombudsmand har specielt anmodet om ministeriets vurdering af,  

 om en kommune uden lovhjemmel kan tildele visse skoleelever buskort, herunder  

 om kommunens afgrænsning af buskortmodtagere er forenelig med de  

 kommunalretlige grundsætninger.
 Sagens baggrund er følgende:
Ringsted Kommunalbestyrelse nedlagde i 1991 flere kommunale folkeskoler,  

 herunder Bjergbakkeskolen, hvilket blev meddelt ved kommunalbestyrelsens brev  

 af 14. februar 1991 til samtlige forældre til elever på skolen.
Af brevet  

 fremgår bl.a. følgende:
»Byrådet traf i sit møde den 31. januar beslutning om en ændret  

 skolestruktur, hvorefter bl.a.
Bjergbakkeskolen nedlægges pr. 31. juli 1991.  

 Samtidig er Bjergbakkeskolens skoledistrikt blevet tillagt grunddistriktet  

 til en nydannet skole i Nordrup.
Beslutningen medfører bl.a., at forældrene til eleverne på  

 Bjergbakkeskolen skal træffe beslutning om en fremtidig skoleplacering.  

 Indførelse af frit skolevalg har medført, at a. hvor eleven ønskes optaget i grunddistriktets skole, skal eleven  

 optages b. hvor eleven ønskes optaget på en anden skole, skal eleven optages, hvis  

 der er plads.
Det skal dog samtidig oplyses, at kommunens kørselsforpligtelser ophører,  

 hvis eleven optages på en anden skole end grunddistriktskolen.« Formanden for Børne- og kulturudvalget under Ringsted Kommunalbestyrelse  

 meddelte ved brev af 14. februar 1991 til bl.a.
Bjergbakkeskolen og Sneslev  

 skole følgende vedrørende kredsen af elever, der vil være omfattet af  

 kommunens kørselsordning:
 »I forbindelse med orientering om byrådets beslutning om ændret  

 skolesktruktur er der på flere møder rejst spørsmål om, i hvilket omfang  

 børnene fra de nedlagte skoler vil kunne opnå fritransport med offentlige  

 transportmidler.
Efter aftale med borgmesteren kan der hermed meddelels, at alle  

 folkeskolesøgende børn i Bjergbakkeskolens og Sneslevs skoles grunddistrikt  

 fra 1. august 1991 vil være berettiget til kørsel til selvvalgt folkeskole i  

 kommunen, såfremt dette kan ske med offentlige transportmidler. ... .« Bent Christiansen, hvis søn gik på Bjergbakkeskolen på  

 nedlæggelsestidspunktet, ansøgte ved brev af 23. juni 1993 Ringsted Kommune  

 om buskort til sin søn, der ønskedes overflyttet fra en friskole til  

 folkeskolen i Nordrup.
Børne- og kulturudvalget traf i et møde den 24. august 1993 beslutning om  

 ikke at imødekomme ansøgningen.
Af udskrift af protokollen fremgår, at  

 udvalget tiltrådte følgende:
 »I forbindelse med nedlæggelsen af Bjergbakkenskolen blev det  

 bestemt, at elever, der gik på Bjergbakkeskolen på nedlæggelsestidspunktet,  

 fik fri transport med offentlig rutekørsel til en valgfri folkeskole i  

 Ringsted Kommune uanset gældende kørselsregler.
 Langt de fleste elever blev efter Bjergbakkeskolens nedlæggelse  

 overflytttet til Nordbakkeskolen, mens enkelte blev flyttet til en byskole.  

 Nogle forældre ønskede dog, at deres barn blev placeret på den nystartede  

 friskole, hvorfor de faldt uden for ordningen om fri transport.
I brev af 23. juni retter hr.  Bent Christiansen henvendelse om  

 bustransporten.
Hans søn har siden 1991 gået på friskolen, men ønskes nu  

 overflyttet til Nordbakkeskolen.
Hr.  Christiansen har i den forbindelse fået  

 afslag på buskort.
Forvaltningen skal til sagen bemærke, at i henhold til de politiske  

 beslutninger i 1991 kan børn, der tilflytter Ørslev efter beslutningsdatoen i  

 1991, ikke opnå ret til fri transport (medmindre man falder ind under de  

 generelle kilometerregler). På tilsvarende måde er der konkret truffet  

 beslutning om, at frikørslen ikke kan følge med, hvis man flytter fra Ørslev  

 til Bringstrup.
Ud fra en lighedsbetragtning vil børn, der vender tilbage fra  

 friskole, ej heller kunne opnå fritransport.
 Forvaltningen indstiller:
- at udvalget fastholder tidligere beslutning, hvorefter alene børn, der i  

 forbindelse med Bjergbakkeskolens nedlæggelse overflyttedes til anden  

 folkeskole, kan opnå fritransport.« Ved brev af 25. oktober 1993 til byrådsmedlem Kurt Bernheim oplyste  

 formanden for Børne- og kulturudvalget bl.a. følgende om baggrunden for  

 udvalgets ovennævnte beslutning:
 »... Børne- og kulturudvalget har den 24. august besluttet, at sønnen  

 ikke kan opnå dispensation fra de gældende regler for skolekørsel. ...
 Baggrunden for udvalgets beslutning var følgende forhold:
 - At det i forbindelse med skolenedlæggelserne i 1991 blev besluttet, at  

 alle folkeskolesøgende børn i Bjergbakkeskolens og Sneslevs skoles  

 grundistrikt blev berettiget til kørsel til selvvalgt folkeskole i kommunen.
- at byrådet i to konkrete sager har truffet beslutning om, at tilbuddet  

 alene vedrører børn, der gik på den nedlagte skole på nedlæggelsestidspunktet  

 og som umiddelbart overflyttedes til anden folkeskole, - at økonomi- og planudvalget i oktober 1991 har stadfæstet den  

 administrationspraksis, - at børne- og kulturudvalget den 24. august 1993 på baggrund af denne  

 konkrete sag besluttede at fastholde tidligere beslutning, ...
For så vidt angår spørgsmålet om fri befordring har det i hele  

 sagsbehandlingen været meningen, at byrådet ønskede at imødekomme de borgere,  

 der var nødt til at flytte deres barn over på en anden folkeskole i 1991. De  

 forældre, der forud for skolenedlæggelserne i 1991 havde overflyttet deres  

 børn til en anden folkeskole og de forældre, der er tilflyttet området  

 senere, bliver behandlet efter de regler, der står i folkeskoleloven.« Bent Christiansen rettede herefter henvendelse til Tilsynsrådet for  

 Vestsjællands Amt i udateret brev, hvoraf bl.a. følgende fremgår:
 »Det skal understreges, at bestemmelserne i Folkeskoleloven om  

 afstand fra bopæl til skole ikke er opfyldt for at få buskort, og at  

 politimesteren i Ringsted ikke har erklæret skolevejen fra Ørslev til Nordrup  

 for særlig trafikfarlig. ...
 Jeg er af den opfattelse, at der er tale om, at byrådet ikke lever op til  

 det løfte, man har givet i brevet af 14. februar 1991, og at man uden grund  

 giver nogle borgere et tilskud, som andre i samme situation ikke kan få.  

 Derved gør byrådet sig skyldig i forskelsbehandling af kommunens borgere.
 Sluttelig skal jeg gøre opmærksom på, at Børne- og kulturforvaltningen  

 ikke i sit afslag på min henvendelse vedr. gratis bustransport har oplyst om,  

 hvor afslaget kan ankes.
 Jeg skal således anmode Tilsynsrådet om at tage stilling til:
 1: Om Ringsted Kommune overtræder love og regler ved at forskelsbehandle  

 borgere, når man således uddeler gratis buskort til nogle skoleelever og ikke  

 til andre i samme situation.
 2: Om byrådet kan afvise at debattere det principielle i sagen, når der  

 helt klart er tale om et skriftligt tilsagn om buskort til alle elever, og at  

 dette tilsagn angiveligt er underkendt af Plan- og Økonomiudvalget.
3: Om Børne- og kulturforvaltningen har overtrådt reglerne ved ikke at  

 oplyse mig om klageadgang i denne sag.« I anledning af  Bent Christiansens henvendelse anmodede tilsynsrådet for  

 Vestsjællands Amt ved brev af 4. januar 1994 Ringsted Kommunalbestyrelse om  

 en udtalelse til brug for rådets vurdering af sagen.
 Ved brev af 20. januar 1994 til tilsynsrådet oplyste Ringsted  

 Kommunalbestyrelse bl.a. følgende:
»... Der er på intet tidspunkt givet tilsagn om at yde støtte til  

 skolekørsel til de børn, der ved nedlæggelsen af Bjergbakkeskolen, fravalgte  

 kommunens folkeskoler, eller som ikke var indskrevet på Bjergbakkeskolen ved  

 nedlæggelsen.
Ordningen gælder således de børn, der ikke længere havde  

 mulighed for at gå i skole på Bjergbakkeskolen, og som vedblev at være  

 tilmeldt kommunens folkeskoler. ...
 Kompetencen til at afgøre disse sager er hos Børne- og Kulturudvalget.  

 Byrådet er ikke forpligtet til at debattere, realitetsbehandle eller omgøre  

 udvalgets afgørelser, hvis det ikke ønsker dette.
Vedrørende klageadgang fremgår det af folkeskolelovens § 43 a, stk. 2, at  

 kommunalbestyrelsens afgørelser vedrørende det kommunale skolevæsen ikke kan  

 indbringes for højere administrativ myndighed . ...« Tilsynsrådet for Vestsjællands Amt behandlede sagen i et møde den 13.  

 april 1994, hvor rådet vedtog at udtale bl.a. følgende:
 »Tilsynsrådet skal i sagens anledning bemærke, at det er almindeligt  

 antaget, at bevilling af tilskud til enkeltpersoner kræver særlig hjemmel.
Det fremgår ikke klart af befordringsreglerne i § 25 i folkeskoleloven  

 eller af den i medfør heraf udstedte bekendtgørelse, hvorvidt de angivne  

 regler udtømmende angiver, i hvilke tilfælde kommunen kan yde befordring til  

 elever i folkeskolen.
Betingelserne for, hvornår befordring efter disse  

 regler kan ydes er dog så klart defineret, at tilsynsrådet er mest tilbøjelig  

 til at mene, at disse regler ikke indeholder hjemmel til også at yde  

 befordring i andre situationer end de, som direkte er omtalt i reglerne.
Hjemmelen til at indføre den af kommunen vedtagne særlige  

 befordringsordning forekommer på denne baggrund tilsynsrådet tvivlsom.
Selvom  

 det ikke er dette spørgsmål, som klager ønsker tilsynsrådets vurdering af, så  

 får denne tvivl betydning for vurderingen af den foreliggende klage.
 Skulle tilsynsrådet komme til det resultat, at der er tale om en ikke  

 sagligt begrundet forskelsbehandling efter almindelige forvaltningsretlige  

 regler, så ville tilsynsrådet dog på grund af ordningens tvivlsomme lovlighed  

 være afskåret fra at bringe den kommunale styrelseslovs § 61 i anvendelse til  

 fordel for klager.
 Tilsynsrådet har herefter ikke grundlag for at foretage sig videre  

 vedrørende dette spørgsmål.
Når tilsynsrådet ikke har fundet anledning til på egen hånd at foretage  

 videre vedrørende befordringsordningen som sådan, skyldes det de særlige  

 omstændigheder der knytter sig til denne.
Det fremgår således, at ordningen  

 er begrundet i de særlige forhold, der fulgte af skolenedlæggelserne og heraf  

 følgende nødvendige overflytninger af børn til andre skoler og med en  

 transportsituation, som forældrene ikke havde kunnet indrette sig på, at  

 kriterierne for at være omfatter af ordningen har en vis objektiv karakter og  

 ikke er afhængig af forældrenes sociale eller økonomiske forhold, at  

 ordningen har et begrænset omfang, idet den ifølge kommunens fortolkning  

 alene omfatter børn, der på tidspunktet for skolenedlæggelserne blev  

 overflyttet til en anden folkeskole i grunddistriktet og at ordningen  

 følgelig afvikles i takt med, at de berørte børn forlader folkeskolen.
 Vedrørende byrådets undladelse af at debattere det principielle i sagen,  

 da fremgår det af sagens akter, at kompetencen til at behandle den pågældende  

 sag ligger i Børne- og kulturudvalget.
 Det fremgår af § 11 i styrelsesloven, at ethvert medlem af  

 kommunalbestyrelsen for denne kan indbringe ethvert spørgsmål om kommunens  

 anliggender samt fremsætte forslag til beslutning herom.
 Som sagen foreligger oplyst, har der ikke været ønske om på et byrådsmøde  

 at drøfte sagen, og byrådet har derfor efter tilsynsrådets opfattelse ikke  

 handlet i strid med styrelsesloven ved at undlade at sætte sagen på dagsorden  

 til et møde i byrådet.
 Vedrørende klagevejledning fremgår det af § 43 a i folkeskoleloven, at  

 kommunalbestyrelsens beslutninger og afgørelser vedrørende det kommunale  

 skolevæsen ikke kan indbringes for anden administrativ myndighed.
 Af § 25, stk. 1, i forvaltningsloven fremgår, at afgørelser, som kan  

 påklages til anden forvaltningsmyndighed, skal, når de meddeles skriftligt,  

 være ledsaget af en vejledning om klageadgang med angivelse af klageinstans  

 og oplysning om fremgangsmåde ved indgivelse af klage, herunder om  

 klagefrist.
 Det følger heraf, at kommunen ikke har tilsidesat gældende lovgivning ved  

 ikke at oplyse om klageadgang, idet afgørelsen om befordring ikke kan  

 indbringes for anden administrativ myndighed. ...
Tilsynsrådet finder herefter ikke grundlag for at foretage sig yderligere  

 i sagens anledning.« Ved brev af 15. maj 1994 klagede  Bent Christiansen til Folketingets  

 Ombudsmand over Ringsted Kommunalbestyrelses forskelsbehandling af borgerne.  

 Af brevet fremgår bl.a. følgende:
 »Tilsynsrådet skriver endvidere, at sagen ikke har været ønsket  

 debatteret i byrådet, at den derfor ikke er afvist, og at der ikke er handlet  

 i strid med styrelsesloven.
Det er direkte forkert.
Sagen har været sat på dagsordenen til et  

 byrådsmøde efter ønske fra byrådsmedlem Kurt Bernheim, men blev i løbet af  

 ca. 20 sek. afvist uden mulighed for debat.
Jeg var selv til stede i  

 byrådssalen ved denne lejlighed.
Jeg skal således bede Ombudsmanden tage stilling til, om byrådet i  

 Ringsted kommune gør sig skyldig i en forskelsbehandling af borgerne, der bør  

 medføre en påtale eller et indgreb. ...« I anledning af  Bent Christiansens klage anmodede Folketingets Ombudsmand  

 ved brev af 20. maj 1994 tilsynsrådet om - via Undervisningsministeriet - at  

 modtage en udtalelse til brug for ombudsmandens vurdering af sagen.
 Ved brev af 11. august 1994 til ombudsmanden udtalte tilsynsrådet for  

 Vestsjællands Amt, at det kunne henhold sig til sin udtalelse af 13. april  

 1994. Tilsynrådet bemærkede herudover bl.a. følgende:
»Særligt vedrørende klage over, at byrådet har undladt at behandle  

 det principielle i sagen bemærkes, at sagen blev sat på dagsordenen til  

 byrådets møde den 25. oktober 1993 som en anmodning om en redegørelse fra  

 Børne- og Kulturudvalgets møde den 24. august 1993 angående transport af  

 ellever fra Ørslev til Nordbakkeskolen samt udstedelse af buskort.
Ifølge  

 afskrift af beslutningsprotokollen blev redegørelsen taget til efterretning.  

 Der fremgår intet i afskriften om, at et medlem skulle have forlangt sin  

 afvigende mening - vedrørende sagens realitet eller vedrørende  

 procedurespørgsmål - tilført belsutningsprotokollen.
Det nu fremførte ændrer således ikke tilsynsrådets opfattelse, hvorefter  

 der ikke i byrådet har været et ønske om at drøfte sagen på et møde, og  

 hvorefter byrådet ej heller har haft en sådan forpligtelse. ...« Ved brev af 18. august 1994 til ombudsmanden udtalte  

 Undervisningsministeriet bl.a. følgende:
»Ministeriet har ved tidligere lejligheder givet udtryk for den  

 opfattelse, at folkeskolelovens bestemmelse om kommunernes  

 befordringsforpligtelse, jf. § 26 i bekendtgørelse nr. 311 af 25. april 1994  

 af lov om folkeskolen, er at betragte som en minimumsbestemmelse.
Efter  

 ministeriets opfattelse er der derfor intet til hinder for, at den enkelte  

 kommune kan yde befordring i videre omfang, end det loven foreskriver.
 Ifølge folkeskolelovens § 51, stk. 2, kan afgørelser truffet af  

 kommunalbestyrelsen vedrørende det kommunale skolevæsen ikke indbringes for  

 højere administrativ myndighed.
Der er efter loven ikke noget krav om, at det er kommunalbestyrelsen som  

 sådan, der træffer afgørelsen i sager vedrørende befordring.
Afgørelser i  

 sådanne sager vil kunne træffes af den kommunale forvaltning på  

 kommunalbestyrelsens vegne.« I anledning af Undervisningsministeriets ovennævnte udtalelse anmodede  

 ombudsmanden ved brev af 13. oktober 1994 tilsynsrådet om eventuelle  

 bemærkninger hertil.
 Ved brev af 10. november 1994 til Folketingets Ombudsmand udtalte  

 Tilsynsrådet for Vestsjællands Amt på den baggrund bl.a. følgende:
 »Da tilsynsrådet ikke i Undervisningsministeriets udtalelse ser  

 anført en hjemmel for den særlige befordringsordning, kan rådet for så vidt  

 henholde sig til sine tidligere udtalelser i sagen.
 Henvendelsen fra Folketingets Ombudsmand og udtalelsen af 18. august 1994  

 fra Undervisningsministeriet giver dog tilsynsrådet anledning til at supplere  

 sine tidligere udtalelser i sagen med nedenstående.
 Lægges Undervisningsministeriets antagelse, hvorefter en kommune kan  

 indføre særlige befordringsordninger, til grund, så må hjemmelen for disse  

 søges i almindelige kommunalretlige regler, idet folkeskolelovgivningen i den  

 her omhandlede forbindelse alene giver hjemmel for at yde befordringstilskud  

 i de situationer, som beskrevet i bekendtgørelsens § 26.
Det er almindelige antaget, at for at en kommune kan påtage sig en opgave  

 i henhold til de almindelige kommunalretlige regler, må en række betingelser  

 være opfyldt.
Der må eksemplevis som udgangspunkt ikke være tale om  

 begunstigelse af enkeltspersoner, og der skal være lige adgang for kommunens  

 borgere til at modtage den pågældende ydelse.
Stilles ydelsen ikke til  

 rådighed for alle kommunens borgere, skal de, der ikke kan få del heri,  

 udskilles ud fra saglige kriterier.
Omvendt har alle de, der opfylder de  

 stillede saglige kriterier, krav på ydelsen.
Afgrænsningen af, hvilke kriterier der lovligt kan lægges til grund ved  

 definitionen af den personkreds, der har adgang til en ydelse må ske efter  

 almindelige principper for lovfortolkning.
I den foreliggende situation må  

 især indgå betragtninger over formålet med reglen.
 Under forudsætning af, at der anvendes lovlige kriterier tilkommer det en  

 kommune indenfor vide rammer selv at træffe afgørelse om, hvilke kriterier  

 der skal danne grundlag for afgrænsningen af den personkreds, som er  

 berettiget til en ydelse.
Den af Ringsted Kommune vedtagne befordringsordning, som objektivt er  

 afgrænset til at omfatte børn, der i forbindelse med nedlæggelse af skolen i  

 Ørslev blev overflyttet til en anden folkeskole, kan efter tilsynsrådets  

 opfattelse ikke anses for usagligt begrundet.
Som følge heraf ville  

 tilsynsrådet, selv om det antages, at kommunen havde hjemmel til at indføre  

 den særlige befordringsordning, ikke have mulighed for at pålægge kommunen  

 også at lade ordningen omfatte klager barn.
 Det forhold, at kommunen kunne have valgt en anden afgrænsning (som også  

 kunne være anset for saglig), gør ikke i sig selv den valgte afgrænsning  

 usaglig.
Da Ringsted kommune efter rådets opfattelse har truffes en afgørelse, som  

 falder indenfor rammerne af lovlig kommunal forvaltning, er det følgelig  

 rådets opfattelse, at kommune ikke i forhold til klager har handlet i strid  

 med gældende lovgivning.« Bent Christiansen har endelig ved brev af 19. november 1994 til  

 Folketingets Ombudsmand fasthold sin opfattelse i sagen.
 Ingenrigsministeriet udtalelse:
 Indenrigsministeriet skal indledningsvis bemærke, at ministeriet alene  

 finder anledning til at udtale sig om spørgsmålet om Ringsted Kommunes  

 tildeling af buskort til elever i forbindelse med skolenedlæggelserne i 1991.
 Lov om folkeskolen, jf. lovbekendtgørelse nr. 311 af 25. april 1994,  

 indeholder bl.a. følgende bestemmelser:
»§ 2. Folkeskolen er en kommunal opgave.
Kommunalbestyrelsen har  

 ansvaret for, at alle børn i kommunen sikres vederlagsfri undervisning i  

 folkeskolen.
Kommunalbestyrelsen fastlægger, jf. § 40, mål og rammer for  

 skolernes virksomhed inden for denne lov. ...
§ 26. Kommunalbestyrelsen skal sørge for befordring mellem skolen og  

 hjemmet eller dettes nærhed af 1) børn, der har længere skolevej end 2 1/2 km i børnehaveklasse og på  

 1.-3. klassetrin, 6 km på 4.-6. klassetrin, 7 km på 7.-9. klassetrin og 9 km  

 i 10. klasse, og 2) børn, der har kortere skolevej, hvis hensynet til børnenes sikkerhed i  

 trafikken gør det særligt påkrævet. ...
 Stk. 5. Forpligtelsen til at sørge for befordring efter stk. 1 kan  

 opfyldes ved at henvise eleverne til offentligt trafikmidler eller ved at  

 godtgøre deres udgifter til egen befordring.
 Stk. 6. Bestemmelserne i stk. 1 omfatter ikke elever, som undervises i en  

 anden skole end distriktskolen.
 § 32. Ethvert barn, der bor her i landet, er undervisningspligtigt efter  

 reglerne i §§ 33 - 35, ...
 § 33. Undervisningspligten medfører pligt til at deltage i folkeskolens  

 undervisning eller i en undervisning, der står mål med, hvad der  

 almindeligvis kræves i folkeskolen.
 Stk. 2. Børn, der følger undervisningen i en anmeldt fri grundskole, i en  

 privat gymnasieskole, ... skal ikke deltage i folkeskolens undervisning. ...
 § 36. ...
 Stk. 2. Forældrene har krav på, at deres barn optages i skolen i det  

 distrikt, hvor barnet bor eller opholder sig, jf. stk. 3. Forældrene har  

 endvidere krav på, at barnet optages i en skole uden for distriktet, hvis den  

 pågældende skole erklærer sig villig til at optage barnet, og hvis det kan  

 ske inden for de overordnede økonomiske retningslinier, der er lagt af  

 kommunalbestyrelsen. ...
Stk. 3. Kommunalbestyrelsen fastlægger kommunens skoledistrikter og kan  

 træffe beslutninger om, hvor mange klasser der kan oprettes ved de enkelte  

 skoler.
Børn optages i skolen i det distrikt, hvor de bor eller opholder sig.  

 Kommunalbestyrelsen kan dog beslutte, at forældrene frit skal kunne vælge  

 mellem flere eller blandt alle kommunens skoler.
 Stk. 4. ...
§ 40. Kommunalbestyrelsen har det overordnede ansvar for kommunens  

 skolevæsen og påser, at alle undervisningspligtige børn i kommunen indskrives  

 i folkeskolen eller får en undervisning, der står mål med, hvad der  

 almindeligvis kræves i folkeskolen.
Kommunalbestyrelsen fastlægger mål og  

 rammer for skolernes virksomhed.
Kommunalbestyrelsen fører tilsyn med  

 skolernes virksomhed.
 Stk. 2. Kommunalbestyrelsen træffer beslutning om følgende: ...
3) Skolestrukturen, herunder antallet af skoler ...« Folkeskoleloven eller anden lov indeholder ikke en regulering af kommuners  

 adgang til vederlagsfrit at tildele elever buskort, når de undervises i en  

 anden skole end distriktskolen.
 Spørgsmålet om, hvorvidt en sådan kommunal tildeling er lovlig, skal  

 herefter afgøres ud fra almindelige kommunalretlige grundsætninger om  

 kommunernes opgavevaretagelse.
En kommunes adgang til uden lovhjemmel at gennemføre foranstaltninger  

 antages efter sådanne grundsætninger bl.a. at være begrænset af, hvad der  

 traditionelt er betegnet som et almennyttekriterium.
Dette kriterium  

 indebærer, at en kommune som udgangspunkt kun kan gennemføre  

 foranstaltninger, der kommer en bredere kreds af kommunens borgere til gode.
 Dette udgangspunkt indebærer, at en kommune normalt ikke uden lovhjemmel  

 kan gennemføre foranstaltninger, som udelukkende eller i det væsentligste er  

 motiveret i varetagelse af individuelle interesser hos enkeltpersoner.
 Der henvises herved bl.a. til Jens Garde og Jørgen Mathiassen,  

 Kommunalret, 1991, side 21, 30 og 40, Hans Gammeltoft-Hansen m.fl.,  

 Forvaltningsret, 1994, side 442 og 445ff. og Erik Harder, Dansk  

 Kommunalforvaltning II Opgaver, 1987, side 68ff og 118ff., men dog  

 tilsyneladende noget anderledes Mogens Heide-Jørgensen, Den kommunale  

 interesse, 1993, side 285ff., især side 317f.
Det omtalte almennyttekriterium er imidlertid ikke udtryk for en særlige  

 præcis afgrænsning af kommuners kompetence, og kriteriet giver derfor ikke et  

 klart grundlag for at udtale, i hvilken udstrækning en kommune lovligt kan  

 yde vederlagsfrie buskort til skoleelever.
Kriteriet kan dog medvirke til en  

 afgrænsning af, hvilke kommunale hensyn der i en samlet afvejning af  

 interesser kan begrunde, at en kommune lovligt kan yde buskort til  

 skoleelever.
Det er fast antaget, at en kommune ikke uden lovhjemmel kan tildele  

 yderlser til enkeltpersoner, der er afgrænset efter økonomiske eller andre  

 sociale kriterier, jf. bl.a.
Jens Garde og Jørgen Mathiassen, Kommunalret,  

 1991, side 16 og 21.
 Det følger af almindelige offentligretlige lighedsgrundsætninger, at en  

 kommunes tildeling af ydelser til enkeltpersoner med henblik på varetagelse  

 af en kommunal opgave skal ske efter kriterier, der saglige i forhold til det  

 kommunale formål med tildelingen.
 Baggrunden for den omhandlede buskortordning må antages at være et ønske  

 fra kommunalbestyrelsens side om at tage hensyn til de familier, der på  

 tidspunktet for skolenedlæggelserne havde indrettet sig på den hidtidige  

 skolestruktur.
Kommunalbestyrelsen har således i forbindelse ved dens varetagelse af  

 kommunens opgaver efter folkeskoleloven, især lovens § 40, stk. 2, ønsket af  

 afhjælpe nogle ulemper, som den ændrede kommunale skolestruktur indebar for  

 de forældre, der som følge af skolenedlæggelserne flyttede deres børn til en  

 anden folkeskole.
Kommunalbestyrelsen må herved anses for først og fremmest  

 at have varetaget hensynet til en hensigtsmæssig gennemførelse af  

 skolenedlæggelserne i kommunen med mindst mulige gener for de - tilfældigt -  

 berørte borgere.
 Den omhandlede buskortordning har således ikke haft til formål udelukkende  

 eller i det væsentligste at varetage helt individuelle interesser, men har  

 været begrundet i mere almene hensyn.
 Buskortordningen har endvidere ikke været afgrænset efter økonomiske eller  

 andre sociale kriterier.
 Det er på den baggrund Indenrigsministeriets opfattelse, at Ringsted  

 Kommune i dette tilfælde lovligt har kunnet yde fri befordring i videre  

 omfang, end folkeskolelovens § 26 foreskriver.
Kommunen kan ikke ud fra almindelige forvaltningsretlige  

 lighedsgrundsætninger antages at have været forpligtet til at udstrække  

 ordningen til også at omfatte elever, som i forbindelse med  

 skolenedlæggelserne af deres forældre er blevet udskrevet af folkeskolen og  

 flyttet til private skoler.
Der må herved henses til, at buskortordningen har  

 været begrundet i kommunens interesse i at afbøde nogle praktiske problemer  

 for de børn og forældre, som blev berørt af den ændrede folkeskolestruktur.  

 Ordningen tilgodeså derfor alene disse personer.
Der var således navnlig ikke  

 tale om en ordning, der generelt stillede folkeskoleelever i kommunen bedre  

 end elever i privatskoler i kommunen.
Den omstændighed, at en elev, som ved skolenedlæggelsen af sine forældre  

 blev flyttet til en privatskole, efterfølgende atter flyttes tilbage til  

 folkeskolen, kan efter Indenrigsministeriets opfattelse heller ikke begrunde,  

 at kommunen ud fra almindelige forvaltningsretlige lighedsgrundsætninger kan  

 antages være forpligtet til at tildele buskort vederlagsfrit til den  

 pågældende.
Det hensyn til afbødning af gener ved en ændret skolestruktur,  

 der var baggrunden for ordningen, gør sig ikke gældende i dette tilfælde.
 Ringsted Kommunalbestyrelses afslag på  Bent Christiansens ansøgning om  

 vederlagsfrit at få tildelt et buskort til sin søn er således efter  

 Indenrigsministeriets opfattelse lovligt.
 Kopi af denne udtalelse er samtidig sendt til Tilsynsrådet for  

 Vestsjællands Amt, Ringsted Kommunalbestyrelse og  Bent  Christiansen.
 De udlånte sagsakter returneres hermed.
