 I medfør af § 3, stk. 2, i merværdiafgiftsloven (lovbekendtgørelse nr. 369  

 af 1. juli 1982) fastsættes følgende om moms af byggeri m.v., der for egen  

 regning udføres med henblik på salg, udlejning eller anvendelse til eget  

 brug:
 § 1.  Den, der på egen, lejet eller lejers grund  

 opfører bygninger til salg eller udlejning, skal svare afgift af det arbejde  

 ved projekteringen og opførelsen, som udføres af den pågældende og dennes  

 ansatte, samt af de materialer, der anvendes til dette arbejde.
 Stk. 2.  Der skal ligeledes svares afgift af det  

 arbejde, der udføres af ansatte hos den, der lader bygninger opføre til eget  

 eller sin virksomheds brug.
 § 2.  Den, der på egne eller lejede bygninger med  

 henblik på salg eller udlejning udfører ombygnings- eller  

 moderniseringsarbejde, skal svare afgift af det arbejde, som udføres af den  

 pågældende og dennes ansatte, samt af de materialer, der anvendes til dette  

 arbejde.
 Stk. 2.  Der skal ligeledes svares afgift af det  

 arbejde, der udføres af ansatte hos den, der lader ombygnings- eller  

 moderniseringsarbejde udføre til eget eller sin virksomheds brug.
 Stk. 3.  Reparations- og vedligeholdelsesarbejder til en  

 samlet afgiftspligtig værdi af mere end 50.000 kr. årligt ligestilles med  

 ombygnings- eller moderniseringsarbejde.
 § 3.  Den, der skal svare afgift efter §§ 1 og 2, skal  

 anmelde sig til registrering hos toldvæsenet efter reglerne i  

 merværdiafgiftslovens § 5, jfr. § 4, stk. 1.
§ 4.  Den afgiftspligtige værdi er virksomhedens  

 almindelige pris ved afsætning af den pågældende vare eller ydelse.
Findes  

 der ikke en almindelig salgspris, er den afgiftspligtige værdi en kalkuleret  

 salgspris, der skal omfatte samtlige de omkostninger og den avance, der i  

 almindelighed indgår i den afgiftspligtige værdi for varer eller ydelser af  

 den pågældende art.
 § 5.  Den, der forsætligt eller groft uagtsomt  

 overtræder § 3 eller afgiver urigtige eller vildledende oplysninger eller  

 fortier oplysninger til brug for afgiftskontrollen, straffes med bøde,  

 medmindre højere straf er forskyldt efter lovens § 35, stk. 3. Bestemmelserne  

 i lovens § 35, stk. 4, og § 36 finder anvendelse.
 § 6.  Toldvæsenet varetager kontrollen med de i  

 bekendtgørelsen fastsatte bestemmelser.
§ 7.  Bekendtgørelsen træder i kraft den 1. oktober  

 1984 og har virkning for byggeri m.v. påbegyndt efter denne dato.
Samtidig  

 ophæves bekendtgørelse nr. 359 af 1. juli 1969.
