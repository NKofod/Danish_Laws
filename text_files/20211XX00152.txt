Skriftlig fremsættelse (10. november 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om frikommunenetværk (Forlængelse af udvalgte forsøgsmuligheder i Frikommuneforsøg II) (Lovforslag nr.
L 58) Med lovforslaget foreslås en række frikommuneforsøg forlænget med et år og enkelte forsøg med to år.
Formålet er, at kommunerne i frikommunenetværkene kan fortsætte en række forsøg, som regeringen umiddelbart finder har et potentiale for at blive helt eller delvist udbredt, men hvor det i givet fald hensigtsmæssigt kan ske i forbindelse med evt. andre ændringer af lovgivningen på de relevante områder.
Eventuel ny lovgivning kan imidlertid ikke nå at træde i kraft, inden hjemlerne udløber den 31. december i år.
Formålet med at forlænge udvalgte forsøgshjemler er derfor at give frikommunenetværkene mulighed for at fortsætte lovende forsøg, mens den endelige opfølgning afklares.
 Det foreslås at forlænge forsøg, som har hjemmel i §§ 9, 9 d, 10, 25, 26 e, 27, 27 a, 27 b, 29 og 30 a i lov om frikommunenetværk med et år indtil den 31. december 2022.
Det foreslås videre at forlænge forsøg vedrørende afprøvning af velfærdsteknologiske løsninger, som har hjemmel i §§ 14, 14 b, 14 c, 14 e og 14 f på social- og ældreministerens område, indtil den 31. december 2023, da det vurderes, at der for nuværende ikke er et tilstrækkeligt vidensgrundlag til at tage stilling til, om forsøgene kan udbredes til generel lovgivning.
For at indsamle tilstrækkelig ny data og skabe et mere solidt beslutningsgrundlag for en endelig beslutning om eventuel udbredelse af forsøgene til generel lovgivning, foreslås det, at forsøgene forlænges med to år.
 Forsøgene, som foreslås forlænget, udgør samlet 15 forsøgshjemler i lov om frikommunenetværk på beskæftigelsesministerens, sundhedsministerens, indenrigs- og boligministerens og social- og ældreministerens område.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
