 1. Justitsministeriet har den 10. april 1987 i tilknytning til lov om  

 vagtvirksomhed udstedt en bekendtgørelse om ændring af  bekendtgørelse nr.  

 963 af 29. december 1986 om vagtvirksomhed.
De nye bestemmelser indebærer, at indbrudsvarslingsanlæg (dvs.  

 alarmeringsanlæg, der på stedet afgiver akustiske eller visuelle signaler,  

 som kan høres eller ses uden tekniske hjælpemidler uden for sikringsstedet)  

 lovligt kan anvendes, såfremt alarmsignalet automatisk afbrydes senest 3  

 minutter efter aktivering af alarmen og først begynder igen, når anlægget  

 aktiveres på ny.
Kravet om automatisk afbrydelse efter en vis kortere frist  

 har til formål at imødegå de mange støjgener, som har været forbundet med de  

 forskellige former for private tyverialarmer.
 Anlæg, der er opsat før lovens ikrafttræden den 1. januar 1987, er først  

 omfattet af kravet om automatisk afbrydelse fra den 1. januar 1989.
Med hensyn til tyverialarmer i motorkøretøjer vil disse som hidtil skulle  

 opfylde de krav, der er fastsat i detailforskrifter for køretøjers indretning  

 og udstyr i henhold til § 68, stk. 1, i færdselsloven.
Efter disse regler  

 gælder der et krav om automatisk afbrydelse af alarmen efter 30 sekunder.
 Bekendtgørelsen træder i kraft dagen efter bekendtgørelsen i Lovtidende.  

 Særtryk af bekendtgørelsen vil snarest blive fremsendt til politikredsene.
 2. Efter § 12 i bekendtgørelse nr. 963 af 23. december 1986 om  

 vagtvirksomhed skal virksomhedens personale under udførelsen af  

 vagtvirksomhed altid være i besiddelse af et legitimationskort, der udstedes  

 af rigspolitichefen.
I den forbindelse skal det herved på given foranledning præciseres, at  

 kravet om legitimationskort kun angår de personer, der af virksomheden er  

 antaget til at udføre vagtvirksomhed.
Kravet om legitimationskort er således  

 - ligesom kravet i bekendtgørelsens § 9 om uddannelse - afhængig af den  

 konkrete beskæftigelse i virksomheden.
Dette betyder samtidig, at kravet om  

 legitimationskort ikke gælder for alle de personer, der i henhold til §§ 5-8  

 i bekendtgørelsen er omfattet af ordningen om godkendelse af personalet.
 P.M.V.
 E.B.
