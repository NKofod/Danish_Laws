Tilføjelse til betænkning afgivet af Udlændinge-, Integrations- og Boligudvalget den 25. maj 2016 Tilføjelse til betænkning over Forslag til lov om ændring af udlændingeloven (Ophævelse af greencardordningen) [af Martin Henriksen (DF) m.fl.]:
1. Ændringsforslag I udvalgets betænkning af 19. maj 2016 er stillet 3 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1. Socialdemokratiets, Dansk Folkepartis, Enhedslistens og Socialistisk Folkepartis medlemmer af udvalget har stillet ændringsforslag nr. 2 og 3. Socialdemokratiets, Enhedslistens og Socialistisk Folkepartis medlemmer af udvalget har efterfølgende meddelt, at de ikke ønsker at stille ændringsforslag nr. 3, som herefter er stillet af Dansk Folkepartis medlemmer af udvalget.
I denne tilføjelse til betænkning er stillet 3 ændringsforslag.
Dansk Folkepartis medlemmer af udvalget har stillet ændringsforslag nr. 4. Udlændinge-, integrations- og boligministeren har stillet ændringsforslag nr. 5. Enhedslistens medlemmer af udvalget har stillet ændringsforslag nr. 6.
2. Udvalgsarbejdet Lovforslaget blev fremsat den 5. april 2016 og var til 1. behandling den 12. maj 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Udvalget afgav betænkning den 19. maj 2016. Lovforslaget blev den 25. maj 2016 henvist til fornyet behandling i Udlændinge-, Integrations- og Boligudvalget.
Dispensation fra bestemmelser i Folketingets forretningsorden Et flertal i udvalget (udvalget med undtagelse af RV) indstiller, at Folketinget dispenserer fra bestemmelserne i Folketingets forretningsorden § 8 a, stk. 2, om tidsfrist for 2. behandling.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har, efter lovforslaget blev henvist til fornyet udvalgsbehandling, modtaget  3 skriftlige henvendelser fra greencardinteressenter.
 Udlændinge-, integrations- og boligministeren har over for udvalget kommenteret de skriftlige henvendelser til udvalget.
Spørgsmål Udvalget har, efter lovforslaget blev henvist til fornyet udvalgsbehandling, stillet 11 spørgsmål til udlændinge-, integrations- og boligministeren til skriftlig besvarelse, som denne har besvaret.
3. Indstillinger Et mindretal i udvalget (S og SF) indstiller lovforslaget til vedtagelse med ændringsforslag nr. 1, 2, 4 og 6. Hvis ændringsforslag nr. 2 og 6 bliver forkastet, vil mindretallet stemme for ændringsforslag nr. 5 og, hvis dette ændringsforslag bliver vedtaget, for lovforslaget ved 3. behandling.
 Et andet mindretal i udvalget (DF) indstiller lovforslaget til vedtagelse med ændringsforslag nr. 1, 4 og 5. Mindretallet vil stemme imod ændringsforslag nr. 6. Hvis ændringsforslag nr. 6 bliver vedtaget, vil mindretallet dog stemme for lovforslaget ved 3. behandling.
 Et tredje mindretal (V) vil redegøre for sin indstilling til lovforslaget og de stillede ændringsforslag ved 2. behandling.
Et fjerde mindretal i udvalget (ALT, RV og KF) indstiller lovforslaget til forkastelse ved 3. behandling.
Mindretallet vil stemme for ændringsforslag nr. 1, 2, 4 og 6. Hvis ændringsforslag nr. 6 bliver forkastet, vil mindretallet stemme for ændringsforslag nr. 5.
 Et femte mindretal i udvalget (EL) indstiller lovforslaget til vedtagelse med ændringsforslag nr. 1, 2, 4 og 6. Hvis ændringsforslag nr. 2 og 6 bliver forkastet, vil mindretallet stemme for ændringsforslag nr. 5 og stemme imod lovforslaget ved 3. behandling.
 Et sjette mindretal (LA) vil redegøre for sin indstilling til lovforslaget og de stillede ændringsforslag ved 2. behandling.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for afgivelse af tilføjelse til betænkning ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tilføjelsen til betænkningen.
 En oversigt over Folketingets sammensætning er optrykt i tilføjelsen til betænkningen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et flertal (S, EL, ALT, RV, SF og KF):
 4) Nr. 27 udgår.
[Lovteknisk rettelse] Til § 2 Af udlændinge-, integrations- og boligministeren, tiltrådt af et mindretal (DF):
 5) Paragraffen affattes således:
»§ 2 Stk. 1. Loven træder i kraft den 10. juni 2016, jf. dog stk. 2.
 Stk. 2. § 1, nr. 12, træder i kraft den 10. juni 2018.
 Stk. 3. Loven finder ikke anvendelse for ansøgninger om opholdstilladelse, der indgives før den 10. juni 2016. For sådanne ansøgninger finder de hidtil gældende regler anvendelse.
 Stk. 4. Loven finder ikke anvendelse for ansøgninger om forlængelse af opholdstilladelse, der indgives før den 10. juni 2018. For sådanne ansøgninger finder de hidtil gældende regler anvendelse.
Stk. 5. § 1, nr. 30, finder ikke anvendelse for udlændinge, der har opholdstilladelse efter greencardordningen på baggrund af en ansøgning indgivet den 1. januar 2015 eller senere.« [Præcisering af overgangsbestemmelse] Af et mindretal (EL), tiltrådt af et mindretal (S,  ALT, RV, SF og KF):
 6) Som stk. 2-4 indsættes:
 »Stk. 2. Loven finder ikke anvendelse for ansøgninger om opholdstilladelse, der indgives før den 10. juni 2016. For sådanne ansøgninger finder de hidtil gældende regler anvendelse.
Stk. 3. Loven finder ikke anvendelse for ansøgninger om forlængelse af opholdstilladelse.
For sådanne ansøgninger finder de hidtil gældende regler anvendelse.
Stk. 4. Loven finder ikke anvendelse for ansøgninger om opholdstilladelse som medfølgende familie til en udlænding med opholdstilladelse efter det hidtil gældende § 9 a, stk. 2, nr. 1. For sådanne ansøgninger finder de hidtil gældende regler anvendelse.« [Gældende regler for forlængelse og familiesammenføring opretholdes for personer, der har eller har søgt greencard inden den 10. juni 2016] Bemærkninger Til nr. 4 Ændringsforslaget fjerner en overflødig konsekvensændring i lovforslaget.
Til nr. 5 Det foreslås i § 2, stk. 1, at loven træder i kraft den 10. juni 2016.
 Det bemærkes, at loven ikke har virkning for tyrkiske statsborgere, der er omfattet af associeringsaftalen mellem EU og Tyrkiet af 12. september 1963, og stand still-klausulerne i artikel 41, stk. 1, i tillægsprotokol af 23. november 1970 samt artikel 13 i associeringsrådets afgørelse nr. 1/80, og som søger opholdstilladelse eller forlængelse af opholdstilladelse efter greencardordningen.
 Det foreslås i § 2, stk. 2, at § 1, nr. 12, om ophævelse af muligheden for forlængelse af opholdstilladelse meddelt efter greencardordningen træder i kraft den 10. juni 2018.
 Forslaget indebærer, at udlændinge, der indgiver ansøgning om forlængelse af opholdstilladelse efter greencardordningen inden den 10. juni 2018 eller senere, vil få afslag.
 Efter forslaget i § 2, stk. 3, finder loven ikke anvendelse for ansøgninger om opholdstilladelse, der indgives før den 10. juni 2016. For sådanne ansøgninger finder de hidtil gældende regler anvendelse.
Det indebærer bl.a., at ansøgninger om opholdstilladelse efter greencardordningen og ansøgninger om opholdstilladelse som medfølgende familie til en greencardhaver, der indgives før den 10. juni 2016, skal behandles efter de hidtil gældende regler.
Hermed vil udlændinge, der den 10. juni 2016 eller senere indgiver ansøgning om opholdstilladelse efter greencardordningen, få afslag.
Tilsvarende vil udlændinge, der den 10. juni 2016 eller senere indgiver ansøgning om opholdstilladelse som medfølgende familie til en greencardhaver, få afslag.
Dette vil gælde, uanset at greencardhaveren allerede har opholdstilladelse.
 Det følger af forslaget i § 2, stk. 4, at loven ikke finder anvendelse for ansøgninger om forlængelse af opholdstilladelse, der indgives før den 10. juni 2018. For sådanne ansøgninger finder de hidtil gældende regler anvendelse.
Det indebærer bl.a., at en udlænding med opholdstilladelse efter greencardordningen, som søger forlængelse af opholdstilladelsen inden den 10. juni 2018, kan få forlænget opholdstilladelsen, hvis de hidtidige betingelser for dette er opfyldt.
Det bemærkes i den forbindelse, at overgangsbestemmelsen for forlængelsesansøgninger indgivet af udlændinge med opholdstilladelse efter greencardordningen, som den var gældende før den 1. januar 2015, jf. herved § 4, stk. 6, i lov nr. 1488 af 23. december 2014, fortsat vil finde anvendelse.
 Endvidere kan en udlænding, der søger forlængelse af en opholdstilladelse som medfølgende familie inden den 10. juni 2018, få forlænget opholdstilladelsen, hvis de hidtidige betingelser for dette er opfyldt.
 Det bemærkes, at det af udlændingebekendtgørelsens § 20, stk. 8, fremgår, at ansøgning om forlængelse af en opholdstilladelse eller arbejdstilladelse tidligst kan indgives 3 måneder før tilladelsens udløb og senest før tilladelsens udløb.
 Udlændinge, der den 10. juni 2018 eller senere søger forlængelse af opholdstilladelse efter greencardordningen eller forlængelse af opholdstilladelse som medfølgende familie, vil få afslag.
 Det foreslås i § 2, stk. 5, at ophævelsen af hjemmelen til at inddrage en opholdstilladelse meddelt efter greencardordningen, når opholdstilladelsen er betinget af, at udlændingen 1 år efter udstedelsen af opholdstilladelsen har oppebåret en lønindkomst på minimum 50.000 kr. her i landet, og udlændingen ikke har oppebåret en sådan indtægt, jf. lovforslagets § 1, nr. 30, ikke finder anvendelse for udlændinge, der har opholdstilladelse efter greencardordningen på baggrund af en ansøgning indgivet den 1. januar 2015 eller senere.
 Forslaget indebærer, at Styrelsen for International Rekruttering og Integration kan inddrage opholdstilladelser, der er meddelt efter den målretning af greencardordningen, som trådte i kraft den 1. januar 2015, hvis udlændingen ikke opfylder kravet om en minimumsindtægt 1 år efter udstedelsen af opholdstilladelsen.
Til nr. 6 De nuværende greencardhavere har opnået greencard under forudsætning af de gældende regler om forlængelse, medfølgende familie og mulighed for at opnå permanent opholdstilladelse.
De har etableret sig i Danmark under disse forudsætninger.
De har derfor en berettiget forventning om, at Danmark overholder den aftale, Danmark har indgået med hver enkelt greencardhavere.
Det er derfor ikke rimeligt at ændre forudsætningerne for nuværende greencardhavere eller ansøgere, der indgiver ansøgning inden lovens ikrafttræden.
 Formålet med ændringsforslaget er  sammen med ændringsforslag nr. 2 i betænkningen  at sikre, at der sættes stop for nye ansøgninger fra lovens ikrafttræden den 10. juni 2016, men at gældende regler for forlængelse, medfølgende familie og mulighed for at opnå permanent opholdstilladelse fortsætter for personer, der har opnået eller søgt greencard inden den 10. juni 2016.
 Det betyder, at greencardhavere, der har fået opholdstilladelse på baggrund af en ansøgning indgivet inden den 10. juni 2016, kan få forlænget opholdstilladelsen, hvis de hidtil gældende regler er opfyldt.
Det betyder også, at medfølgende familiemedlemmer til greencardhavere kan få opholdstilladelse og forlængelse af opholdstilladelse, hvis de hidtil gældende regler er opfyldt.
Det gælder, uanset om det medfølgende familiemedlem søger opholdstilladelse før eller efter den 10. juni 2016.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Merete Dea Larsen (DF) Marcus Knuth (V) Britt Bager (V) Preben Bang Henriksen (V) Louise Schack Elholm (V) Erling Bonnesen (V) Jan E.
Jørgensen (V) Simon Emil Ammitzbøll (LA) Ole Birk Olesen (LA) Naser Khader (KF) Dan Jørgensen (S) Daniel Toft Jakobsen (S) nfmd.
Jan Johansen (S) Karen J.
Klint (S) Mattias Tesfaye (S) Yildiz Akdogan (S) Johanne Schmidt-Nielsen (EL) Søren Egge Rasmussen (EL) Ulla Sandbæk (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
