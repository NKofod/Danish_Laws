 Et pengeinstitut krævede ekstra gebyr i forbindelse med et byggelån  

 uden meddelelse herom.
Finanstilsynet fandt ikke, at pengeinstituttet opfyldte sin  

 oplysningspligt i overensstemmelse med god pengeinstitutpraksis Tilsynets skrivelse af 8. juni 1988 vedrørende gebyr.
 Der klagedes over, at pengeinstituttet havde krævet et gebyr på 3000 kr.  

 som vederlag for forskellige arbejdsopgaver i forbindelse med et byggelån.  

 Pengeinstituttet havde på intet tidspunkt nævnt noget om gebyrberegning, og  

 det var heller ikke oplyst i det udarbejdede budget.
 Pengeinstituttet oplyste, at gebyret dækkede honoraret for deltagelse i en  

 del møder og udfærdigelse af dokumenter, samt økonomiske beregninger m.m. i  

 forbindelse med behandlingen af byggesagen, samt at klager, allerede inden  

 projektet blev iværksat, var gjort opmærksom på, at der ville blive opkrævet  

 gebyr.
 Der var dog ikke blevet indgået nogen skriftlig aftale herom.
 Tilsynet udtalte, at når der bliver etableret et almindeligt byggelån, må  

 pengeinstituttet som led i etableringen give de fornødne oplysninger om  

 samtlige de omkostninger, der er forbundet med engagementets normale  

 afvikling.
 Tilsynet fandt det ikke i overensstemmelse med god pengeinstitutpraksis,  

 at der alene blev givet en mundtlig oplysning om, at sådanne normale  

 omkostninger beregnedes ud over sædvanlig rente og provision på byggelånet.
 Finanstilsynet udtalte videre:
»Såfremt engagementet udvikler sig på en måde, der medfører en for  

 pengeinstituttet uventet og væsentlig arbejdsbyrde, for eksempel på grund af  

 kundens ændrede planer, vil pengeinstituttet som hovedregel være berettiget  

 til at beregne sig et passende vederlag herfor, eventuelt fastsat på grundlag  

 af tidsforbruget.
Pengeinstituttet bør i så fald på et så tidligt tidspunkt  

 som muligt orientere kunden om, at der vil blive beregnet et sådant vederlag.  

 Det skal dog tilføjes, at tilsynet, uanset at oplysning herom ikke måtte være  

 givet, ikke vil afvise, at opkrævning af et passende gebyr må anses for  

 rimeligt og i overensstemmelse med god pengeinstitutpraksis, når det burde  

 stå kunden klart, at sagens atypiske forløb har medført et merarbejde, for  

 hvilket pengeinstituttet ville beregne sig et vederlag.« I den foreliggende sag fandt tilsynet efter det oplyste ikke, at  

 pengeinstituttet havde opfyldt sin oplysningspligt i overensstemmelse med god  

 pengeinstitutpraksis.
