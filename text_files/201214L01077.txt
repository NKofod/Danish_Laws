Betænkning afgivet af Klima-, Energi- og Bygningsudvalget den 20. juni 2013 Betænkning over Forslag til lov om ændring af lov om afgift af elektricitet, lov om leje, lov om leje af almene boliger og lov om elforsyning (Lejeres mulighed for nettoafregning, herunder afgiftsfritagelse for elektricitet fremstillet på vedvarende energi-anlæg) [af klima-, energi- og bygningsministeren (Martin Lidegaard)]:
1. Ændringsforslag Klima-, energi- og bygningsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 22. maj 2013 og var til 1. behandling den 30. maj 2013. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og klima-, energi- og bygningsministeren sendte den 29. april 2013 dette udkast til udvalget, jf.
KEB alm. del  bilag 211. Den 22. maj 2013 sendte klima-, energi- og bygningsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til klima-, energi- og bygningsministeren til skriftlig besvarelse, som denne har besvaret bortset fra 1, som forventes besvaret inden 2. behandling.
 To af udvalgets spørgsmål til klima-, energi- og bygningsministeren og dennes svar herpå er optrykt som bilag 2 til betænkningen.
3. Indstillinger Et flertal i udvalget (udvalget med undtagelse af LA) indstiller lovforslaget til vedtagelse med det stillede ændringsforslag.
 Et mindretal i udvalget (LA) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 5 Af klima-, energi- og bygningsministeren, tiltrådt af et flertal (udvalget med undtagelse af LA):
 1) Paragraffen affattes således:
»§ 5 Klima-, energi- og bygningsministeren fastsætter tidspunktet for lovens ikrafttræden.
Ministeren kan herunder fastsætte, at dele af loven træder i kraft på forskellige tidspunkter.« [Ændring af tidspunkt for lovens ikrafttræden] Bemærkninger Til nr. 1 Det foreslås, at klima-, energi- og bygningsministeren fastsætter tidspunktet for lovens ikrafttræden.
Under hensyn til at lovforslag nr.
L 199 om ændring af støtte til visse solcelleanlæg, som blev fremsat den 20. marts 2013, skal anmeldes efter statsstøttereglerne og den tidligere vedtagne lov nr. 1390 af 23. december 2012 endnu ikke er statsstøttegodkendt af Kommissionen, kan det ikke udelukkes, at Kommissionen eventuelt ønsker at inddrage elementer også fra dette lovforslag i sin behandling af statsstøttesagen om støtte til solceller.
Dette ville i givet fald udelukke, at loven eller dele af loven kan træde i kraft, før Kommissionen godkender den samlede ordning.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jonas Dahl (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Kristian Pihl Lorentzen (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 221 Bilagsnr.
Titel Oversigt over spørgsmål og svar vedrørende L 221 Bilag 2 To af udvalgets spørgsmål til klima-, energi- og bygningsministeren og dennes svar herpå Spørgsmålene og svarerne er optrykt efter ønske fra EL.
 Spørgsmål 1:
Kan ministeren bekræfte, at hvis en boligforening finder metoder til at lagre strømmen til senere brug, håndteres dette som egetforbrug, eksempelvis hvis en boligforening opsætter et større batteri og opsamler strøm til brug senere? Svar:
 Jeg har forelagt spørgsmålet for skatteministeren, der har oplyst følgende:
»Skatteministeren kan bekræfte, at hvis en boligforening finder metoder til at lagre strømmen til senere brug, håndteres dette som direkte egetforbrug, som er undtaget fra elafgift.
Det er forudsat, at der er tale om elektricitet, som ikke leveres til det kollektive net, og at betingelserne for afgiftsfritagelse for VE-anlæg i øvrigt er opfyldt.« Jeg kan således bekræfte, at lagring af egenproduceret strøm fra et solcelleanlæg håndteres som egetforbrug.
 Spørgsmål 2:
Er kollegier omfattet af lovændringen, således at kollegier kan opsætte solceller på bygningen og hvor beboernes elforbrug indgår i nettoforbruget? Svar:
Spørgsmålet vedrører lovgivning i forhold til boligsektoren.
Jeg har derfor forelagt spørgsmålet for Ministeriet for By, Bolig og Landdistrikter, som har oplyst følgende:
 »I lovforslaget foreslås tilvejebragt hjemmel til  bl.a. via ændringer i lejelovgivningen  at en udlejer kan nettoafregne el på lejernes vegne over for en ekstern el-leverandør og kræve sine udgifter i forbindelse hermed refunderet af lejerne gennem et særligt forbrugsregnskab.
 Muligheden herfor står efter forslaget principielt åben for alle udlejere af boliger, herunder også for almene boligorganisationer og selvejende institutioner m.fl., der udlejer ungdomsboliger, herunder »kollegier«.
De pågældende ungdomsboliger kan indgå i en boligafdeling af en almen boligorganisation eller være ejet af selvejende institutioner m.fl.
Boligerne kan være opført med eller uden offentlig støtte.
 Særligt for almene ungdomsboliger, der ejes af en almen boligorganisation, og for almene ungdomsboliger, der ejes af en selvejende institution, gælder imidlertid, at reglerne om sideaktiviteter i almene boligorganisationer m.v. i dag udgør en barriere for etablering af solcelleanlæg, hvor der nettoafregnes for lejernes elforbrug.
 I forlængelse af lovforslaget, er det derfor hensigten  ved en ændring af bekendtgørelsen om sideaktiviteter i almene boligorganisationer m.v.  at tilvejebringe hjemmel til, at udlejer (en afdeling) kan eje solcelleanlæg og nettoafregne lejernes elforbrug i de nævnte almene ungdomsboliger.
For selvejende ungdomsboliginstitutioner, herunder kollegier m.v., der er omfattet af de tidligere regler i byggestøtte-, kollegiestøtte- eller boligbyggerilovgivningen gælder, at der ikke fastsat særlige regler om sideaktiviteter for disse.
Deres formål og aktivitetsområde er i stedet fastlagt i de vedtægter, som gælder for disse institutioner.
Det er ministeriets opfattelse, at det nævnte regelsæt ikke udgør en barriere for, at udlejer på tilsvarende måde kan etablere solcelleanlæg med det formål at nettoafregne el på lejernes vegne.
Beslutning om etablering af anlægget følger de almindelige regler om beslutning af forbedringsarbejder i de nævnte selvejende institutioner.
