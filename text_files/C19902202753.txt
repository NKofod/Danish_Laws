(Til de tekniske skoler) Efter forhandling med Dansk Teknisk Lærerforening fastsættes i henhold til  

 bekendtgørelse nr. 351 af 28. juni 1982 om den pædagogiske uddannelse af  

 lærere ved tekniske skoler (pædagogikum) og cirkulære af 2. januar 1990 om  

 indhold og om prøver ved pædagogikum for lærere ved tekniske skoler, følgende  

 retningslinier for kursus- og praktikdelen af pædagogikum for lærere ved  

 tekniske skoler.
 1. Gennemførelse af praktisk pædagogikum.
 Formål.
§ 1.  Pædagogikum består af en kursusdel og en  

 praktikdel, som i sin helhed gennemføres i et tæt samarbejde mellem Statens  

 Erhvervspædagogiske Læreruddannelse og skolerne.
Skolerne forestår  

 praktikdelen af pædagogikum, der består af et kursus i praktisk  

 undervisningsfærdighed.
Kurset afsluttes med en prøve.
Formålet med  

 praktikdelen er, at kandidaten øves i at planlægge, gennemføre og evaluere  

 undervisning, under hensyntagen til elevforudsætninger og uddannelsesbehov,  

 og i at anvende pædagogisk teori som grundlag herfor.
Endvidere øves  

 kandidaten i at formulere sig skriftligt om praksis.
 Forudsætninger for at praktikvejledning kan påbegyndes.
 § 2.  Det er en forudsætning for påbegyndelse, at  

 kandidaten ved sin skoles foranstaltning har modtaget en almindelig  

 introduktion til skolen og dens undervisning.
 Aftale om praktikvejledning.
§ 3.  Før vejledningen påbegyndes, skal en aftale om  

 vejledningens gennemførelse indgås mellem kandidaten og den skole, på hvilken  

 han er ansat.
Aftalen indgås på grundlag af en plan over vejledningens  

 indhold og forløb.
 Stk. 2.  Planen udarbejdes af skolen og  

 praktikvejlederen i samarbejde med kandidaten, hvis ønsker med hensyn til  

 vejledningens placering og udpegning af vejleder i videst muligt omfang  

 imødekommes.
 Stk. 3.  Planen skal udformes således, at kandidaten kan  

 afslutte sit pædagogikum senest 2 år efter ansættelsen.
 Stk. 4.  Planen bør udformes i overensstemmelse med  

 intentioner og retningslinier for praktikdelen i uddannelsesplanen.
Stk. 5.  Vejledningen bør som hovedregel foregå på  

 hjemskole.
Gennemføres den i særlige tilfælde på fremmedskole, skal planen  

 godkendes af begge skoler.
Det er vejledningsskolens ansvar, at planen  

 følges.
 Udpegning og godkendelse af praktikvejlederen.
 § 4.  Vejledere i praktikdelen skal være godkendt af  

 Statens Erhvervspædagogiske Læreruddannelse, som udarbejder en fortegnelse  

 over godkendte vejledere.
 Stk. 2.  Forslag til godkendelse som vejleder fremsættes  

 af skolen.
Stk. 3.  Det er en forudsætning for godkendelsen, at  

 pædagogikum eller tilsvarende er bestået, og at en godkendt uddannelse i  

 vejlederfunktionen er gennemgået.
Det anbefales, at kun vejledere, der har  

 gennemført ajourføringskursus for praktikvejledere eller praktikvejledere  

 uddannet efter 1. januar 1990, fungerer som vejledere under forsøgsordningen.
Stk. 4.  I særlige tilfælde kan Statens  

 Erhvervspædagogiske Læreruddannelse godkende, at vejledning gives af en  

 vejleder, der ikke er optaget på den i stk. 1 nævnte fortegnelse.
Skolen  

 søger Statens Erhvervspædagogiske Læreruddannelse herom, forinden  

 vejledningen påbegyndes.
 § 5.  Vejledningen gives af en eller flere vejledere.  

 Det bør dog undgås, at der - bortset fra demonstration af enkelte lektioner -  

 medvirker flere end 3 vejledere i et forløb, jf. dog § 19.
 Stk. 2.  En vejleder skal opfylde følgende kriterier for  

 at kunne medvirke i vejledningen:
a.
Vejlederen skal have undervisningskompetence i kandidatens  

 undervisningsfag, jf. retningslinier vedrørende begrebet undervisningsfag af  

 2. januar 1990.
b.
Vejlederen skal undervise i kandidatens undervisningsfag og bør have  

 undervist i mindst 2 år i faget.
c.
Vejlederen skal normalt have hovedbeskæftigelse som underviser.
 Ansvaret for praktikvejledningen.
 § 6.  Vejledningsskolen har ansvaret for, at  

 vejledningen finder sted i overensstemmelse med gældende regler.
 Praktikvejledningens indhold og omfang.
 § 7.  Vejledning i forbindelse med praktikdelen  

 omfatter følgende emneområder:
a.
Fagdidaktik og -metodik.
b.
Planlægning, gennemførelse og evaluering af kortere og længere  

 undervisningsforløb.
c.
Elevforudsætninger, prøve- og eksamensordninger, specialpædagogisk  

 støtte og uddannelses- og erhvervsorientering.
d.
Orientering om de tekniske skolers organisation, uddannelse,  

 samarbejdsformer og elevgrupper.
e.
Rapportskrivning.
 Stk. 2.  Vejledningen gennemføres således, at den med  

 vekseluddannelsesprincippet tilstræbte sammenhæng mellem uddannelsens kursus-  

 og praktikdel fremmes.
 Stk. 3.  Vejledningen finder sted i forbindelse med  

 undervisning inden for kandidatens undervisningsfag.
§ 8.  Omkring halvdelen af praktikdelen foregår ved at  

 kandidaten observerer, planlægger og gennemfører selvstændig undervisning.  

 Resten af praktikdelen gennemføres som konferencetimer i forbindelse med  

 kandidatens undervisning og projektarbejde m.v., jf. uddannelsesplanen.  

 Placeringen af vejledningen og konferencetimerne fastlægges i den i § 3  

 nævnte plan.
Den nærmere fordeling af vejledningstimerne og konferencetimerne  

 sker efter de af direktoratet fastsatte retningslinier.
§ 9.  Midtvejs i forløbet gennemføres et møde mellem  

 kandidaten, praktikvejleder og en repræsentant for skolens pædagogiske  

 ledelse med henblik på evaluering af kandidatens hidtidige udvikling og en  

 ide- og erfaringsudveksling om kandidatens projektarbejde i den resterende  

 del af uddannelsen.
En repræsentant for skolens pædagogiske ledelse påhører i  

 den sidste praktikperiode kandidatens gennemførelse af undervisningen.
Skolen  

 afholder herefter et møde med kandidaten og vejlederen.
 Stk. 2.  På mødet vurderes forløbet af vejledningen i  

 henhold til planen, jf. § 3, stk. 1, og vejlederen fremlægger et begrundet  

 forslag vedrørende afholdelse af prøven.
 Stk. 3.  Såfremt kandidaten kræver det, skal indstilling  

 foretages.
 Stk. 4.  Såfremt kandidaten ønsker det, kan skolen  

 beslutte en forlængelse af vejledningen med indtil 20 lektioner.
 § 10.  Adgang til at indstille sig til prøven i  

 praktisk undervisningsfærdighed har den, der har bestået prøven i  

 kursusdelen, og som har gennemgået praktikdelen.
 Stk. 2.  Indstilling om afholdelse af prøve i praktisk  

 undervisningsfærdighed fremsendes med underskrift af kandidaten, vejlederen  

 og skolen på den dertil udformede blanket til Statens Erhvervspædagogiske  

 Læreruddannelse senest 1 måned før den foreslåede prøveafholdelse.
 Stk. 3.  Der kan kun medvirke 1 vejleder ved prøvens  

 afholdelse.
II.
Den teoretiske pædagogiske prøve.
 Betingelser for indstilling til prøven.
 § 11.  Adgang til at indstille sig til prøven, har  

 kandidater, der har erhvervet sig de faglige kvalifikationer i  

 undervisningsfaget/-ene, der kræves i henhold til de til enhver tid gældende  

 regler, og som har gennemgået pædagogikums kursusdel.
 Stk. 2.  Herudover skal inden gennemførelse af prøven  

 kandidatens projektrapporter vedrørende elevforudsætninger og fagdidaktik  

 være godkendt, jf. uddannelsesplanen.
 Afslutningsprojektet.
 § 12.  Formålet med afslutningsprojektet er, at  

 kandidaten får mulighed for at integrere sin viden om teoretisk og praktisk  

 erhvervspædagogik, med henblik på at beskrive, analysere og løse et aktuelt  

 pædagogisk problem på egen skole, således at kandidaten dokumenterer sin  

 viden om og sine færdigheder i at gennemføre en alsidig og nuanceret  

 beskrivelse og analyse af en praktisk erhvervspædagogisk problemstilling samt  

 kan anvise praktiske pædagogiske løsninger på problemet.
 Stk. 2.  Afslutningsprojektet afgrænses og formuleres i  

 et samarbejde mellem kandidaten, praktikvejlederen, skolen og Statens  

 Erhvervspædagogiske Læreruddannelse.
Stk. 3.  Projektet gennemføres individuelt og i  

 hovedsagen uden for kursustiden.
I særlige tilfælde kan to til tre kandidater  

 udarbejde og aflevere et fælles afslutningsprojekt.
 Stk. 4.  Der ydes vejledning til kandidaten i  

 projektforløbet med henblik på at sikre, at målet med arbejdet nås.
 § 13.  Prøven ved teoretisk pædagogikum er en mundtlig  

 prøve i det pensum, der er anført i uddannelsesplanen.
 Stk. 2.  Prøven tager udgangspunkt i kandidatens rapport  

 over afslutningsprojektet.
 Stk. 3.  Den skriftlige rapport skal ikke bedømmes.
 § 14.  Rapporten skal i 3 eksemplarer være Statens  

 Erhvervspædagogiske Læreruddannelse i hænde på det aftalte tidspunkt.
 Stk. 2.  Kandidaten beholder selv et eksemplar og  

 medbringer dette til den mundtlige prøve.
Stk. 3.  Rapporten over afslutningsprojektet afleveres  

 maskinskrevet på A 4-format.
Vedrørende form, indhold og omfang henvises til  

 uddannelsesplanen.
 Mundtlig prøve.
§ 15.  Den mundtlige prøve finder normalt sted 2 - 4  

 uger efter rapportens indsendelse.
Censor og eksaminator modtager rapporten  

 til læsning før prøven.
 Stk. 2.  Eksaminationen indledes med kandidatens  

 redegørelse for de tanker, der ligger bag den fremlagte rapport, herunder for  

 eksempel problematiseringer, supplerende oplysninger, alternative  

 løsningsmuligheder eller uddybende redegørelser for arbejdet med projektet.  

 Der ønskes ved denne redegørelse ikke et resume af rapportens indhold, idet  

 det må forudsættes, at indholdet er kendt.
Stk. 3.  Med udgangspunkt i kandidatens projekt  

 eksamineres denne gennem en samtale mellem kandidat, eksaminator og censor i  

 kursusdelens indhold.
Censor og eksaminator skal i fællesskab sikre, at  

 spørgsmålene ligger inden for rammerne af det pensum, der er anført i  

 uddannelsesplanen.
Stk. 4.  Den enkelte kandidats præstation bedømmes af  

 censor og eksaminator i forening.
Det er alene den mundtlige præstation, der  

 skal bedømmes.
Stk. 5.  Ved voteringen, hvor alene censor og  

 eksaminator er til stede, anvendes 13-skalaen, jf. bekendtgørelse om  

 karaktergivning ved de højere uddannelsesinstitutioner.
Kandidaten har  

 bestået, hvis gennemsnittet af censors og eksaminators karakter er mindst 6.  

 Efter voteringen meddeles resultatet alene i form af karakteren bestået/ikke  

 bestået.
 Stk. 6.  Efter prøvens afslutning fremsendes den af  

 censor og eksaminator underskrevne liste med de opnåede resultater  

 (bestået/ikke bestået) til Statens Erhvervspædagogiske Læreruddannelse.
 Stk. 7.  Prøven er offentlig og har en varighed af ca.  

 1/2 time pr. kandidat.
 Afholdelse af ny prøve.
 § 16.  En kandidat, der ikke består prøven, kan  

 indstille sig til en ny prøve.
 Stk. 2.  Ved hver ny indstilling skal kandidaten  

 omarbejde rapporten over sit afslutningsprojekt.
 Stk. 3.  Kandidaten kan højst indstille sig til prøven 3  

 gange.
III.
Prøven i praktisk undervisningsfærdighed.
 Afholdelse af prøve.
§ 17.  Prøve i praktisk undervisningsfærdighed  

 aflægges i forbindelse med kandidatens planlægning og gennemførelse af en  

 undervisningslektion.
Undervisningslektionen har normalt en varighed af 1  

 undervisningstime.
 Stk. 2.  Kandidaten vælger selv lektionens indhold, som  

 skal ligge inden for det undervisningsindhold, klassen på det pågældende  

 tidspunkt arbejder med.
 Stk. 3.  Kandidaten afleverer til censor senest 8 dage  

 før prøvens afholdelse et notat, der redegør for fagpædagogiske overvejelser  

 i forbindelse med undervisningsforløbet, samt argumenterer for den valgte  

 struktur og metodik.
 Stk. 4.  Prøven afsluttes med en kort samtale mellem  

 kandidat, censor og vejleder om lektionens forudsætninger, planlægning og  

 gennemførelse.
 § 18.  Prøven bedømmes af vejlederen og en censor  

 udpeget af Statens Erhvervspædagogiske Læreruddannelse blandt de beskikkede  

 censorer.
 Stk. 2.  Prøven bedømmes som en helhed af vejlederen og  

 censor ved anvendelsen af betegnelsen bestået/ikke bestået.
 Stk. 3.  Censor afgør på grundlag af en begrundet  

 indstilling fra vejlederen, om kandidaten har bestået prøven.
 Stk. 4.  Resultatet anføres på en blanket, der  

 underskrives af såvel censor som vejleder og fremsendes til Statens  

 Erhvervspædagogiske Læreruddannelse.
 Afholdelse af ny prøve.
§ 19.  Såfremt kandidaten ikke består prøven ved den  

 første prøveafholdelse, kan der efter kandidatens anmodning indtil 2 gange  

 afholdes en ny prøve.
Ved en fornyet prøve skal der udarbejdes et nyt  

 skriftligt notat, jf. § 17, stk. 3.
 Stk. 2.  Efter aftale mellem kandidaten og skolen  

 tilrettelægges før omprøven en ny vejledning på højst 30 lektioner.
 Stk. 3.  Kandidaten kan kræve at få en ny vejleder ved  

 denne yderligere vejledning i praktisk undervisningsfærdighed.
IV.
Sygeeksamen.
 § 20.  Bliver en kandidat syg eller på anden måde  

 forhindret i at gennemføre en prøve, tilrettelægger Statens  

 Erhvervspædagogiske Læreruddannelse en ny prøve, der gennemføres snarest  

 muligt efter den ordinære prøve.
 Stk. 2.  Statens Erhvervspædagogiske Læreruddannelse kan  

 fastsætte, at afleveringsfristen for afslutningsprojektet forlænges på  

 baggrund af sygdom.
Stk. 3.  Sygdom kan danne baggrund for afholdelse af  

 sygeeksamen, når den er opstået før eller under prøven.
Sygdom skal normalt  

 være dokumenteret med en erklæring fra en læge.
 Stk. 4.  Andre særlige omstændigheder, hvorved  

 kandidaten praktisk forhindres i at møde til prøven og særlige  

 omstændigheder, hvor kandidaten ikke med rimelighed kan forventes at kunne  

 gennemføre prøven, sidestilles med sygdom.
V.
Klageadgang.
 § 21.  Klage over en prøve eller en prøves forløb  

 fremsendes til Statens Erhvervspædagogiske Læreruddannelse senest 4 uger  

 efter hændelsen.
VI.
Vejledning uden prøve.
 § 22.  En kandidat, som efter de til enhver tid  

 gældende regler herom ønsker at modtage bevis for bestået pædagogikum på  

 grundlag af en pædagogisk grunduddannelse erhvervet i en anden skoleform,  

 skal modtage 20 lektioners vejledning.
 Stk. 2.  Ved vejledning i forbindelse med kandidatens  

 overgang fra en anden skoleform lægges vægt på den nye skoleforms særlige  

 forhold.
 Stk. 3.  Efter vejledningens afslutning fremsender  

 skolen og kandidaten til Statens Erhvervspædagogiske Læreruddannelse en  

 erklæring om den gennemførte vejledning med en anmodning om udstedelse af  

 bevis.
VII.
Ikrafttrædelse.
 § 23.  Ovenstående retningslinier træder i kraft 1.  

 januar 1990. Samtidig ophæves direktoratets skrivelse af 20. december 1983,  

 V-621.
 § 24.  Kandidater, der er påbegyndt uddannelsen inden  

 1. januar 1990 gennemfører uddannelsen efter de hidtil gældende bestemmelser.
 P.m.v.
 e.b.
