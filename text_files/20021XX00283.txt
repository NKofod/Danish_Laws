Skriftlig fremsættelse (27. februar  

 2003) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 erhvervsuddannelser (Forenkling og mere fleksibilitet).
(Lovforslag nr.
L 173).
 Lovforslaget fremsættes som led i realiseringen af  

 regeringens handlingsplan for »Bedre Uddannelser«, som blev fremlagt i juni  

 2002.
Lovforslaget har baggrund i en rapport om »Fornyelse af de  

 merkantile erhvervsuddannelser«, der blev afgivet til undervisningsministeren  

 i maj 2002 af et udvalg, nedsat af undervisningsministeren med  

 repræsentanter fra parter på arbejdsmarkedet, skoleledere,  

 lærere og elever.
På grundlag heraf blev regeringen den 14.  

 august 2002 enig med Landsorganisationen i Danmark (LO) og Dansk  

 Arbejdsgiverforening (DA) om hovedindholdet i en fornyelse af de merkantile  

 uddannelser.
 Lovforslaget tager udgangspunkt i denne aftale om  

 fornyelse af de merkantile uddannelser, men de foreslåede  

 ændringer vil indebære muligheder for tilsvarende fornyelse af de  

 tekniske uddannelser.
 Lovforslaget har endvidere baggrund i den aftale, som blev  

 indgået mellem regeringen, Dansk Folkeparti og Det Radikale Venstre i  

 forbindelse med finanslovsaftalen for 2003 om bedre uddannelser, der blandt  

 andet omfatter en flerårsaftale for erhvervsskolerne.
Det er sigtet med lovforslaget, at  

 erhvervsuddannelseslovens rammer skal kunne rumme dels et løft af  

 fagligheden og dels øget fleksibilitet, der skal udvikle  

 erhvervsuddannelsernes struktur og indhold og forny  

 vekseluddannelsessystemet.
Forslaget indebærer endvidere en  

 regelforenkling, bl.a. fordi hidtidige særregler på lovniveau for  

 merkantile henholdsvis tekniske erhvervsuddannelser erstattes af fælles  

 regler.
Lovforslaget vil endvidere kunne understøtte  

 regeringens integrationsudspil af 5. marts 2002 »På vej mod en ny  

 integrationspolitik«.
Det fremgår heraf blandt andet, at regeringen vil  

 gøre op med barrierer i uddannelsessystemet, der virker hæmmende  

 for beskæftigelsen af udlændinge.
 Loven foreslås at træde i kraft den 1. august  

 2003.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
