Skriftlig fremsættelse (5. april 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om opsigelse af  

 dobbeltbeskatningsoverenskomsten mellem Danmark og Singapore.
(Lovforslag nr.
L 266).
Lovforslaget går ud på, at Folketinget  

 bemyndiger regeringen til at opsige Danmarks dobbeltbeskatningsoverenskomst  

 med Singapore.
Der er to grunde til dette forslag.
For det første går overenskomsten ud  

 på, at Danmark som hovedregel skal undlade at beskatte danske selskaber  

 og personer af indkomst fra Singapore, uanset om Singapore har beskattet  

 indkomsten eller ej og i givet fald uanset størrelsen af Singapores  

 beskatning.
Singapore nedsætter sin generelle beskatning i vidt omfang,  

 for så vidt angår udenlandske foretagender, med det formål  

 at tiltrække udenlandske investeringer.
Resultatet er altså, at  

 når selskaber og personer her i landet har indkomst fra Singapore,  

 bliver denne indkomst typisk beskattet på et niveau, der ligger  

 væsentligt under dansk skatteniveau og i mange tilfælde  

 også under niveauet for Singapores normale beskatning for selskaber og  

 personer i Singapore.
For det andet har forhandlinger med Singapore om en ny  

 overenskomst ikke givet et resultat, der imødegår disse  

 virkninger.
Singapore ønsker at fastholde, at Danmark skal undlade at  

 beskatte danske selskaber og personer af indkomst fra dette land, så  

 dets skattenedsættelse af indkomst fra danske investeringer kommer de  

 danske investorer til gode.
Efter regeringens opfattelse er der ingen grund  

 til, at Danmark skal støtte udviklingen i Singapore.
Dette lands  

 økonomi er nemlig meget stærk og bedre end økonomien i  

 mange europæiske lande.
Singapore har da også accepteret over for  

 andre OECD-lande - som fx Norge - at de ikke skal indrømme  

 skattemæssig støtte til foretagender fra disse lande, der har  

 indkomst fra Singapore.
Opsigelsen af overenskomsten medfører ikke, at  

 danske selskaber og personer, der har indkomst fra Singapore, skal betale  

 fuld skat i begge lande af denne indkomst.
Efter ligningslovens § 33 skal den  

 danske skat af indkomst fra et andet land nemlig nedsættes med den  

 skat, der er betalt i dette land af indkomsten.
 Den overordnede virkning af opsigelsen er, at danske  

 foretagender med indkomst fra direkte investering i Singapore i fremtiden  

 skal betale en samlet skat til Singapore og i Danmark, der svarer til dansk  

 skatteniveau.  I dag beskattes indkomsten efter det lave niveau for  

 Singapores generelle beskatning eller Singapores gunstige skatteordninger for  

 udenlandske investeringer.
Vedtagelsen af lovforslaget vil medføre, at Danmark  

 opsiger overenskomsten med Singapore.
Dette vil skulle ske inden udgangen af  

 juni, hvis opsigelsen skal have virkning fra det kommende år.
Den  

 eksterne høringsprocedure er først for nylig afsluttet og den  

 fornødne afklaring således tilvejebragt.
Lovforslaget  

 fremsættes derfor nu, således at det vil kunne vedtages i  

 indeværende samling.
 De danske myndigheder vil fortsat forhandle med Singapore  

 om en ny overenskomst, men opsigelsen understreger over for Singapores  

 myndigheder, at Danmark lægger betydelig vægt på at  

 få et gunstigt resultat af disse forhandlinger.
Lovforslaget vil ikke have væsentlige administrative  

 konsekvenser.
De økonomiske og erhvervsmæssige konsekvenser  

 skønnes at være begrænsede.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til velvillig behandling i  

 Tinget.
