Fremsat den 23. april 2013 af Eva Kjer Hansen (V), Flemming Damgaard Larsen (V) og Eyvind Vesselbo (V) Forslag til folketingsbeslutning om vielser foretaget af borgmestre og byrådsmedlemmer Folketinget pålægger regeringen at ændre reglerne for vielser inden den 1. januar 2014, således at borgmestre og byrådsmedlemmer får tilladelse til at foretage vielser i hele Danmarks land- og søterritorium ud over deres egen bopælskommune.
Bemærkninger til forslaget Forslagsstillerne konstaterer, at de nuværende regler, hvor borgmestre og byrådsmedlemmer kun må foretage vielser i deres bopælskommune, lægger en unødig begrænsning på borgmestres og byrådsmedlemmers kompetence til at foretage vielser.
 De nuværende regler betyder f.eks., at et par fra Lejre ikke kan blive viet i Lejre af borgmesteren fra nabokommunen Roskilde, hvorimod parret godt kan blive viet af Roskildes borgmester, hvis vielsen foregår i Roskilde.
De nuværende regler betyder også, at borgmestre og byrådsmedlemmer ikke har kompetence til at foretage vielser, som foregår på vand, der har forbindelse til åbent hav, f.eks.
Kolding Fjord.
Forslagsstillerne mener, at borgmestres og byrådsmedlemmers kompetence til at foretage vielser alene bør knyttes til deres embede og ikke til deres bopæl.
Forslagsstillerne konstaterer, at de begrænsninger, som de nuværende regler medfører, savner saglig begrundelse.
 Folketinget pålægger regeringen at ændre reglerne, således at borgmestres og byrådsmedlemmers kompetence til at foretage vielser udvides til at omfatte alle dele af Danmarks land- og søterritorium.
 Ved udarbejdelsen af de nye regler skal det præciseres, om vielsesmyndigheden er den kommune, hvor vielsen finder sted, eller den kommune, hvor den viende borgmester/det viende byrådsmedlem er valgt.
 Hvis en borgmester/et byrådsmedlem ønsker at foretage en vielse i en anden kommune end den, hvor vedkommende er valgt, skal vielsen godkendes af den kommune, hvor vielsen finder sted.
Skriftlig fremsættelse Eva Kjer Hansen (V) m.fl.:
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om vielser foretaget af borgmestre og byrådsmedlemmer.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
