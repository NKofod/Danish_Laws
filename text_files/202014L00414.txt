Betænkning afgivet af Miljø- og Fødevareudvalget den 9. december 2020 Betænkning over Forslag til lov om Den Danske Klimaskovfond [af miljøministeren (Lea Wermelin)]:
1. Indstillinger Udvalget indstiller lovforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget finder, at intentionen bag lovforslaget om en klimaskovfond overordnet set er positiv.
En klimaskovfond vil skabe mulighed for, at lodsejere og investorer kan bidrage til positive klimaeffekter ved brug af værktøjer som skovrejsning og udtagning af lavbundsjorder, og fonden vil hertil skabe bedre synergi mellem sektorerne inden for klima, natur, miljø og landbrug.
Der er dog dele af forslaget, der vækker bekymring hos Venstre.
Først og fremmest er Venstre bekymrede for, om Den Danske Klimaskovfond af investorer, der har en høj udledning af CO2, blot vil blive set som en mulighed for at købe aflad.
Hvis man lader investorer købe sig til klimakompensation, risikerer man, at problemet blot flyttes fra et sted til et andet.
Venstre er derudover bekymrede for, om Klimaskovfonden risikerer at konflikte med den eksisterende Den Danske Naturfond, hvor man allerede har etableret opsætning, administration og sekretariat.
Klimaskovfonden og naturfonden har begge behov for investorer, og man risikerer at skabe en unødvendig og skæv konkurrence mellem de to fonde, når staten går ind på markedet for private indsamlinger.
Socialistik Folkeparti Socialistisk Folkepartis medlemmer af udvalget støtter forslaget om oprettelse af Klimaskovfonden, som er et vigtigt resultat af finansloven 2020 for SF.
SF er tilfredse med, at udviklingen og aktiviteten for Klimaskovfonden løbende evalueres ud fra årlige redegørelser, også set i forhold til samspillet med Den Danske Naturfond.
Det er vigtigt for SF at understrege, at der er behov for begge fonde.
Enhedslisten og Susanne Zimmer (UFG) Enhedslistens medlemmer af udvalget og Susanne Zimmer (UFG) støtter forslaget om oprettelse af Klimaskovfonden, som er et vigtigt resultat af finansloven for 2020. EL og Susanne Zimmer (UFG) håber, at der i størst mulig grad bliver offentlig adgang til de nye klimaskove.
Enhedslisten og Susanne Zimmer (UFG) bemærker, at der inden for loven kan oprettes klimaskove ejet af kommuner og regioner, og at der kan oprettes private skove med udvidet offentlig adgang, som det er beskrevet i ministerens svar på spørgsmål 11 fra Enhedslisten.
Enhedslisten og Susanne Zimmer (UFG) er tilfredse med, at ministerens svar på spørgsmål 13 fra Enhedslisten viser, at de nye klimaskove ikke bliver store ensartede plantager men robuste skove med blandede træarter, at biodiversitet prioriteres, og at der også er mulighed for, at områder springer i skov.
Enhedslisten og Susanne Zimmer (UFG) håber, at den samlede palette af forskellige støtteordninger til skovrejsning hurtigt vil sikre, at skovarealet stiger markant.
Danmark har hårdt brug for mere skov for at leve op til klimamål, biodiversitetshensyn, grundvandssikring og kvælstofreduktioner samt for at imødekomme behovet for mere træ i byggeriet.
3. Udvalgsarbejdet Lovforslaget blev fremsat den 12. november 2020 og var til 1. behandling den 19. november 2020. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljøministeren sendte den 4. september 2020 dette udkast til udvalget, jf.
MOF alm. del  bilag 703, folketingsåret 2019-20. Den 12. november 2020 sendte miljøministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 19 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Christian Rabjerg Madsen (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Mai Villadsen (EL) Susanne Zimmer (UFG) Erling Bonnesen (V) Karsten Lauritzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Egil Hulgaard (KF) Per Larsen (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
