 Udgifter til anskaffelse af bloksukkertestapparat til et barn, der led  

 af sukkersyge, fandtes ikke at kunne anses for at være en merudgift ved  

 forsørgelsen af barnet, og udgiften kunne derfor ikke afholdes efter  

 bistandslovens § 48, stk. 1. Betingelserne for at yde hjælp efter  

 bistandslovens § 46, stk. 1, til den omhandlede udgift fandtes heller ikke at  

 være opfyldt.
 REDEGØRELSE FOR SAGEN:
En ansøger, som havde et på ansøgningstidspunktet 3 1/2 årigt barn, der  

 havde sukkersyge, søgte i oktober 1981 social- og sundhedsforvaltningen om  

 hjælp til anskaffelse af et blodsukkertestapparat type Hypocount B med  

 tilhørende autoclips.
Prisen på apparatet var ca. 2.000 kr.
Ansøgningen var  

 begrundet med, at de hidtil anvendte målemetoder Klinitest og Kettosticks  

 ikke var tilstrækkelig nøjagtige.
Om familiens økonomiske forhold var det oplyst, at den samlede  

 nettoindtægt udgjorde 12.185 kr. pr. måned.
De godkendte faste udgifter var  

 opgjort til 6.075 kr. månedlig.
Socialforvaltningen havde hidtil ydet hjælp i  

 henhold til bistandslovens § 48, stk. 1, til merudgifter i forbindelse med  

 barnets sukkersyge i form af hjælp til diætkost, betaling af medicin samt  

 Klinitest og Kettosticks.
 Hospitalsafdelingen, hvor barnet havde været indlagt og gik til ambulant  

 kontrol, anbefalede anskaffelse af det nævnte testapparat.
 Socialforvaltningen gav afslag på hjælp efter bistandslovens § 58 med  

 henvisning til, at apparatet ikke var medtaget i fortegnelsen over  

 hjælpemidler, jfr. socialministeriets bekendtgørelse nr. 470 af 22. oktober  

 1980 om ydelse af hjælpemidler efter bistandslovens § 58. Socialforvaltningen  

 fandt, at ansøgeren fortsat opfyldte de økonomiske betingelser for at få  

 hjælp efter bistandslovens § 48, stk. 1, men afslog at yde hjælp til det  

 ansøgte apparat efter denne bestemmelse, idet apparatet ikke kunne anses for  

 at være et led i barnets forsørgelse.
 AFGØRELSEN, DER KLAGES OVER:
 Amtsankenævnet tiltrådte, at blodsukkertestapparatet ikke kunne anses for  

 omfattet af bistandslovens § 58 (* 1). Nævnet fandt endvidere, at apparatet  

 ikke var en merudgift ved forsørgelsen af barnet, hvortil der kunne ydes  

 hjælp efter bistandslovens § 48. Endelig fandt nævnet ikke grundlag for at  

 pålægge socialforvaltningen at yde hjælp til blodsukkertestapparatet efter  

 bistandslovens § 46, stk. 1.
 LOVGRUNDLAG:
 Ifølge bistandslovens § 46, stk. 1, kan der, hvis en person har udgifter  

 til sygebehandling, medicin, tandbehandling eller lignende, der ikke dækkes  

 efter lovgivningen om offentlig sygesikring eller social ulykkesforsikring,  

 ydes hjælp hertil, såfremt pågældende ikke selv har midler til at afholde  

 udgiften.
 Bistandslovens § 48, stk. 1, havde i perioden 1. januar 1981 - 19. juni  

 1982 følgende indhold: Personer, der i hjemmet forsørger et barn under 18 år  

 med et fysisk eller psykisk handicap, kan få dækket de nødvendige merudgifter  

 ved forsørgelsen der er en følge af handicappet, såfremt disse ikke selv har  

 midler til at afholde udgiften.
 ANKESTYRELSENS AFGØRELSE:
 Ankestyrelsen fandt, at udgiften til blodsukkertestapparatet ikke kunne  

 anses for at være en merudgift ved barnets forsørgelse, hvortil der kunne  

 ydes hjælp efter bistandslovens § 48, stk. 1.
 Efter oplysningerne om familiens økonomiske forhold fandtes betingelserne  

 for at yde hjælp til den omhandlede udgift efter bistandslovens § 46, stk. 1,  

 heller ikke at være opfyldt.
 Ankestyrelsen tiltrådte således den del af nævnets afgørelse, der kunne  

 indankes.
 (* 1) Denne del af afgørelsen kunne ikke påklages til ankestyrelsen.
