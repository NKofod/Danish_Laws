Nr BSF 120 Forslag til folketingsbeslutning om forbud mod brug af vækstfremmere og om  

 indførelse af en statskontrolleret, frivillig mærkningsordning for medicinfri  

 kødprodukter Fremsat af Jørn Jespersen (SF) Steen Gade (SF) Villy Søvndal (SF) den 19. maj 1995 Folketinget opfordrer regeringen til at optage forhandlinger med relevante brancher og organisationer med henblik på - at forbyde brugen af vækstfremmere og forebyggende medicinbehandlinger i  

 dansk kødproduktion og - at gennemføre en statskontrolleret frivillig mærkningsordning, der  

 sikrer forbrugerne de nødvendige informationer til at kunne vælge animalske  

 fødevarer, som er produceret uden forebyggende medicinbehandlinger og uden  

 anvendelse af vækstfremmere i foderet.
Bemærkninger til forslaget Det står stadig mere klart, at de nuværende produktionsformer i landbruget  

 er skadelige for befolkningens sundhedstilstand og rummer store  

 risikomomenter for den fremtidige sygdomsbehandling.
Forskerne advarer  

 således mod multiresistente bakterier, som ikke kan bekæmpes med antibiotika.  

 Hovedmistanken retter sig mod den udbredte brug af vækstfremmere i  

 landbrugets dyreproduktion.
Derfor foreslås det, at brugen af vækstfremmere i foderet forbydes.
Et  

 sådant forbud kan dels gennemføres som led i en EU-procedure, hvor et eller  

 flere stoffer foreslås forbudt i hele EU samtidigt, dels gennem aftaler med  

 landbruget og berørte brancher.
Endvidere foreslås det, at der indgås en  

 aftale med landbruget og andre relevante brancher om en frivillig,  

 statskontrolleret mærkning af produkter, som er produceret uden brug af  

 vækstfremmere og eventuelle andre ikke naturligt forekommende stoffer i  

 foderet.
På denne måde vil landbruget kunne få en merpris, som modsvarer de  

 øgede omkostninger, forbudet vil medføre.
 Der lægges op til en frivillig mærkningsordning, hvor der skal forhandles  

 om de nærmere kriterier for opnåelse af godkendelse til at benytte mærket.
 For at undgå et utal af ordninger og for at øge troværdigheden af mærket  

 foreslås det, at mærket bliver kontrolleret af staten ud fra en liste over de  

 stoffer, som ikke må være anvendt i foderet m.v.
En sådan aftale om forbud mod brug af vækstfremmere og eventuelle andre  

 ikke naturligt forekommende stoffer vil give dansk landbrug et  

 konkurrencemæssigt forspring, fordi det for forbrugerne vil være en afgørende  

 kvalitetsparameter.
På blot lidt længere sigt kan dansk landbrug ikke klare  

 sig i konkurrencen, hvis den vigtigste konkurrenceparameter er prisen.
Alle  

 markedsundersøgelser viser, at den vigtigste kvalitetsparameter i fremtiden  

 bliver hensyn til miljø, sundhed og dyreetik.
