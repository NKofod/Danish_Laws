 Et byggeselskab, der ved prioritering af huse til salg havde beholdt  

 obligationerne 3-4 måneder efter, at husene var solgt, blev ikke anset for  

 skattepligtig af salgsavancen på obligationerne, idet salget blev anset for  

 omfattet af kursgevinstloven som gevinst på pengefordringer.
 Aktieselskabet A klagede for skatteåret 1987/88 over, at de stedlige  

 skattemyndigheder havde anset selskabet for indkomstskattepligtigt af  

 kursavancer på i alt 312.699 kr., opnået i forbindelse med nyprioritering af  

 ejendomme, opført med salg for øje.
Det var oplyst, at selskabet var et byggeselskab, som i det pågældende år  

 havde opført, prioriteret og solgt fire huse.
Ejendommene var finansieret af  

 selskabet med kreditforeningslån, således at man foreløbig havde ligget et  

 stykke tid med obligationerne.
Disse var selvangivet til kursen på  

 prioriteringstidspunktet.
Når de pågældende huse blev solgt, havde køberen  

 overtaget de pågældende lån til restgælden pr. overtagelsesdagen.  

 Obligationerne havde selskabet solgt tre til fire måneder efter, at  

 prioriteringen havde fundet sted, og opnåede da på grund af det betydelige  

 fald i renten en kurs på 119. Kursavancen havde selskabet anset for at være  

 skattefri under henvisning til kursgevinstlovens § 4, stk. 2, idet man havde  

 anset det for at være køb og salg af obligationer, som fandt sted uafhængigt  

 af salget af de pågældende ejendomme.
Skattemyndighederne havde som begrundelse for ansættelsen henvist til, at  

 kursavancerne var omfattet af selskabets nettoomsætning, idet der var tale om  

 kursavancer opnået i forbindelse med salg af selskabets produkter.
Avancerne  

 var derfor indkomstskattepligtige i henhold til statsskattelovens § 4  

 (næringsvirksomhed), subsidiært i henhold til kursgevinstlovens § 4, stk. 1  

 (vederlagsnæring). De opnåede avancer var således anset for et skattepligtigt  

 beløb, der skulle modregnes i de pågældende ejendommes anskaffelsessum.
Efter det oplyste - hvorefter der var tale om obligationer, som selskabet  

 havde haft i behold i en periode og stadig havde i behold ved salgene af  

 husene, idet obligationerne først var afhændet ca. 3 til 4 måneder efter  

 disse salg fandt Landsskatteretten ikke, at de opnåede kursgevinster kunne  

 henføres til den efter reglerne i statsskattelovens § § 4-6 opgjorte avance  

 ved salg af husene.
Retten var herefter enig med selskabets revisor i, at  

 kursgevinsterne måtte anses som gevinst på pengefordringer, omfattet af  

 kursgevinstloven.
Idet der således ikke var hjemmel til den foretagne  

 beskatning, blev den påklagede ansættelse nedsat til det selvangivne beløb.
 LV 1988, H 4.2.
