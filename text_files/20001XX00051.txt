Skriftlig fremsættelse (11. oktober  

 2000) Socialministeren (Henrik Dam Kristensen):
 Jeg tillader mig herved for Folketinget at  

 fremsætte:
Forslag til lov om ændring af lov om dagpenge ved  

 sygdom eller fødsel (Ophævelse af aldersgrænse på 70  

 år) (Lovforslag nr.
L 46).
 Lovforslaget er et led i aftalen om finansloven for 2000  

 og aftalen om udmøntning af satsreguleringspuljen for 2000.
 Der stilles forslag om, at aldersgrænsen på 70  

 år for udbetaling af sygedagpenge ophæves med virkning fra 1.  

 januar 2002. Aldersgrænsen efter de gældende regler betyder, at  

 der ikke kan ydes sygedagpenge til personer over 70 år fra den 1. i  

 måneden efter det fyldte 70. år.
Den nuværende begrænsning i retten til  

 sygedagpenge på baggrund af alder harmonerer ikke med  

 bestræbelserne på at fastholde ældres tilknytning til  

 arbejdsmarkedet.
Forslaget om at ophæve 70  

 års-aldersgrænsen er derfor begrundet i ønsket om at  

 øge motivationen hos flere ældre til at blive på  

 arbejdsmarkedet, ligesom der er behov for at opnå en højere grad  

 af konsekvens og ensartethed i ydelserne til ældre, der opretholder en  

 hel eller delvis erhvervstilknytning.
Personer på 70 år og derover vil med  

 ophævelsen af aldersgrænsen kunne modtage dagpenge efter samme  

 regler som for personer over 65 år.
Lovforslaget medfører derfor  

 ikke ændringer i lovens regler om varighedsbegrænsning, hvorefter  

 udbetalingen af dagpenge til personer over 65 år ophører,  

 når der er udbetalt dagpenge eller løn under sygdom for mere end  

 13 uger i de forudgående 12 måneder.
Lovforslaget skønnes samlet at ville medføre  

 en offentlig merudgift på 13,6 mill. kr. årligt fra 2002 og  

 fremefter.
Beløbet er sammensat af en offentlig merudgift til  

 sygedagpenge på 21,8 mill. kr., en merindtægt for staten på  

 3,8 mill. kr. i form af øgede præmieindbetalinger til  

 forsikringsordningen for selvstændige erhvervsdrivende samt en  

 mindreudgift for staten til folkepensionsudbetalinger på 4,4 mill. kr.  

 Herudover vil der i 2001 være en merudgift på 0,3 mill. kr. i  

 forbindelse med Den Sociale Ankestyrelses administration af  

 forsikringsordningerne for henholdsvis private arbejdsgivere og  

 selvstændige.
 Merudgifterne ved lovforslaget skal afholdes af  

 satspuljemidler.
 Med disse bemærkninger skal jeg indstille  

 lovforslaget til Folketingets velvillige behandling.
