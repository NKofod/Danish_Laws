Ankestyrelsens principafgørelse A-8-99 om indtægt - enkepension - erhvervsevnetabserstatning - revalidering Resume:
 Ansøgers enkepension og en løbende erstatning for tab af erhvervsevne skulle fradrages i hendes revalideringsydelse.
 Der skulle dog kun ske fradrag for den del af enkepensionen og den løbende erstatning for tab af erhvervsevne, der sammen med revalideringsydelsen oversteg den hidtidige arbejdsindtægt.
 Love:
Lov om aktiv socialpolitik - lovbekendtgørelse nr. 707 af 29. september 1998 - § 59, stk. 1 Sagsfremstilling:
Ansøger havde fra den 1. august 1995 modtaget revalideringsydelse.
Hun modtog erstatning for tab af erhvervsevne efter arbejdsskadesikringsloven, der udbetaltes som en løbende ydelse.
 I august 1997 blev ansøger enke og fik fra 1. september enkepension, der også blev udbetalt løbende.
 Kommunen meddelte ansøger, at begge ydelser ville blive fratrukket i revalideringsydelsen.
Nævnet fandt intet at indvende imod, at kommunen havde truffet beslutning om fra den 1. september 1998 at foretage fradrag i ansøgers revalideringsydelse af løbende udbetaling fra enkepensionen.
Nævnet fandt heller intet at indvende imod, at kommunen havde besluttet at foretage fradrag i revalideringsydelsen af ansøgers løbende udbetaling fra erhvervsevnetabserstatningen.
Nævnet lagde vægt på, at løbende udbetalinger fra såvel erhvervsevnetabserstatninger som fra pensionsordninger, jf. aktivlovens § 59, skulle fradrages i revalideringsydelsen.
Nævnet havde endvidere lagt vægt på, at ansøger flere gange var blevet orienteret om reglerne om fradrag af indtægter i form af pensioner og erhvervsevnetabserstatninger, hvorfor der ikke fandtes at være grundlag for at pålægge kommunen at give ansøger et yderligere varsel, forinden fradrag af indtægterne blev foretaget i overensstemmelse med reglerne herom.
 I klagen til Ankestyrelsen henviste ansøger til SM O-39-92. Endvidere henviste ansøger til, at hvis hendes mand ikke var død, skulle hans indtægt ingen indflydelse have på revalideringsydelsen, og ansøgers eneste økonomiske grundlag for, at hun og hendes datter kunne blive boende i huset, var hendes enkepension og erhvervsevnetabserstatning.
Sagen blev behandlet i principielt møde med henblik på afklaring af i hvilket omfang andre indtægter end arbejdsindtægter skal fradrages i revalideringsydelsen Afgørelse:
 Ankestyrelsen fandt, at såvel ansøgers løbende enkepension som hendes løbende erstatning for tab af erhvervsevne skulle fradrages i revalideringsydelsen, jf. § 59, stk. 1 i lov om aktiv socialpolitik.
 Der skulle dog kun ske fradrag for den del af enkepensionen og den løbende erstatning for tab af erhvervsevne, der sammen med revalideringsydelsen oversteg den arbejdsindtægt, ansøger havde før arbejdsskaden.
 Ankestyrelsen tiltrådte det sociale nævns afgørelse.
