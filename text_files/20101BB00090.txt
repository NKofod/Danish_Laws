Fremsat den 29. marts 2011 af Orla Hav (S), Yildiz Akdogan (S), Ole Vagn Christensen (S), Benny Engelbrecht (S), Henrik Dam Kristensen (S), Jens Christian Lund (S) og Niels Sindal (S) Forslag til folketingsbeslutning om frivillig samling af mindre, inaktive pensionsopsparinger hos ATP Folketinget pålægger regeringen snarest muligt at gøre det muligt for borgerne at samle mindre, inaktive pensionsopsparinger hos ATP.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 247, folketingsåret 2009-10, jf.
Folketingstidende 2009-10, A, B 247 som fremsat, side 1 ff.
 Formålet med beslutningsforslaget er at sikre, at beskæftigede med hyppige jobskift og/eller løs tilknytning til arbejdsmarkedet bevarer deres pensionsopsparing, så den ikke ved overgangen til hvilende medlemskab tvangsudbetales fratrukket 60 pct. skat eller spises op af omkostninger.
Lønmodtagere med hyppige jobskift og perioder uden for arbejdsmarkedet får i dag deres arbejdsmarkedspension spredt på mange forskellige ordninger.
Da alle lønmodtagere ikke er opmærksomme på at få samlet deres forskellige pensionsordninger, risikerer disse mindre »klatpensioner« at blive spist op af gebyrer, der ofte er på flere hundrede kroner årligt hos de fleste pensionsselskaber, eller at blive udbetalt som bagateludbetalinger fratrukket 60 pct. skat.
Der er typisk tale om pension, som automatisk er blevet indbetalt af en arbejdsgiver i forbindelse med et job, som lønmodtageren har haft.
På et tidspunkt har lønmodtageren skiftet job til en arbejdsplads, hvor man bruger et andet pensionsselskab, og så er pengene strandet i det første pensionsselskab, fordi lønmodtageren ikke har taget stilling til, hvad der skal ske med pengene.
Disse inaktive pensionsopsparinger kaldes fripolicer.
Hos PensionDanmark er 206.000 kunder nu indehavere af fripolicer.
Og i landets to største pensionsselskaber, PFA og Danica, står 110 mia. kr. i fripolicer.
Det foreslås derfor, at små, hvilende pensionsopsparinger  op til et fastsat beløb  som udgangspunkt overføres til ATP, medmindre den enkelte pensionskunde aktivt fravælger dette via en negativ aftalebinding.
ATP har med omkring 42 kr. pr. kunde de markant laveste årlige administrationsomkostninger og vil derfor sikre, at de små pensionsopsparinger vil kunne udnyttes bedst muligt.
 Desuden vil det styrke overblikket for den enkelte borger, når eventuelle små, hvilende pensionsdepoter samles med ATP-kontoen.
Beløbsgrænsen for, hvornår en hvilende pension har en størrelse, der inkluderes i ordningen, bør balanceres i forhold til, hvornår en pension er af en sådan størrelse, at denne kun vil kunne modsvare de årlige omkostninger.
Der foreslås derfor en beløbsgrænse på 25.000 kr.
Derudover skal indbetalingen til pensionsopsparingen selvfølgelig være endeligt afsluttet.
 Det er væsentligt, at ændringer der måtte ske på baggrund af dette forslag, er i overensstemmelse med eventuelle overenskomstmæssige forhold.
Skriftlig fremsættelse Orla Hav (S) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frivillig samling af mindre, inaktive pensionsopsparinger hos ATP.
(Beslutningsforslag nr.
B 90) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
