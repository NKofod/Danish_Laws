 Da der ved køb af anparter i Investorgruppen Danmark I/S nr. 3 og nr.
 10 var tale om passiv kapitalanbringelse, kunne fortjeneste ved  

 opløsning af nr. 3 som følge af salg af de herunder hørende driftsmidler ikke  

 beskattes som særlig indkomst, men skulle fragå i saldoværdien for anparterne  

 i nr. 10.
 Bagermester A klagede for indkomståret 1985 over, at de stedlige  

 skattemyndigheder ikke havde godkendt, at han havde henført avancen ved salg  

 af driftsmidler til beskatning som særlig indkomst, men var af den  

 opfattelse, at avancen skulle fragå i saldoværdien af de klageren i øvrigt  

 tilhørende andele i driftsmidler.
Det fremgik af sagen, at klageren i 1982 havde erhvervet 50 anparter a  

 5.000 kr. i Investorgruppen Danmark I/S nr. 3 og i 1983 30 anparter a 5.000  

 kr. i Investorgruppen Danmark I/S nr. 10. Begge selskaber udlejede  

 driftsmidler.
I 1985 var Investorgruppen Danmark I/S nr. 3 opløst, da  

 driftsmidlerne var afhændet, hvorved klageren havde opnået en avance på  

 165.750 kr.
Klagerens revisor gjorde gældende, at klagerens deltagelse i  

 Investorgruppen Danmark I/S nr. 3 måtte anses for een virksomhed, uafhængig  

 af hans deltagelse i Investorgruppen Danmark nr. 10. Der var tale om to  

 selskaber med adskilt regnskabsførelse og administration, der udlejede  

 forskellige typer aktiver.
Spørgsmålet, om der var tale om en eller flere  

 virksomheder, skulle afgøres ved en konkret vurdering.
To retsmedlemmer, herunder retsformanden, fandt, at hovedreglen om konkret  

 vurdering af, hvorvidt der var tale om en eller flere virksomheder, fraviges  

 ved passiv kapitalanbringelse.
Der henvistes dels til mangeårig  

 landsskatteretspraksis, hvorefter deltagelse i flere partsrederier var anset  

 som een virksomhed, dels til Østre Landsrets dom af 1. juli 1977, der  

 ligeledes omhandlede deltagelse i flere partsrederier, og hvor der i  

 præmisserne udelukkende var lagt vægt på, hvorvidt skatteyder havde deltaget  

 aktivt i driften.
Da klageren ikke havde deltaget aktivt i driften af  

 virksomhederne, fandt disse retsmedlemmer, at hans deltagelse i  

 virksomhederne måtte antages at udgøre een virksomhed med den virkning, at  

 det var med rette, at de ved salget opståede genvundne afskrivninger ikke var  

 godkendt som særlig indkomst.
 Eet retsmedlem fandt, at der ikke kunne analogiseres fra praksis  

 vedrørende skibsanparter til anden anpartsvirksomhed og ville derfor give  

 klageren medhold.
 Der blev afsagt kendelse efter stemmeflertallet, og den påklagede  

 ansættelse blev derfor stadfæstet.
 LV 1987, L 6.2.1.1.
 (* 1) Afgørelsen er offentliggjort i Skat 1988, nr. 12, side 790.
