Vedtaget af Folketinget ved 2. (sidste) behandling den 19. maj 2011 Folketingsbeslutning om ændring af forretningsorden for Folketinget (Behandling af EU-sager, udvalgsstruktur m.v.) § 1 I forretningsorden for Folketinget, som vedtaget den 17. december 1953 og ændret senest den 26. marts 2009, foretages følgende ændringer:
 1. I § 7, stk. 1, indsættes efter nr. 13 som nyt nummer:
»14) Ligestillingsudvalget.« Nr. 14 bliver herefter nr. 15.
 2. § 7, stk. 1, nr. 15, der bliver nr. 16, ophæves.
 3. I § 7, stk. 1, indsættes efter nr. 23 som nyt nummer:
»24) Udvalget for Landdistrikter og Øer.« Nr. 24 og 25 bliver herefter nr. 25 og 26.
 4. § 7, stk. 3, 4. pkt., ophæves.
 5. § 7, stk. 4 og 5, affattes således:
»Stk. 4. Udvalget til Valgs Prøvelse, Finansudvalget og Indfødsretsudvalget består af 17 medlemmer.
De øvrige stående udvalg, jf. dog stk. 3, består af 29 medlemmer.
Stk. 5. Medlemmer, der er tilsluttet en folketingsgruppe, der ikke er repræsenteret ved medlemmer i de i stk. 1, nr. 1-26, nævnte udvalg, har ret til at indtræde i to af de i stk. 1, nr. 3-7, 9 og 11-26, nævnte udvalg med ret til at deltage i forhandlingerne i det pågældende udvalg, dog uden stemmeret og uden ret til at fremsætte nogen udtalelse i betænkningen.
Samme ret har et medlem, der ikke er tilsluttet en folketingsgruppe som nævnt i § 36, stk. 1. En sådan indtræden må anmeldes for Folketingets formand gennem Lovsekretariatet.« 6. I § 7, stk. 7, ændres »17« til: »29«.
 7. I § 8 indsættes efter stk. 10 som nyt stykke:
»Stk. 11. Europaudvalget kan anmode et af de øvrige udvalg om at afgive en udtalelse vedrørende et EU-forslag.
Det anmodede udvalg afgiver herefter sin udtalelse inden for den frist, der er fastsat i anmodningen.
Det anmodede udvalg kan udpege et medlem til at fremlægge udvalgets udtalelse for Europaudvalget.« Stk. 11-14 bliver herefter stk. 12-15.
 8. I § 45, stk. 1, 3. pkt., ændres »i 38. eller højere lønramme« til: »med sæde i Folketingets direktion«.
 9. § 45, stk. 3, ophæves.
 Stk. 4 bliver herefter stk. 3.
 10. § 52, stk. 2, affattes således:
»Stk. 2. Regnskabet  revideres  af  et  statsautoriseret  revisionsfirma, som antages til denne opgave af formanden efter forhandling med næstformændene.« § 2 I folketingsbeslutning af 4. juni 2002 om nedsættelse af et udvalg vedrørende grønlandske forhold foretages følgende ændring:
 1. I teksten ændres »17 medlemmer og stedfortrædere« til: »29 medlemmer«.
§ 3 I folketingsbeslutning af 18. maj 2006 om nedsættelse af et udvalg vedrørende færøske forhold foretages følgende ændring:
 1. I teksten ændres »17 medlemmer og stedfortrædere« til: »29 medlemmer«.
§ 4 Stk. 1. § 1, nr. 7-10, træder i kraft dagen efter vedtagelsen i Folketinget.
 Stk. 2. § 1, nr. 1-6, og §§ 2 og 3 træder i kraft fra førstkommende valg til Folketinget.
