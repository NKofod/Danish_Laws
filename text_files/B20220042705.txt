Bekendtgørelse om ret til barselsdagpenge for forældre til et barn, der er født eller modtaget fra den 2. august 2022 I medfør af § 21, stk. 4, § 21, stk. 5, § 21 a, stk. 3, § 21 b, stk. 4, § 21 c, stk. 5, § 22, stk. 3, § 24, § 25 b, stk. 8, § 25 d, stk. 6, § 26, stk. 6, § 30, stk. 1 og 8, § 31, stk. 2, § 33, stk. 3, § 37, stk. 3, § 39, stk. 4, og § 40, stk. 7, i barselsloven, jf. lovbekendtgørelse nr. 235 af 12. februar 2021, som ændret ved lov nr. 343 af 22. marts 2022 fastsættes, efter bemyndigelse:
Kapitel 1 Ret til barselsdagpenge under delvis genoptagelse af arbejdet og ved forlængelse og udskydelse af barselsdagpengeretten Opgørelse af fraværsperioder med ret til barselsdagpenge for lønmodtagere § 1. En fraværsperiode med ret til barselsdagpenge opgøres som en uge, når en lønmodtager i en uge har været fraværende og modtaget barselsdagpenge for det maksimale ugentlige timetal, som lønmodtageren har ret til barselsdagpenge for efter barselslovens § 33.
 Stk. 2. Hvis det fravær, der udbetales barselsdagpenge for i en uge, er mindre end det maksimale ugentlige timetal, som lønmodtageren er berettiget til barselsdagpenge for, opgøres fraværet på ugebasis som det antal timer, fraværet omfatter, divideret med det maksimale ugentlige timetal, som lønmodtageren har ret til barselsdagpenge for efter barselslovens § 33.
 Stk. 3. Medmindre andet er oplyst, opgøres fraværet for en dag som en femtedel af det maksimale ugentlige timetal, som lønmodtageren har ret til barselsdagpenge for efter barselslovens § 33.
 Stk. 4. Hvis der for en fraværsperiode ikke er udbetalt barselsdagpenge, fordi anmodning om barselsdagpenge efter barselslovens § 30, eller anmodning om refusion efter barselslovens § 40, er indgivet for sent, medregnes denne periode ikke ved opgørelse af fraværsperioder efter stk. 1-3.
 Stk. 5. Fravær, der kan udskydes med ret til barselsdagpenge efter § 7, opgøres som det fravær, der resterer, når afholdt fravær med ret til barselsdagpenge er opgjort efter stk. 1-4.
 Stk. 6. Opgørelsen af afholdt udskudt fravær med ret til barselsdagpenge sker på ugebasis efter stk. 1-4 på grundlag af det maksimale ugentlige timetal, som lønmodtageren er berettiget til barselsdagpenge for efter barselslovens § 33 på det tidspunkt, hvor det udskudte fravær afholdes.
Nedsættelse af de ugentlige barselsdagpenge for lønmodtagere, når fraværet er mindre end den fulde ugentlige arbejdstid § 2. Til lønmodtagere ydes nedsatte ugentlige barselsdagpenge fra Udbetaling Danmark ved graviditet under delvis fravær fra arbejdet før 4-ugers perioden før forventet fødsel, 1) når lægen skønner, at arbejdet kun kan bestrides delvist på grund af sygeligt forløbende graviditet, der medfører risiko for kvindens helbred eller for fosteret, 2) når to eller flere behandlinger, der af samme årsag er foreskrevet af en læge eller tandlæge, medfører delvis fravær fra arbejdet, eller 3) når fraværet skyldes, at arbejdets særlige karakter medfører risiko for fosteret.
 Stk. 2. Lønmodtagere, der arbejder på nedsat tid i de sidste 4 uger før forventet fødsel, er berettiget til barselsdagpenge for det antal timer, det ugentlige fravær omfatter.
 Stk. 3. Nedsatte barselsdagpenge efter stk. 1-2 kan udbetales, når fraværet fra arbejdet udgør mindst 4 timer pr. uge.
 Stk. 4. Lønmodtagere, der under fravær efter barselslovens § 7, fravær overdraget efter § 7 a, stk. 2, fravær efter § 8, stk. 6, eller § 9, påbegynder arbejde på nedsat tid, er berettiget til barselsdagpenge for det antal timer, det ugentlige fravær omfatter.
 Stk. 5. Lønmodtagere, der påbegynder arbejde efter stk. 4 på nedsat tid, og som kan få forlænget barselsdagpengeperioden efter § 5, kan få udbetalt barselsdagpenge for fravær på ned til 1 time inden for en uge.
 Stk. 6. Det ugentlige fravær efter stk. 2 og efter stk. 4 opgøres som det maksimale ugentlige timetal, som lønmodtageren har ret til barselsdagpenge for efter barselslovens § 33, med fradrag for det antal timer i ugen, hvori lønmodtageren har været i beskæftigelse.
 Stk. 7. Modtagelse af rådighedsvederlag, personligt tillæg m.m. for hverv i hjemmeværn, lokalt beredskab, frivilligt brandværn, kystredningsberedskabet, digeberedskabet og lignende, sidestilles ikke med genoptagelse af arbejdet.
 Stk. 8. Modtagelse af vederlag for hverv som medlem af en kommunalbestyrelse eller et regionsråd efter kommunestyrelsesloven og regionsloven, sidestilles ikke med genoptagelse af arbejdet.
Opgørelse af fraværsperioder med ret til barselsdagpenge for selvstændige erhvervsdrivende § 3. For en selvstændig erhvervsdrivende opgøres fraværet som en uge, når arbejdet i en uge ikke har været genoptaget.
 Stk. 2. Fraværet opgøres som tre fjerdedele af en uge, når en selvstændig erhvervsdrivende i en uge har genoptaget arbejdet med op til en fjerdedel af den normale ugentlige arbejdstid, og som en halv uge, når en selvstændig erhvervsdrivende i en uge har genoptaget arbejdet med mere end en fjerdedel og op til halvdelen af den normale ugentlige arbejdstid.
 Stk. 3. Hvis en selvstændig erhvervsdrivende i en uge har genoptaget arbejdet med mere end halvdelen af den normale ugentlige arbejdstid, anses arbejdet for genoptaget på fuld tid i denne uge, jf. dog stk. 4.
 Stk. 4. Hvis en fraværsperiode for en selvstændig erhvervsdrivende starter eller slutter midt i en uge, opgøres det ugentlige fravær for denne uge med udgangspunkt i barselslovens § 37, stk. 2, som det antal dage, fraværet omfatter, divideret med 5.
 Stk. 5. Fravær, der kan forlænges eller udskydes, opgøres som det fravær, der resterer, når afholdt fravær med ret til barselsdagpenge er opgjort efter stk. 1-4.
 Stk. 6. Opgørelsen af afholdt udskudt fravær med ret til barselsdagpenge efter § 7, sker på ugebasis efter stk. 1-4, på grundlag af det ugentlige timetal, som den selvstændige erhvervsdrivende har på det tidspunkt, hvor det udskudte fravær afholdes.
Nedsættelse af de ugentlige barselsdagpenge for selvstændige erhvervsdrivende, når fraværet er mindre end den fulde ugentlige arbejdstid § 4. En selvstændig erhvervsdrivende, der under fravær efter barselslovens § 6, § 7, fravær overdraget efter § 7 a, stk. 2, § 8, stk. 6 og § 9, genoptager arbejdet med op til halvdelen af den normale ugentlige arbejdstid, kan få udbetalt nedsatte ugentlige barselsdagpenge efter stk. 2 og 3.
 Stk. 2. Til en selvstændig erhvervsdrivende, der i en uge genoptager arbejdet med op til en fjerdedel af den normale ugentlige arbejdstid, udbetales barselsdagpenge med et beløb pr. uge, som svarer til tre fjerdedele af barselsdagpengebeløbet pr. uge ved fuldt fravær.
 Stk. 3. Til en selvstændig erhvervsdrivende, der i en uge genoptager arbejdet med mere end en fjerdedel og op til halvdelen af den normale ugentlige arbejdstid, udbetales barselsdagpenge med et beløb pr. uge, som svarer til halvdelen af barselsdagpengebeløbet pr. uge ved fuldt fravær.
Forlængelse af barselsdagpengeperioden for lønmodtagere og selvstændige erhvervsdrivende, når arbejdet har været genoptaget delvist § 5. Barselsdagpengeperioden kan for lønmodtagere forlænges med den tid, hvor arbejdet har været genoptaget delvist efter § 2, stk. 4, i det omfang den genoptagne arbejdstid har været nedsat i forhold til den arbejdstid, den pågældende tidligere har haft.
 Stk. 2. Barselsdagpengeperioden for selvstændige erhvervsdrivende forlænges med en fjerdedel af den normale ugentlige arbejdstid for uger, hvor arbejdet efter § 4, stk. 2, har været genoptaget med op til en fjerdedel af den normale ugentlige arbejdstid.
 Stk. 3. Barselsdagpengeperioden for selvstændige erhvervsdrivende forlænges med halvdelen af den normale ugentlige arbejdstid for uger, hvor arbejdet efter § 4, stk. 3, har været genoptaget med mere end en fjerdedel og op til halvdelen af den normale ugentlige arbejdstid.
Afvikling af barselsdagpengeperioder, der er forlænget eller udskudt (ved delvis genoptagelse af arbejdet) for lønmodtagere og selvstændige erhvervsdrivende § 6. Barselsdagpenge for en periode, der er forlænget ved delvis genoptagelse af arbejdet under fravær efter barselslovens § 7, fravær overdraget efter § 7 a, stk. 2, eller fravær efter § 8, stk. 6, kan udbetales som barselsdagpenge under en forlænget periode, hvor arbejdet fortsat er genoptaget delvist.
 Stk. 2. Hvis arbejdet er genoptaget på fuld tid i en uge, hvor der er ret til fravær efter barselslovens § 7 eller § 8, stk. 6, bortfalder retten til barselsdagpenge for denne uge, jf. dog barselslovens § 7 a, stk. 1. Det samme gælder, hvis arbejdet er genoptaget på fuld tid i en uge under den forlængede orlovsperiode.
 Stk. 3. Barselsdagpenge for en periode, der er forlænget ved delvist genoptagelse af arbejdet under fravær overdraget efter barselslovens § 7 a, stk. 2, eller § 9, kan udbetales som barselsdagpenge under en forlænget periode, hvor arbejdet er genoptaget delvis, eller udbetales som barselsdagpenge under udskudt fravær, jf. § 7.
 Stk. 4. Den forlængede eller udskudte barselsdagpengeperiode, jf. stk. 1 og 3, kan for lønmodtagere holdes på samme måde som fravær opgjort efter § 1, stk. 1 og 2, og for selvstændige erhvervsdrivende på samme måde som fravær opgjort efter § 3, stk. 1 og 2.
Udbetaling af barselsdagpenge under udskudt fravær for lønmodtagere og selvstændige erhvervsdrivende § 7. Barselsdagpenge under fravær efter barselslovens § 9 kan udbetales under udskudt fravær, når der er gået mere end 1 år efter fødslen eller modtagelsen af barnet, hvis barselsdagpengeretten efter barselslovens §§ 21, 21 b eller 21 c, ikke er opbrugt, og barnet ikke er fyldt 9 år, jf. dog barselslovens § 21, stk. 3.
 Stk. 2. Barselsdagpenge under fravær overdraget efter barselslovens § 7 a, stk. 2, kan udbetales under udskudt fravær, når der er gået mere end 1 år efter fødslen eller modtagelsen af barnet, hvis barselsdagpengeretten efter barselslovens § 20 ikke er opbrugt, og barnet ikke er fyldt 9 år.
 Stk. 3. Udbetaling af barselsdagpenge under udskudt fravær er betinget af, at forælderen i perioden, hvor forælderen har ret til barselsdagpenge efter barselslovens §§ 20, 21, 21 b eller 21 c, har haft barselsdagpengeret og været i beskæftigelse i et omfang, der svarer til den udskudte periode, der ansøges om barselsdagpenge for.
 Stk. 4. Beregningen af barselsdagpenge i forbindelse med udskudt fravær sker på grundlag af indtægt og ugentligt timetal på det tidspunkt, hvor det udskudte fravær afholdes.
 Stk. 5. Barselsdagpenge under udskudt fravær kan for lønmodtagere udbetales for fravær på ned til 1 time inden for en uge.
Kapitel 2 Øremærket orlov med barselsdagpenge og barselshindringer Øremærket orlov med barselsdagpenge § 8. En forælder, der er i beskæftigelse som lønmodtager, og som opfylder beskæftigelseskravet i barselslovens § 27, er omfattet af barselslovens § 21, stk. 3, om 9 ugers øremærket orlov ved fravær efter barselslovens § 9, jf. dog stk. 2 og 3.
 Stk. 2.   Uanset stk. 1 kan en forælder blive fritaget for øremærkningen efter barselslovens § 21, stk. 3, hvis forælderen er ansat i sit eget aktie- eller anpartsselskab, som den pågældende ejer 100 pct. af selskabskapitalen i, og forælderen i øvrigt ikke har anden lønindtægt.
Stk. 3. En forælder kan uanset stk. 1 endvidere blive fritaget for øremærkningen efter § 21, stk. 3, hvis forælderen 1) ejer mere end 50 pct. af selskabskapitalen (beregnet ift. direkte og indirekte ejerskab via andre virksomheder), og 2) har majoriteten af stemmerettighederne (beregnet ift. direkte og indirekte ejerskab via andre virksomheder), og 3) på anden vis har en bestemmende indflydelse i selskabet, og 4) ikke har anden lønindkomst.
Stk. 4. En forælder, der ønsker fritagelse for øremærkningen efter barselslovens § 21, stk. 3, skal søge herom i den digitale selvbetjeningsløsning, som Udbetaling Danmark stiller til rådighed, hvor forælderen på tro og love skal erklære, at betingelserne efter stk. 2 eller 3, er opfyldt.
Hvis forælderen er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal forælderen søge om fritagelse for øremærkningen på en blanket, der anvises af Udbetaling Danmark.
Barselshindringer § 9. En forælder, der på grund af særlige forhold er forhindret i at holde sin øremærkede orlov op til 1 år efter barnets fødsel eller modtagelse, kan afholde orlov med barselsdagpenge, inden 3 år efter barnets fødsel eller modtagelse, jf. barselslovens § 21, stk. 3. Det gælder alene for den del af den øremærkede orlov, som forælderen ikke har kunnet holde på grund af barselshindringen.
 Stk. 2. Særlige forhold efter stk. 1 foreligger i følgende situationer (barselshindring):
 1) Forælderen er midlertidigt udsendt af den danske stat til at gøre tjeneste i udlandet.
 2) Forælderen er ude af stand til at passe barnet på grund af, at forælderen er midlertidigt alvorligt syg eller er indlagt på hospital.
 3) Forælderen er indsat i en af kriminalforsorgens institutioner, eller tilsvarende udenlandsk institution.
 4) Forælderen har ikke eller har ikke i tilstrækkeligt omfang samvær med barnet.
 5) Faderskabet eller medmoderskabet til barnet er ikke fastslået, eller barnet er anbragt uden for hjemmet efter lov om social service.
 6) Forælderen er forhindret som følge af forhold omfattet af reglerne i lov om lønmodtageres ret til fravær af særlige familiemæssige årsager, eller reglerne i barselslovens §§ 14 eller 26.
 Stk. 3. Udbetaling Danmark kan anmode om dokumentation for, at forælderen er omfattet af en barselshindring, jf. stk. 2. Som dokumentation for, at forælderen er omfattet af stk. 2, nr. 2, kan Udbetaling Danmark anmode om lægelig dokumentation, som betales af Udbetaling Danmark.
En forælder, der bliver lønmodtager inden 1 år efter barnets fødsel eller modtagelse § 10. Når en forælder søger om barselsdagpenge efter barselslovens § 21 a, kan Udbetaling Danmark anmode om dokumentation for, at forælderen var andet end lønmodtager under sin tidligere afholdelse af fravær efter barselslovens § 9 med barselsdagpenge, eller ved forælderens overdragelse af barselsdagpenge efter barselslovens § 21, stk. 2.
Kapitel 3 Barselsdagpenge til forældre, der ikke bor sammen § 11. Udbetaling Danmark tildeler barselsdagpenge efter barselslovens § 21 b, stk. 1, 1. pkt. og stk. 2, på baggrund af oplysningerne i CPR-registeret om barnets og forældrenes bopælsforhold på tidspunktet for barnets fødsel eller modtagelse.
 Stk. 2. En forælder, som bor i udlandet, men er socialt sikret i Danmark, skal over for Udbetaling Danmark fremlægge dokumentation for bopælsforholdene efter stk. 1.
Stk. 3. Hvis forældrene ikke bor sammen, og den forælder, som barnet bor hos, har forældremyndigheden alene, tildeler Udbetaling Danmark efter ansøgning barselsdagpenge efter barselslovens § 21 b, stk. 1, 2. pkt., på baggrund af oplysningerne i CPR-registeret om forældremyndighed over barnet.
Det er forholdene på ansøgningstidspunktet, der er afgørende for tildeling af barselsdagpenge efter 1. pkt.
Der kan tidligst søges om barselsdagpenge efter 1. pkt. 5 uger efter barnets fødsel eller modtagelse.
Kapitel 4 Barselsdagpenge til soloforældre § 12. Barnet anses for kun at have én forælder efter barselslovens § 21 c, stk. 1, hvis 1) den ene af barnets forældre er død, 2) barnet er adopteret af en enlig adoptant, 3) barnet er blevet til ved assisteret reproduktion, og sæddonor anses efter § 28 i børneloven ikke som forælder til barnet, eller 4) barnets mor er en surrogatmor, der efter lovgivningen i fødselslandet ikke anses for forælder til barnet.
 Stk. 2. Udbetaling Danmark kan kræve dokumentation for, at betingelserne i stk. 1 er opfyldt.
 § 13. Hvis den ene af barnets forældre dør efter barnets fødsel eller modtagelse, kan Udbetaling Danmark ved tildeling af barselsdagpenge efter § 21 c, stk. 2 eller 3, kræve dokumentation for, at betingelserne i barselslovens § 21 c, stk. 2 eller 3, er opfyldt.
Kapitel 5 Overdragelse af ret til barselsdagpenge § 14. En forælder, der ønsker at overdrage uger med barselsdagpenge til den anden forælder, efter barselslovens §§ 21 eller 21 b, skal søge herom i den digitale selvbetjeningsløsning, som Udbetaling Danmark stiller til rådighed.
Hvis forælderen er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal forælderen søge om overdragelse af uger med barselsdagpenge på en blanket, der anvises af Udbetaling Danmark.
 Stk. 2. Der kan tidligst søges om overdragelse af uger med barselsdagpenge efter stk. 1, når barnet er født eller modtaget.
 Stk. 3. Forælderen skal på tro og love oplyse, hvilken beskæftigelsesmæssig status pågældende har på det tidspunkt, hvor der søges om overdragelse af uger med barselsdagpenge.
 Stk. 4. En forælder, der har fået overdraget barselsdagpenge fra den anden forælder efter stk. 1, kan overdrage barselsdagpengene tilbage til den forælder, som barselsdagpengene er overdraget fra, jf. stk. 1.
 § 15. Hvis en forælder er ude af stand til at overdrage sin ret til barselsdagpenge til den anden forælder, jf. § 14, stk. 1, f.eks. på grund af en ulykke eller alvorlig sygdom, kan Udbetaling Danmark efter ansøgning overdrage hele eller dele af denne forælders ret til barselsdagpenge efter barselslovens §§ 21 og 21 b, jf. dog barselslovens § 21, stk. 3, til den anden forælder.
Stk. 2. Forælderen skal i den digitale selvbetjeningsløsning, som Udbetaling Danmark stiller til rådighed, ansøge Udbetaling Danmark om at få overdraget et antal uger med barselsdagpenge af den anden forælders ret til barselsdagpenge.
Hvis forælderen er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal forælderen søge om overdragelse af uger med barselsdagpenge på en blanket, der anvises af Udbetaling Danmark.
 Stk. 3. Der kan tidligst søges om overdragelse af barselsdagpenge efter stk. 1, når barnet er født eller modtaget.
 Stk. 4. Udbetaling Danmark kan kræve dokumentation for, at den anden forælder er ude af stand til selv at overdrage sin ret til barselsdagpenge efter stk. 1. Udbetaling Danmark betaler for den lægelige dokumentation, hvis der er behov for en lægeerklæring.
Kapitel 6 Tildeling af ekstra uger med barselsdagpenge i særlige situationer § 16. Udbetaling Danmark kan efter ansøgning tildele ekstra 9 uger med barselsdagpenge til den ene af barnets forældre ved fravær efter barselslovens §§ 9 eller 10, hvis den anden forælder på grund af en fysisk eller psykisk funktionsnedsættelse er ude af stand til at passe barnet alene.
Stk. 2. Forælderen skal fremlægge lægelig dokumentation for, at den anden forælder er ude af stand til at passe barnet alene.
Udbetaling Danmark betaler for den lægelige dokumentation, hvis der er behov for en lægeerklæring.
§ 17. Hvis kun den ene af barnets forældre er omfattet af dansk lovgivning om social sikring, og forældrene bor sammen, kan Udbetaling Danmark efter ansøgning tildele ekstra 13 uger med barselsdagpenge ved fravær efter barselslovens §§ 9 eller 10 inden for 1 år efter barnets fødsel eller modtagelse til den forælder, der er socialt sikret i Danmark, hvis det dokumenteres, at den anden forælder ikke i samme periode efter et andet lands lovgivning får udbetalt en offentlig forsørgelsesydelse under orlov.
Får den anden forælder udbetalt en offentlig forsørgelsesydelse under orlov i samme periode, fragår antallet af uger med en offentlig forsørgelsesydelse i retten efter 1. pkt.
Kapitel 7 Anmeldelse af fravær på grund af graviditet før 4 uger før forventet fødsel Arbejdsgivers anmeldelse af fravær § 18. Arbejdsgiveren skal anmelde lønmodtagerens fravær på grund af graviditet før 4 uger før forventet fødsel efter barselslovens § 6, stk. 2, til Udbetaling Danmark senest 5 uger efter første fraværsdag.
Anmeldelse skal ske via Nemrefusion.
 Stk. 2. Har arbejdsgiveren ikke anmeldt lønmodtagerens fravær senest 5 uger efter første fraværsdag, jf. stk. 1, er der først ret til refusion for fraværet efter barselslovens § 6, stk. 2, fra det tidspunkt, hvor fraværet er anmeldt til Udbetaling Danmark.
 Stk. 3. Udbetaling Danmark kan dog udbetale refusion, når overskridelse af fristen i stk. 1 skyldes driftsforstyrrelser hos Nemrefusion af et omfang og en varighed, der har afskåret arbejdsgiveren fra at anmelde rettidigt, eller skyldes forhold, som i det væsentlige må tilskrives lønmodtageren, eller skyldes forkert vejledning fra offentlige myndigheder eller andre, der må antages at have særligt kendskab til forholdene, eller når særlige omstændigheder i øvrigt taler derfor.
 Stk. 4. Lønmodtageren skal anmode om barselsdagpenge efter § 24.
Et ledigt medlems anmeldelse af fravær § 19. Et ledigt medlem af en arbejdsløshedskasse, der ønsker at søge om barselsdagpenge ved fravær på grund af graviditet før 4 uger før forventet fødsel, skal senest 8 uger efter fødslen anmelde fraværet til arbejdsløshedskassen, jf. barselslovens § 30, stk. 4.
 Stk. 2. Arbejdsløshedskassen skal anmelde den lediges fravær til Udbetaling Danmark senest 1 uge efter, at medlemmet har anmeldt fraværet til arbejdsløshedskassen, jf. barselslovens § 30, stk. 5. Anmeldelse skal ske via Nemrefusion.
 Stk. 3. Hvis anmeldelsen af fraværet er sket efter den frist, der fremgår af stk. 1, bortfalder retten til barselsdagpenge for den periode, der ligger før anmeldelsen, jf. barselslovens § 30, stk. 7, jf. dog stk. 4.
 Stk. 4. Udbetaling Danmark kan dog udbetale barselsdagpenge for tiden før anmeldelsen af fraværet er modtaget, når det ledige medlem på grund af hospitalsophold har været forhindret i at anmelde fraværet til tiden, eller når andre særligt undskyldende forhold har bevirket, at anmeldelsen ikke er sket rettidigt.
 Stk. 5. Det ledige medlem skal anmode om barselsdagpenge efter § 25, stk. 3 og 4.
En selvstændig erhvervsdrivendes anmeldelse af fravær § 20. En selvstændig erhvervsdrivende, der vil ansøge om barselsdagpenge i forbindelse med fravær på grund af graviditet før 4 uger før forventet fødsel, skal anmelde fraværet til Udbetaling Danmark senest 3 uger efter første fraværsdag.
Anmeldelse skal ske via Nemrefusion.
 Stk. 2. Hvis anmeldelsen af fraværet er sket efter den frist, der fremgår af stk. 1, bortfalder retten til barselsdagpenge for den periode, der ligger før anmeldelsen, jf. dog stk. 3.
Stk. 3. Udbetaling Danmark kan dog udbetale barselsdagpenge for tiden før anmeldelsen af fraværet er modtaget, når den selvstændige på grund af hospitalsophold har været forhindret i at anmelde fraværet til tiden, eller når andre særligt undskyldende forhold har bevirket, at anmeldelsen ikke er sket rettidigt.
Det samme gælder, hvis overskridelse af fristen skyldes driftsforstyrrelser hos Nemrefusion af et omfang og en varighed, der har afskåret den selvstændige erhvervsdrivende fra at anmelde rettidigt.
 Stk. 4. Den selvstændige erhvervsdrivende skal anmode om barselsdagpenge efter § 26.
 Dokumentation m.v.
 § 21. Ved fravær efter barselslovens § 6, stk. 2, nr. 1, skal Udbetaling Danmark have oplysning om årsag, omfang og forventet eller faktisk varighed af fraværet.
 Stk. 2. Til brug for dokumentation for ret til barselsdagpenge kan Udbetaling Danmark indhente en lægeerklæring.
 Stk. 3. Sker der ændringer af det efter stk. 1 oplyste, skal Udbetaling Danmark snarest muligt og senest 3 uger efter, at ændringen er indtrådt, have oplysning herom.
 Stk. 4. Hvis oplysning efter stk. 3 om forøgelse af fraværets omfang eller længde er givet senere end 3 uger efter, at ændringen er indtrådt, får ændringen først virkning fra den dag, Udbetaling Danmark har modtaget meddelelse herom.
 Stk. 5. Til brug for indhentning af dokumentation efter stk. 3 kan Udbetaling Danmark indhente en lægeerklæring.
 Stk. 6. Lægeerklæring, jf. stk. 2 og stk. 5, betales af Udbetaling Danmark.
 Stk. 7. Udbetaling Danmark kan fastsætte en tidsfrist for, hvornår en lægeerklæring, der indhentes efter stk. 2 eller stk. 5, skal være indsendt.
 Stk. 8. Hvis erklæringen afleveres efter den frist, som Udbetaling Danmark har fastsat efter stk. 7, falder retten til barselsdagpenge bort fra og med den dag, hvor Udbetaling Danmark skulle have haft erklæringen i hænde, til og med dagen før den dag, hvor Udbetaling Danmark har modtaget erklæringen.
 § 22. Ved fravær efter barselslovens § 6, stk. 2, nr. 2, skal Udbetaling Danmark have oplysning om årsag, omfang og varighed af det berettigede fravær samt for en beskæftiget lønmodtager en erklæring fra arbejdsgiver om, at der ikke kan tilbydes anden passende beskæftigelse.
 Stk. 2. Foreligger der usikkerhed om en eventuel risiko for fosteret ved arbejdet, men uden en fyldestgørende dokumentation herfor, kan Udbetaling Danmark begynde udbetaling af barselsdagpenge og samtidig hermed anmode ansøgeren og arbejdsgiveren om at fremsende yderligere dokumentation.
 Stk. 3. Udbetaling Danmark fastsætter en tidsfrist for, hvornår der skal foreligge fyldestgørende dokumentation efter stk. 2 for, at dagpengeudbetalingen kan fortsætte.
 Stk. 4. Foreligger der ikke fyldestgørende dokumentation ved udløbet af den i stk. 3 fastsatte frist, kan der ikke efter fristens udløb udbetales barselsdagpenge, før fra den dag, hvor der efter Udbetaling Danmarks vurdering foreligger fyldestgørende dokumentation.
 § 23. Hvis en dokumentation, der er forlangt af Udbetaling Danmark efter §§ 21 og 22, indgives for sent eller udebliver, kan Udbetaling Danmark se bort herfra, når ansøgeren på grund af hospitalsophold eller ophold i udlandet har været forhindret i at fremskaffe dokumentationen, eller når andre særligt undskyldende forhold har bevirket, at dokumentationen ikke er sket rettidigt.
Kapitel 8 Anmodning om barselsdagpenge ved fravær på grund af graviditet, barsel og adoption Lønmodtagers anmodning om barselsdagpenge og arbejdsgivers afgivelse af oplysninger om fravær § 24. En lønmodtagers anmodning om barselsdagpenge skal indgives til Udbetaling Danmark senest 8 uger efter fødslen eller barnets modtagelse.
Påbegyndes en fraværsperiode på et senere tidspunkt, skal anmodning om barselsdagpenge indgives senest 8 uger efter 1. fraværsdag i denne periode, jf. barselslovens § 30, stk. 2. Afbrydes en fraværsperiode, hvor der udbetales barselsdagpenge, af en ferieperiode af et omfang, der svarer til ferie efter ferielovens regler, skal lønmodtageren ikke på ny anmode om barselsdagpenge.
 Stk. 2. Har arbejdsgiveren udbetalt løn under fraværet, skal lønmodtagerens anmodning om barselsdagpenge efter ophør af lønudbetalingen indgives til Udbetaling Danmark senest 8 uger efter, at udbetaling af løn fra arbejdsgiveren er ophørt, efter barselslovens § 30, stk. 3, jf. dog stk. 7.
Stk. 3. En arbejdsgiver skal afgive oplysninger om lønmodtagerens fravær i forbindelse med graviditet, barsel og adoption, til brug for Udbetaling Danmarks behandling af sagen.
Oplysningerne skal afgives via Nemrefusion.
Stk. 4. Lønmodtageren skal anmode Udbetaling Danmark om barselsdagpenge på baggrund af de oplysninger, som arbejdsgiveren har afgivet i Nemrefusion.
Lønmodtageren skal anmode i den digitale selvbetjeningsløsning, som Udbetaling Danmark stiller til rådighed.
 Stk. 5. En lønmodtager, som ikke har modtaget meddelelse fra Udbetaling Danmark om arbejdsgiverens indberetning af fravær, eller som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om barselsdagpenge på en blanket, der anvises af Udbetaling Danmark.
 Stk. 6. Hvis anmodningen om barselsdagpenge er indgivet efter den frist, der fremgår af stk. 1 eller 2, bortfalder retten til barselsdagpenge for den periode, der ligger før anmodningen, jf. barselslovens § 30, stk. 7, jf. dog stk. 7.
Stk. 7. Udbetaling Danmark kan dog udbetale barselsdagpenge for tiden før anmodningen er modtaget 1) hvis lønmodtageren på grund af hospitalsophold har været forhindret i at anmode til tiden, eller hvis andre særligt undskyldende forhold har bevirket, at anmodningen ikke er sket rettidigt, 2) hvis fristen overskrides med højst en uge, og overskridelse af fristen skyldes, at lønmodtageren har afventet modtagelse af meddelelse fra Udbetaling Danmark, eller 3) hvis lønmodtageren på grund af arbejdsgiverens manglende indberetning om lønophør, ikke har anmodet rettidigt, jf. stk. 2, men dog har anmodet om barselsdagpenge senest 6 måneder efter lønophøret.
Et ledigt medlems anmodning om barselsdagpenge § 25. Et ledigt medlem af en arbejdsløshedskasse, der ønsker at søge om barselsdagpenge i forbindelse med graviditet, barsel og adoption, skal senest 8 uger efter fødslen eller barnets modtagelse anmelde fraværet til arbejdsløshedskassen.
Påbegyndes en fraværsperiode på et senere tidspunkt, skal anmeldelse af fraværet til arbejdsløshedskassen ske senest 8 uger efter 1. fraværsdag i denne periode, jf. barselslovens § 30, stk. 4.
 Stk. 2. Arbejdsløshedskassen skal via Nemrefusion anmelde medlemmets fravær til Udbetaling Danmark senest 1 uge efter, at medlemmet har anmeldt fraværet til arbejdsløshedskassen, jf. barselslovens § 30, stk. 5.
Stk. 3. Det ledige medlem skal anmode Udbetaling Danmark om barselsdagpenge på baggrund af de oplysninger, som arbejdsløshedskassen har afgivet i Nemrefusion.
Den ledige skal anmode i den digitale selvbetjeningsløsning, som Udbetaling Danmark stiller til rådighed.
Anmodningen skal ske senest 8 uger efter modtagelsen af underretningsbrevet, jf. barselslovens § 30, stk. 6.
 Stk. 4. Et ledigt medlem, som ikke har modtaget meddelelse fra Udbetaling Danmark om arbejdsløshedskassens indberetning af fravær, eller som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om barselsdagpenge på en blanket, der anvises af Udbetaling Danmark.
 Stk. 5. Hvis anmeldelsen af fraværet er sket efter den frist, der fremgår af stk. 1, bortfalder retten til barselsdagpenge for den periode, der ligger før anmeldelsen, jf. barselslovens § 30, stk. 7, jf. dog stk. 7.
 Stk. 6. Hvis anmodningen om barselsdagpenge er indgivet efter den frist, der fremgår af stk. 3, bortfalder retten til barselsdagpenge for den periode, der ligger før anmodningen, jf. barselslovens § 30, stk. 7, jf. dog stk. 7.
Stk. 7. Udbetaling Danmark kan dog udbetale barselsdagpenge for tiden før anmeldelsen af fraværet eller anmodningen om barselsdagpenge er modtaget, når det ledige medlem på grund af hospitalsophold har været forhindret i at anmelde eller anmode til tiden, eller når andre særligt undskyldende forhold har bevirket, at anmeldelsen eller anmodningen ikke er sket rettidigt.
Det samme gælder, hvis fristen overskrides med højst en uge og overskridelse af fristen skyldes, at den ledige har afventet modtagelse af meddelelse fra Udbetaling Danmark.
En selvstændig erhvervsdrivendes anmodning om barselsdagpenge § 26. En selvstændig erhvervsdrivende, der vil ansøge om barselsdagpenge i forbindelse med fravær på grund af graviditet, barsel og adoption, skal anmode Udbetaling Danmark om barselsdagpenge senest 8 uger efter fødslen eller barnets modtagelse.
Påbegyndes en fraværsperiode på et senere tidspunkt, skal anmodning om barselsdagpenge indgives senest 8 uger efter 1. fraværsdag i denne periode, jf. barselslovens § 30, stk. 2. Anmodningen skal ske via Nemrefusion.
 Stk. 2. Hvis anmodningen om barselsdagpenge er indgivet efter den frist, der fremgår af stk. 1, bortfalder retten til barselsdagpenge for den periode, der ligger før anmodningen, jf. barselslovens § 30, stk. 7, jf. dog stk. 3.
Stk. 3. Udbetaling Danmark kan dog udbetale barselsdagpenge for tiden før anmodningen om barselsdagpenge er modtaget, når den selvstændige erhvervsdrivende på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis overskridelse af fristen skyldes driftsforstyrrelser hos Nemrefusion af et omfang og en varighed, der har afskåret den selvstændige erhvervsdrivende fra at anmode rettidigt.
Kapitel 9 Optjening og udbetaling af ferieydelse Ferieår og ferieafholdelsesperiode § 27. Ferie med ferieydelse efter barselslovens §§ 25 b og  25 d optjenes i ferieåret, som er det år, der går fra den 1. september til og med den 31. august året efter.
 Stk. 2. Ferie med ferieydelse optjent efter stk. 1 afholdes i ferieafholdelsesperioden, som omfatter ferieåret og de 4 efterfølgende måneder fra ferieårets udløb og indtil kalenderårets udgang.
Optjening og beregning § 28. Ferieydelse optjenes med 0,07 feriedag pr. kalenderdag svarende til 0,49 feriedag pr. uge og beregnes efter barselslovens § 33, stk. 1, og § 35.
 Stk. 2. Hvis en lønmodtager genoptager arbejdet helt eller delvist i fraværsperioden, jf. barselslovens § 25 b, stk. 1, og § 25 d, stk. 1, optjenes der ikke ferieydelse for den tid, arbejdet er genoptaget.
 Stk. 3. Hvis perioden for optjening af ferieydelse ligger henover 1. september, jf. § 27, stk. 1, optjenes ferieydelsen forholdsmæssigt i hvert af de to ferieår.
 § 29. For lønmodtagere, der i fraværsperioden efter barselslovens § 25 b, stk. 1, og § 25 d, stk. 1, har en lavere indtægt end før orloven, og som optjener feriegodtgørelse, som er lavere end den fulde ferieydelse ville have været, jf. § 28, stk. 1, udgør ferieydelsen pr. dag differencen mellem den optjente feriegodtgørelse og den fulde ferieydelse.
Anmodning om udbetaling § 30. Anmodning om udbetaling af ferieydelse indgives til Udbetaling Danmark i den digitale selvbetjeningsløsning, som Udbetaling Danmark stiller til rådighed.
En borger, som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om ferieydelse på en blanket, der anvises af Udbetaling Danmark.
 Stk. 2. Modtageren af ferieydelse skal erklære, at der ikke er ret til anden økonomisk ydelse under ferien, jf. dog § 28, stk. 2 og § 29.
 Stk. 3. Den optjente ferieydelse udbetales på én gang til afholdelse af ferie i den tilknyttede ferieafholdelsesperiode, jf. dog stk. 4.
 Stk. 4. Hvis perioden for optjening af ferieydelse ligger henover 1. september, jf. § 27, stk. 1, skal der indgives anmodning om udbetaling af ferieydelse for hver ferieafholdelsesperiode.
Frist for anmodning § 31. Anmodning om udbetaling af ferieydelse skal indgives senest den 1. maj efter udløbet af den ferieafholdelsesperiode, hvor ferien kan holdes.
 Stk. 2. Indgives anmodningen efter fristen i stk. 1, bortfalder retten til ferieydelsen.
Kapitel 10 Dagpenge til forældre med alvorligt syge børn Dokumentation m.v.
§ 32. Betingelsen om sygeperiodens længde i barselslovens § 26 anses for opfyldt, når det attesteres af en læge, som behandler barnet, at barnets sygdom skønnes at medføre behov for ophold på hospital eller lignende behandlingsinstitution i 12 dage eller mere.
Behandling eller pleje i hjemmet kan sidestilles med ophold på hospital, hvis det lægeligt skønnes forsvarligt.
 § 33. Dagpengene til barnets forældre kan tilsammen højst udgøre det højeste dagpengebeløb efter barselslovens § 35.
Stk. 2. Kan forældrene ikke blive enige om, hvorledes dagpengene efter stk. 1 skal fordeles imellem dem, skal dagpengene fordeles ligeligt mellem forældrene.
Bor forældrene ikke sammen tilkommer dagpengene efter stk. 1 den forælder, hvor barnets bopæl er registreret i CPR-registeret.
Stk. 3. Udbetaling Danmark kan i særlige tilfælde udbetale et højere beløb end det højeste dagpengebeløb efter barselslovens § 35, således at dagpengene til hver af forældrene beregnes på grundlag af den timefortjeneste, som pågældende selv ville være berettiget til under fravær fra arbejdet.
Dagpengene til hver af forældrene kan højst udgøre det højeste dagpengebeløb efter barselslovens § 35.
Lønmodtagerens anmodning om dagpenge og arbejdsgiverens afgivelse af oplysninger om fraværet § 34. En lønmodtagers anmodning om dagpenge ved pasning af alvorligt syge børn skal indgives til Udbetaling Danmark senest 8 uger efter første fraværsdag, jf. barselslovens § 31, stk. 1.
Stk. 2. Arbejdsgiveren skal afgive oplysninger om lønmodtagerens fravær i forbindelse med pasning af alvorligt syge børn til brug for Udbetaling Danmarks behandling af sagen.
Oplysningerne skal afgives via Nemrefusion.
Stk. 3. Lønmodtageren skal anmode Udbetaling Danmark om dagpenge på baggrund af de oplysninger, som arbejdsgiveren har afgivet i Nemrefusion.
Lønmodtageren skal anmode i den digitale selvbetjeningsløsning, som Udbetaling Danmark stiller til rådighed.
 Stk. 4. En lønmodtager, som ikke har modtaget meddelelse fra Udbetaling Danmark om arbejdsgiverens indberetning af fravær, eller som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om dagpenge på en blanket, der anvises af Udbetaling Danmark.
 Stk. 5. Hvis anmodningen om dagpenge er indgivet efter den frist, der fremgår af stk. 1, bortfalder retten til dagpenge for den periode, der ligger før anmodningen, jf. barselslovens § 31, stk. 1, jf. dog stk. 6.
Stk. 6. Udbetaling Danmark kan dog udbetale dagpenge for tiden før anmodningen er modtaget, når lønmodtageren på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis fristen overskrides med højst en uge og overskridelse af fristen skyldes, at lønmodtageren har afventet modtagelse af meddelelse fra Udbetaling Danmark.
Et ledigt medlems anmodning om dagpenge og arbejdsløshedskassens afgivelse af oplysninger om fraværet § 35. Et ledigt medlems anmodning om dagpenge ved pasning af alvorligt syge børn skal indgives til Udbetaling Danmark senest 8 uger efter første fraværsdag, jf. barselslovens § 31, stk. 1.
Stk. 2. Arbejdsløshedskassen skal afgive oplysninger om medlemmets fravær i forbindelse med pasning af alvorligt syge børn til brug for Udbetaling Danmarks behandling af sagen.
Oplysningerne skal afgives via Nemrefusion.
Stk. 3. Det ledige medlem skal anmode Udbetaling Danmark om dagpenge på baggrund af de oplysninger, som arbejdsløshedskassen har afgivet i Nemrefusion.
Den ledige skal anmode i den digitale selvbetjeningsløsning, som Udbetaling Danmark stiller til rådighed.
 Stk. 4. Et ledigt medlem, som ikke har modtaget meddelelse fra Udbetaling Danmark om arbejdsløshedskassens indberetning af fravær, eller som er undtaget fra digital selvbetjening efter § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., skal anmode Udbetaling Danmark om dagpenge på en blanket, der anvises af Udbetaling Danmark.
 Stk. 5. Hvis anmodningen om dagpenge er indgivet efter den frist, der fremgår af stk. 1, bortfalder retten til dagpenge for den periode, der ligger før anmodningen, jf. barselslovens § 31, stk. 1, jf. dog stk. 6.
Stk. 6. Udbetaling Danmark kan dog udbetale dagpenge for tiden før anmodningen er modtaget, når det ledige medlem på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis fristen overskrides med højst en uge og overskridelse af fristen skyldes, at den ledige har afventet modtagelse af meddelelse fra Udbetaling Danmark.
En selvstændig erhvervsdrivendes anmodning om dagpenge § 36. En selvstændig erhvervsdrivendes anmodning om dagpenge ved pasning af alvorligt syge børn, skal indgives til Udbetaling Danmark senest 8 uger efter første fraværsdag, jf. barselsloven § 31, stk. 1. Anmodning skal ske via Nemrefusion.
 Stk. 2. Hvis anmodningen om dagpenge er indgivet efter den frist, der fremgår af stk. 1, bortfalder retten til dagpenge for den periode, der ligger før anmodningen, jf. barselslovens § 31, stk. 1, jf. dog stk. 3.
Stk. 3. Udbetaling Danmark kan dog udbetale dagpenge for tiden før anmodningen er modtaget, når den selvstændige erhvervsdrivende på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det samme gælder, hvis overskridelse af fristen skyldes driftsforstyrrelser hos Nemrefusion af et omfang og en varighed, der har afskåret den selvstændige erhvervsdrivende fra at anmode rettidigt.
Kapitel 11 Ikrafttrædelse m.v.
 § 37. Bekendtgørelsen træder i kraft den 2. august 2022 og finder anvendelse for forældre til et barn født eller modtaget den 2. august 2022 eller senere.
 Stk. 2. Bekendtgørelse nr. 843 af 25. juni 2018 om ret til barselsdagpenge, som ændret ved bekendtgørelse nr. 120 af 29. januar 2021 og bekendtgørelse nr. 934 af 19. maj 2021, og bekendtgørelse nr. 851 af 22. august 2020 om ferieydelse der optjenes fra 1. september 2020, finder anvendelse for forældre til et barn født eller modtaget før den 2. august 2022.
