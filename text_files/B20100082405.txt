 Bekendtgørelse om ændring af bekendtgørelse om højeste, mellemste, forhøjet almindelig og almindelig førtidspension m.v.
(Meddelelsespligt for pensionister bosat i udlandet ved midlertidigt ophold i lande uden for EU/EØS og Schweiz) § 1 I bekendtgørelse nr. 1437 af 13. december 2006 om højeste, mellemste, forhøjet almindelig og almindelig førtidspension m.v., ændret ved bekendtgørelse nr. 688 af 25. juni 2008, foretages følgende ændring:
 1. Efter § 55 indsættes:
»§ 55 a.
Personer, der modtager førtidspension og har fast bopæl uden for Danmark i et EU/EØS- land eller Schweiz, skal give Pensionsstyrelsen meddelelse om et midlertidigt ophold af mere end 2 måneders varighed i lande uden for EU/EØS og Schweiz, dog ikke ved ophold i Grønland eller på Færøerne.
 Stk. 2. Personer, der er omfattet af stk. 1, skal før afrejsen give Pensionsstyrelsen meddelelse om afrejsedato og forventet dato for hjemkomst.
 Stk. 3. Hvis et midlertidigt ophold uden for Danmark og de lande, der er nævnt i stk. 1, mod forventning ved afrejsen eller senere forventes at få eller får en varighed af mere end 2 måneder, meddeles afrejsedato og forventet dato for hjemkomst hurtigst muligt til Pensionsstyrelsen.
 Stk. 4. Personer, der er omfattet af stk. 1, skal give Pensionsstyrelsen meddelelse om datoen for hjemkomst umiddelbart efter hjemkomsten.
Stk. 5. Personer, der er omfattet af stk. 1, som opholder sig i et land uden for EU/EØS og Schweiz, dog ikke i Grønland eller på Færøerne, i mere end 2 måneder, og som under udlandsopholdet har eller får udenlandske indtægter, skal give Pensionsstyrelsen oplysning herom og under udlandsopholdet hver måned oplyse Pensionsstyrelsen om indtægtens størrelse.« § 2 Bekendtgørelsen træder i kraft 1. juli 2010.
