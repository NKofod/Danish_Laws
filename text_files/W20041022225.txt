Ankestyrelsens principafgørelse D-10-04 om varighedsbegrænsning - forlængelse - venter på lægebehandling - dagpenge Resume:
 Dagpengeudbetalingen kunne ikke forlænges med henvisning til, at ansøger ventede på behandling på offentligt sygehus, da hun først var henvist til denne behandling nogen tid efter varighedsbegrænsningens indtræden.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 22, stk. 1, nr. 3 Lov om sygedagpenge - lov nr. 563 af 9. juni 2006 - § 27, stk. 1, nr. 3 Sagsfremstilling:
 Ansøger var sygemeldt med varighedsbegrænsning 31. december 2001. Udbetalingen af sygedagpenge blev forlænget, idet der verserede en arbejdsskadesag.
 Kommunen forsøgte flere gange at iværksætte arbejdsprøvning, men på grund af ansøgerens fysiske tilstand var det ikke muligt.
I marts 2003 fik ansøger afslag på at få lidelsen anerkendt som arbejdsskade.
Kommunen ændrede derefter grundlaget for forlængelse af dagpengeudbetalingen til § 22, stk. 1, nr. 2, afklaring af arbejdsevnen.
 I juni 2003 forlængede kommunen udbetalingen af sygedagpenge efter § 22, stk. 1, nr. 3, idet hun afventede en operation på offentligt sygehus.
Kommunen stoppede udbetalingen af sygedagpenge den 31. oktober 2003. Kommunen vurderede, at der ikke længere var forlængelsesmulighed.
Kommunen henviste til, at dagpengelovens § 22, stk. 1, nr. 3 maksimalt giver ret til 2 x 26 ugers forlængelse.
 Nævnet ændrede kommunens afgørelse, og fandt, at der var grundlag for forlængelse efter § 22, stk. 1, nr. 3, idet ansøger ventede på operation.
 Sagen blev behandlet i principielt møde med henblik på afklaring af forlængelsesbestemmelsen i § 22, stk. 1, nr. 3.
 Afgørelse:
 Ankestyrelsen fandt, at dagpengeudbetalingen ikke kunne forlænges efter den 31. oktober 2003 med henvisning til dagpengelovens § 22, stk. 1, nr. 3.
 Begrundelsen var, at udbetalingen af dagpenge kun kunne forlænges efter denne bestemmelse, hvis ansøger var under eller ventede på lægebehandling, som måtte antages at kunne genskabe arbejdsdygtigheden indenfor 26 uger efter varighedsbegrænsningens indtræden, jf. § 37, nr. 2 i Socialministeriets bekendtgørelse nr. 442 af 23. juni 1998 om dagpenge ved sygdom eller fødsel.
 Ved afgørelsen af, om dagpengeretten kunne forlænges, kunne der bortses fra den periode, hvor ansøger ventede på behandling på et offentligt sygehus, jf. § 39 i ovennævnte bekendtgørelse.
 Ankestyrelsen lagde vægt på, at varighedsbegrænsningen indtrådte den 31. december 2001.
 Ankestyrelsen lagde endvidere vægt på, at ansøger først i 2003 ventede på operation på offentligt sygehus.
 Ankestyrelsen ændrede således nævnets afgørelse.
