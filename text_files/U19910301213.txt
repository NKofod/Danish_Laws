Spørgsmålet om, hvorvidt det stred mod en aftale, at DFDS havde ladet  

 andre end terminalarbejdere udføre et nærmere angivet arbejde, blev af  

 arbejdstagerparten indbragt for Arbejdsretten med påstand om bod.  

 Arbejdsretssagen blev udsat på afholdelse af faglig voldgift til afgørelse af  

 fortolkningsproblemet i sagen, og ved opmandskendelse-015k arbejdstagersiden  

 medhold.
Sagen blev herefter domsforhandlet ved Arbejdsretten for så vidt  

 angår spørgsmålet om, hvorvidt DFDS og arbejdsgiverforeningen havde pådraget  

 sig bodsansvar.
Indklagede blev imidlertid frifundet, da formuleringen af  

 aftalen fandtes at have givet anledning til rimelig tvivl om, hvorvidt den  

 dækkede det pågældende arbejde.
 Under denne sag har Landsorganisationen i Danmark for  

 Specialarbejderforbundet i Danmark - Transport, indklaget Dansk  

 Arbejdsgiverforening for Sammenslutningen af Havne- og Købmandsorganisationer  

 i Danmark (nu Arbejdsgiverforeningen for Handel, Transport og Service) og  

 samme for DFDS A/S, Esbjerg, med påstand om, at de indklagede tilpligtes at  

 overholde gældende overenskomst og for overenskomstbrud at betale en efter  

 rettens skøn fastsat bod til Specialarbejderforbundet i Danmark.
 De indklagede, der vedkender sig at skulle overholde gældende  

 overenskomst, har nedlagt påstand om frifindelse for den nedlagte  

 bodspåstand.
 Sagen drejer sig om, hvorvidt indklagede ved at lade andre end  

 terminalarbejdere udføre terminalarbejde hos DFDS A/S, Esbjerg, har brudt den  

 mellem parterne indgåede terminalaftale af 1986.
Efter at der var afholdt mæglingsmøder i sagen den 18. august og 22.  

 august 1989, udtog klagerne klageskrift den 31. august 1989. Sagen blev  

 behandlet samme dag i Arbejdsretten, og der opnåedes enighed om at lade  

 spørgsmålet afgøre ved faglig voldgift.
Klagerne forbeholdt sig at få  

 bodsspørgsmålet afgjort af Arbejdsretten.
 Sagens nærmere omstændigheder fremgår af den voldgiftskendelse, der blev  

 afsagt den 22. november 1989, og som er sålydende:
 »DFDS's terminal på Esbjerg Havn rummer bl.a. et værkstedsanlæg, hvor  

 der er indrettet synshal, som DFDS på visse ugedage udlejer til Statens  

 Bilinspektion.
 Synshallen betjener først og fremmest DFDS's egne trailere, men i et vist  

 omfang, med Bilinspektionens godkendelse, også trailere fra andre  

 virksomheder, herunder f.eks. fra Danish Food Transport (DFT), hvis område  

 støder op til DFDS terminalen.
 Danish Food Transports tilladelse til at fremstille trailere til syn i  

 synshallen på DFDS's område går tilbage til august 1987.
 Synsfremstillingen har, indtil nærværende voldgiftssag blev rejst i 1989,  

 været praktiseret på den måde, at DFDS ansatte værkstedsfolk, der er  

 medlemmer af Dansk Metal, med tugmasters hentede trailerne hos DFT og  

 fremstillede dem til syn, hvorefter værkstedsfolkene bragte dem tilbage til  

 DFT's område.
 Selve klargøringen til syn foretages af DFT's egne folk.
 I foråret 1989 blev terminalarbejdernes tillidsmand opmærksom på, at  

 værkstedsfolkene i stadig større omfang trak DFT's trailere til syn.
Med henvisning til den mellem parterne indgåede Produktionstillægsaftale  

 (terminalaftale) krævede tillidsmanden, at arbejdet blev henlagt til  

 terminalarbejderne.
Kravet blev i første omgang imødekommet af DFDS, som  

 efter en uges forløb imidlertid meddelte, at man alligevel ønskede at benytte  

 værkstedsfolkene til transportarbejdet.
 Da parterne ikke ved forhandling kunne blive enige om, hvilken faggruppe,  

 der skulle udføre transportarbejdet, henskød de herefter uoverensstemmelsen  

 til afgørelse ved en faglig voldgiftsret med undertegnede landsdommer Preben  

 Kistrup som formand og opmand.
 Påstande.
Specialarbejderforbundet har nedlagt påstand om, at indklagede DFDS A/S,  

 Esbjerg, tilpligtes at anerkende, at transport af trailere fra pladsen hos Danish Food Transport til og fra  

 synshallen er omfattet af terminalaftalen, og at DFDS ikke er berettiget til at lade værkstedsfolk udføre arbejdet.
 Sammenslutningen har påstået frifindelse.
 Produktionstillægsaftalen (terminalaftalen).
 Aftalen er indgået i 1986, og i dens indledning anføres bl.a.:
 Denne aftale er indgået for at skabe øget effektivitet og samarbejde i  

 bestræbelserne for en bedre, hurtigere og mere fejlfri betjening af  

 selskabets kunder.
 Videre hedder det i aftalen:
I.
Arbejdet omfatter alt i forbindelsen med følgende:
Pakhuset Alt forefaldende arbejde, herunder aflæsning og oplægning samt udlevering af gods for fremmede firmaer, incl.  

 papirarbejde.
 Diverse arbejder.
Alt normalt forefaldende arbejde, herunder transport af enheder til og fra lejede arealer m.v.
rengøring af maskiner, trucks al intern transport af enheder.
IV.
Arbejdsforhold Denne produktionstillægsaftale er kun gældende for de nuværende forhold  

 med hensyn til skibstyper, pakhusindretning, pakhusplacering,  

 godssammensætning samt faste og rørlige mekaniske hjælpemidler og  

 arbejdsopgaver i øvrigt.
 Aftalen er i øvrigt betinget af nuværende arbejdsforhold og metoder.
 Sker der ændringer i disse forhold, kan der med 14 dages varsel begæres  

 forhandling om ændring af aftalen.
 Opnås der ikke enighed ved en sådan forhandling, der skal foregå mellem  

 organisationerne, lægges arbejdsgiverens beregninger til grund for den  

 fortsatte aftale, idet det herefter står parterne frit at opsige aftalen med  

 nedennævnte ordinære varsel.
V.
Opsigelse Aftalen kan opsiges med 3 måneders varsel til en periodes udløb.
 Sagens nærmere omstændigheder:
 Danish Food Transport er et interessentskab, som er medejet af DFDS.
 Der fremstilles ca. 20 enheder fra DFT til syn pr. uge.
I forbindelse med losning/lastning transporterer terminalarbejderne DFT's  

 trailere til og fra DFT's plads.
Endvidere transporterer terminalarbejderne  

 DFT's køle- og frysetrailere til og fra DFT's plads, når der skal påfyldes  

 brændstof.
Lige uden for DFDS's værkstedsområde, er der indrettet en vaskeplads.
I  

 1982 blev en forulykket helikopter indtransporteret af værkstedsfolkene til  

 vaskepladsen, hvor de rengjorde den.
Under henvisning til den dagældende  

 terminalaftale, der ikke i realiteten afviger fra den nugældende aftale,  

 hævdede terminalarbejderne, at det var deres arbejde, og under en faglig  

 forhandling enedes parterne om, at terminalarbejderne skulle have betaling  

 for det arbejde, som værkstedsfolkene havde udført.
 Spørgsmålet om afgrænsning over for værkstedsfolkenes arbejdsområde blev  

 endvidere rejst af terminalarbejdernes daværende tillidsmand Bodolf Tonnesen  

 på et samarbejdsudvalgsmøde i juni 1986. I referatet fra mødet anføres herom:
BT klagede over, at folk fra værkstederne efterhånden kører overalt på  

 terminalen med tugmasters/gaffeltrucks.
Han gjorde opmærksom på gældende  

 aftale.
 Sagen vil blive taget op med værkstedsledelsen.
 Kørsel med DFDS's egne trailere mellem terminalområde og værksted  

 foretages af terminalarbejdere, der stiller trailerne uden for værkstedet,  

 hvor de derefter hentes af værkstedsfolkene.
 Procedure.
Specialarbejderforbundet har gjort gældende, at kørsel til syn med Danish  

 Food Transport's trailere er omfattet af de foran citerede afsnit fra  

 terminalaftalen, og at det er uden betydning, at trailerne er DFT ejede.
I  

 øvrigt er terminalaftalen formuleret med sigte på de typiske arbejdsopgaver  

 for terminalarbejderne og udelukker derfor ikke, at også andre opgaver ved  

 fortolkning inddrages under dens dækningsområde.
Sammenslutningen har bestridt, at fremstillingen til syn er omfattet af  

 terminalaftalen.
DFT er en extern kunde i forhold til DFDS, og problematikken  

 om fremstilling til syn var ikke kendt ved den seneste revision af  

 terminalaftalen i 1986, og arbejdet kan derfor ikke være omfattet af aftalen.  

 At DFDS stiller værkstedsfolk til rådighed ved transporten til syn beror på  

 en aftale med DFT, og i mangel af en sådan aftale, måtte DFT selv sørge for  

 transporten.
I øvrigt har værkstedsfolkene forestået transportopgaven siden  

 1987, og først efter 2 års forløb gjorde Specialarbejderforbundet indsigelse.
 Der har ikke kunnet opnås flertal for en afgørelse af uoverensstemmelsen  

 blandt de af parterne valgte voldgiftsmænd, og afgørelsen træffes derfor af  

 opmanden.
 Opmanden udtaler.
 Arbejdsopgaverne i terminalaftalen er samlet i hovedgrupper, og for hver  

 enkelt gruppe angives dækningsområdet som »Alt forefaldende  

 arbejde«, således at der derefter med anvendelsen af ordet  

 »herunder« følger en nærmere eksemplifikation.
 Denne formulering er også anvendt ved beskrivelsen af hovedgruppen  

 »Diverse arbejder«.
 Opmanden finder, at aftaleparterne herved har tilkendegivet, at  

 terminalaftalen ikke er udtømmende, og at også andre arbejdsopgaver, der i  

 det væsentlige er ligeartede med de opgaver, der beskrives i aftalen, kan  

 være omfattet af denne.
 At kørsel til syn med DFT trailere først er kommet ind i billedet som  

 arbejdsopgave efter den seneste revision i 1986 af terminalaftalen kan efter  

 det således anførte ikke tillægges afgørende betydning, ligesom det heller  

 ikke kan tillægges selvstændig betydning, at værkstedsfolkene i det  

 væsentlige har forestået transportopgaverne i de sidste 2 år.
 Da hovedgruppen »Diverse arbejder« endvidere ikke alene tager  

 sigte på godshåndtering, finder opmanden, at det herefter med fornøden  

 sikkerhed kan indfortolkes i terminalaftalen, at den også omfatter de  

 omtvistede transportopgaver, der ikke væsentligt adskiller sig fra andet  

 terminalarbejde.
 Ønsker DFDS derfor at stille medarbejdere til rådighed ved disse  

 transportopgaver, skal det således være terminalarbejdere og ikke  

 værkstedsfolk.
 D E T B E S T E M M E S:
 Trækning af trailere fra pladsen hos Danish Food Transport til synshallen  

 i DFDS's værksted er omfattet af parternes terminalaftale, og DFDS er derfor  

 ikke berettiget til at lade transportarbejdet udføre af værkstedsfolk.
 Under domsforhandlingen i Arbejdsretten er der afgivet forklaring af  

 filialchef Jørgen Nielsen og tillidsmand Knud Kjær.
Jørgen Nielsen har forklaret, at tillidsmanden henvendte sig til  

 terminallederen og gjorde opmærksom på, at terminalarbejderne var af den  

 opfattelse, at det pågældende arbejde var omfattet af terminalaftalen.  

 Terminalchefen accepterede dette.
Nogle få dage efter blev spørgsmålet  

 forelagt vidnet, der mente, at arbejdet ikke var omfattet af terminalaftalen,  

 og derfor ikke kunne acceptere, at arbejdet blev udført af  

 terminalarbejderne.
Der var kun syn 1 gang om ugen, så derfor drejede  

 spørgsmålet sig kun om arbejdet denne dag.
Indtil afsigelsen af  

 voldgiftskendelsen blev arbejdet herefter ikke udført af terminalarbejdere.  

 Han rettede henvendelse til arbejdsgiverforeningen, som støttede ham i hans  

 synspunkt.
Han har hele tiden givet udtryk for, at spørgsmålet burde afgøres  

 ved fagretlig behandling.
I august 1989 blev arbejdet nedlagt i 5 døgn, og  

 DFDS led herved et tab på ikke under 1,7 millioner kr.
Knud Kjær har forklaret, at han, der i fire år har været tillidsmand,  

 rettede henvendelse til terminallederen umiddelbart før sommerferien i 1989  

 og fik dennes accept af, at arbejdet burde udføres af terminalarbejderne.
De  

 udførte da også arbejdet en uge, indtil der kom kontraordre fra Jørgen  

 Nielsen.
I hvert fald i en periode af ca. 2 år, inden han rejste spørgsmålet,  

 var arbejdet jævnligt blevet udført også af terminalarbejdere uden indsigelse  

 fra DFDS.
Til støtte for bodspåstanden har klagerne nærmere anført, at det forhold,  

 at en sag udsættes til afgørelse ved faglig voldgift, ikke fritager for bod,  

 når det som i dette tilfælde konstateres, at der ikke forelå nogen rimelig  

 fortolkningstvivl.
Terminalaftalen er bredt formuleret, og det pågældende  

 arbejde adskiller sig ikke væsentligt fra andre terminalopgaver.
DFDS burde  

 herefter ikke have været i tvivl.
Episoden i 1982 med helikopteren viser  

 klart dette.
I øvrigt blev spørgsmålet som anført i voldgiftskendelsen også  

 rejst i juni 1986. Indtil 1989, da spørgsmålet igen blev aktuelt, havde man i  

 hvert fald i et vist omfang anvendt terminalarbejdere til arbejdet, og fra  

 klagernes side rejste man kravet, da man igen blev opmærksom på, at der ikke  

 blev anvendt terminalarbejdere.
Det er i øvrigt særligt graverende, at  

 terminalarbejderne i første omgang fik tilslutning til deres synspunkter,  

 hvorefter afgørelsen uden forhandling blev ændret, så arbejdet igen blev  

 udført af andre end terminalarbejdere indtil voldgiftskendelsens afsigelse.  

 Der foreligger også organisationsansvar, idet den pågældende  

 arbejdsgiverorganisation burde have vejledet DFDS nærmere om, hvorledes man  

 skulle have forholdt sig.
 De indklagede har til støtte for deres standpunkt navnlig anført, at det  

 foreliggende fortolkningsspørgsmål kunne give anledning til rimelig tvivl.  

 Voldgiftsretten har anvendt en udvidende fortolkning, og tvivlsspørgsmålene  

 vedrører blandt andet, om der forelå internt eller eksternt arbejde, om der  

 forelå fremmede trailere, og i det hele taget, om der forelå en  

 problemstilling, der lå uden for de forudsætninger, der var til stede, da  

 terminalaftalen blev indgået.
 Arbejdsretten skal udtale:
Formuleringen af terminalaftalen kunne give anledning til rimelig tvivl  

 om, hvorvidt det pågældende arbejde var omfattet af denne aftale.
Det  

 forhold, at indklagede har fastholdt sin opfattelse, kan derfor ikke give  

 grundlag for at pålægge bod.
Det må dog anses for uheldigt, at filialchefen  

 uden forhandling med tillidsmanden omgjorde terminallederens beslutning,  

 hvorefter arbejdet indtil voldgiftskendelsens afsigelse blev udført af andre  

 end terminalarbejdere.
Heller ikke dette forhold kan i sig selv begrunde  

 nogen bod.
 Efter det foreliggende finder Arbejdsretten derfor ikke fuldt  

 tilstrækkeligt grundlag for at pålægge de indklagede bod, hvorfor de  

 frifindes i så henseende.
 T h i k e n d e s f o r r e t :
De indklagede, Sammenslutningen af Havne- og Købmandsorganisationer (nu  

 Arbejdsgiverforeningen for Handel, Transport og Service) og DFDS A/S,  

 Esbjerg, tilpligtes at overholde gældende overenskomst.
De indklagede  

 frifindes for den af Landsorganisationen i Danmark for  

 Specialarbejderforbundet i Danmark - Transport, nedlagte påstand om bod for  

 overenskomstbrud.
 I sagsomkostninger skal klagerne betale 2.000 kr. til Arbejdsretten.
 (* 1) Henvisninger: Per Jacobsen s.442 (note 111), s.626 (note 95), Knud  

 Illum s.316, K. 89.029 (A 1990, s.47), K. 86.127 (A 1988, s.20).
