 Statstilskud ydes som regel kun til beplantning af ubevoksede arealer, som  

 ikke allerede er fredsskovpligt underkastede.
 For at opnå statstilskud kræves, at vedkommende ejer ved deklaration  

 tinglyst forud for plantegæld pålægger arealet fredsskovspligt, der træder i  

 kraft efterhånden som arealet tilplantes, dog først når et samlet areal på 2  

 1/2 ha er tilplantet.
 1. Regler for tilskud til fredskovsplantager.
a.
Anlæg af plantager må først påbegyndes efter aftale med Det danske  

 Hedeselskab, under hvis vejledning og tilsyn plantningen udføres.
b.
Minimumsgrænsen for fredskovsplantager er 10 ha i samlet stykke, og det  

 kræves endvidere, at figur- og læforholdene er tilfredsstillende.
c.
Tilskuddet ydes af landbrugsministeriet efter indstilling af Det danske  

 Hedeselskab og beregnes som halvdelen af udgiften til kultur og til  

 nødvendige nyanlæg af hegn, veje, brandbælter og grøfter, medens der ikke  

 beregnes tilskud af jordværdien eller af udgifterne til lønninger,  

 tjenestejord, bygninger, redskaber, administration, skatter, afgifter og  

 renter.
 Landbrugsministeriet kan til enhver tid fastsætte maksimumsbeløb pr. ha  

 for den udgift, hvoraf tilskud kan beregnes.
 Tilskud til anlæg af plantager kan ikke forventes, når de pågældende  

 jorders gennemsnitstakst overstiger 5. Landbrugsministeriet kan dog, når  

 særlige grunde taler derfor, meddele dispensation fra denne regel.
d.
Halvdelen af tilskudet tilbageholdes, indtil 5 ha i samlet stykke er  

 tilplantet.
 Derefter tilbageholdes en tiendedel af tilskudet til brug ved  

 mulige istandsættelser, efterbedringer, hegnsætninger og andre arbejder, som  

 Det danske Hedeselskab anser for nødvendige inden plantagen eller dele heraf,  

 dog mindst 10 ha, kan godkendes som færdig anlagt.
e.
Undtagelsesvis kan et allerede beplantet areal optages som  

 fredskovsplantage med statstilskud beregnet på sædvanlig måde, dog således:
at fredskovspligten træder i kraft straks, såfremt 2 1/2 ha eller  

 derover i samlet stykke er tilplantet og i orden, at tilskud til sådanne plantager ikke kan overstige 100 kr. pr.  

 ha, for bevoksning af bjergfyr dog ikke over 50 kr. pr. ha samt at hele tilskudet under hedeselskabets kontrol skal anvendes til  

 udvidelse eller istandsættelse af den ældre plantning og først udbetales,  

 efterhånden som disse arbejder bliver udført.
 2. Regler for tilskud til ikke-fredskovspligtige  

 plantager og småplantninger.
 Til plantager, der på grund af størrelse eller figurforhold ikke kan  

 godkendes som fredskovsplantager, eller som ejeren ikke ønsker pålagte  

 fredskovspligt, kan der gives tilskud til planteindkøb efter de til enhver  

 tid gældende regler for tilskud til læ-, hegns- og småplantninger.
 Tilskudet udbetales gennem plantningsforeningerne eller ved henvendelse  

 til hedeselskabets skovridere.
 3. Fremgangsmåden ved ansøgning om statstilskud til  

 fredskovsplantager.
 Det danske Hedeselskab yder gratis vejledning til alle, som ønsker at  

 anlægge plantager, fører på statens vegne tilsyn og kontrol med de plantager,  

 som modtager statstilskud, og udfærdiger de årlige indstillinger til  

 landbrugsministeriet med hensyn til disse tilskud.
 Enhver, der ønsker at opnå statstilskud til plantning, må derfor henvende  

 sig til en af hedeselskabets skovridere eller til selskabets hovedkontor.  

 Arealet vil da snarest muligt blive besigtiget og aftale truffet med ejeren  

 om plantagens grænser, plantningsplan, deklarationens udstedelse m.m.
Ansøgninger om statstilskud, der stiles til landbrugsministeriet, vil være  

 at bilægge de originale regnskabsbilag for afholdte udgifter, hvortil tilskud  

 søges.
Hvor bilag ikke kan fremskaffes, må ansøgningen ledsages af en kort  

 redegørelse fra hedeselskabets skovrider med hensyn til de pågældende  

 udgiftsbeløb.
 Ved at underskrive deklarationen, hvortil der vil være at benytte særlige  

 af landbrugsministeriet approberede blanketter, der fås ved henvendelse til  

 hedeselskabet, påtager ejeren sig forskellige forpligtelser i  

 overensstemmelse med omstående formular til fredskovsdeklaration.
 Nærværende regler træder fra dags dato i stedet for de af  

 landbrugsministeriet under 27. maj 1937 approberede regler, der samtidig  

 ophæves.
 Landbrugsministeriet, den 4. november  

 1948.
Kr.
Bording.
/P.
Skibsted fm.
