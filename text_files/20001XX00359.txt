Skriftlig fremsættelse (28. marts  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ophævelse af lov om  

 landvæsensretter og om ændring af forskellige love som  

 følge af nedlæggelsen af landvæsensretterne.  

 (Overførsel af landvæsensretternes sager til andre  

 myndigheder).
(Lovforslag nr.
L 207).
 Formålet med lovforslaget er at nedlægge  

 landvæsensretterne og overføre deres sager til andre  

 myndigheder.
Landvæsensretterne behandler forskellige sager om  

 bidragsfordeling og erstatning mv. efter vandløbsloven,  

 vandforsyningsloven og en række andre love.
Landvæsensretterne  

 behandler endvidere klager over hegnssynenes afgørelser.
 Landvæsensretterne behandler et beskedent antal  

 sager, og der skønnes ikke længere at være behov for at  

 opretholde særlige myndigheder til behandling af landvæsenssager.  

 Endvidere står det administrative arbejde, der er forbundet med at  

 udpege formænd og medlemmer af landvæsensretterne, ikke i  

 rimeligt forhold til det begrænsede antal sager, der behandles af  

 landvæsensretterne.
Hver af landets 82 retskredse udgør en  

 landvæsensnævnskreds, og for hver kreds udnævnes en formand  

 samt 2 nævnsmænd for hver kommune i kredsen.  

 Landvæsensnævnene har ikke længere nogen opgaver.
Landet er  

 inddelt i 32 landvæsenskommissionsområder, og for hvert  

 område udnævnes en formand og et nærmere fastsat antal  

 landvæsenskommissærer.
I perioden 1997-1999 blev der i hele  

 landet behandlet i gennemsnit ca. 160 sager årligt ved  

 landvæsenskommissionerne, hvoraf ca. 80 % var hegnssager.
Der er 6  

 overlandvæsenskommissionsområder, og for hvert område  

 udnævnes en fast formand.
I perioden 1997-1999 blev der i hele landet  

 behandlet i gennemsnit 7 sager årligt ved  

 overlandvæsenskommissionerne.
 Forslaget vil medføre, at sager om bidragsfordeling  

 efter vandløbslovgivningen, sager om erstatning efter  

 vandløbsloven og vandforsyningsloven samt sager om  

 ekspropriationserstatning og lignende erstatningskrav mod det offentlige  

 overføres til taksationsmyndighederne efter vejloven.  

 Taksationsmyndighedernes afgørelser vil kunne indbringes for  

 domstolene til prøvelse efter grundlovens § 63.
 Forslaget indebærer endvidere, at sager om  

 erstatning efter fiskeriloven og lov om private vejrettigheder samt sager om  

 prøvelse af hegnssynenes afgørelser henlægges til de  

 almindelige domstole.
 Lovforslaget er udtryk for en betydelig forenkling og vil  

 medføre en administrativ lettelse navnlig for kommunerne og  

 amtskommunerne, der beskikker formand og medlemmer i  

 landvæsensnævnene og afgiver indstilling om beskikkelse af  

 formand og medlemmer i landvæsenskommissionerne.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
