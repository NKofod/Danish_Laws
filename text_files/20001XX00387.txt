Skriftlig fremsættelse (19. april  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 afgift af affald og råstoffer. (Generel afgiftsfritagelse ved  

 forbrænding og midlertidig afgiftsfritagelse ved deponering i  

 forbindelse med forebyggelsen af BSE).
(Lovforslag nr.
L 224).
Regeringen foreslår, at alt kød- og benmel og  

 fedt - som er et resultat af oparbejdningen af animalsk affald i forbindelse  

 med bekæmpelsen af BSE i Danmark, og som enten permanent eller  

 midlertidigt ikke kan anvendes eller bortskaffes på anden vis - bliver  

 fritaget for afgift efter affaldsafgiftsloven, når materialet efter  

 godkendt forarbejdning forbrændes.
Det foreslås også, at  

 slagge og aske, som stammer fra forbrænding af kød- og benmel,  

 midlertidigt i 2 år fritages for affaldsafgiften ved deponering,  

 når kød- og benmelet er brændt separat.
Grunden til at forslaget fremsættes så sent i  

 samlingen er, at reglerne og teknikken bag bortskaffelsen af andet  

 kød- og benmel og fedt end det, der henføres til specificeret  

 risikomateriale, først nu er på plads.
Det er endvidere  

 Skatteministeriets vurdering, at det er nødvendigt, at lovforslaget  

 behandles færdigt i indeværende samling, således at  

 forbrændingen af materialet kan ske hurtigst muligt, da der allerede nu  

 er store lagre af materialet.
Der blev i foråret 2000 indført nye  

 slagteteknikker for drøvtyggere, som sikrer, at kød ikke  

 indeholder dele, hvor det sygdomsfremkaldende prion kan forekomme.
Dette  

 bortskær betegnes som specificeret risikomateriale (SRM). SRM udbygges  

 til at omfatte rygsøjlen fra 1. april 2001. Forbrænding af  

 forarbejdet SRM er allerede i dag fritaget for affaldsafgiften.
EU medlemslandenes landbrugsministre besluttede den 4.  

 december 2000 i Rådet for Den Europæiske Union, at indføre  

 6 måneders forbud fra den 1. januar 2001 mod anvendelse af kød-  

 og benmel fra alle dyr (lavrisikoprodukter) i foderet til dyr, der anvendes  

 til fødevareproduktion.
Det vides ikke på nuværende  

 tidspunkt, hvorvidt forbudet opretholdes eller i hvilket omfang.
Det er fra  

 1. marts 2001 kun tilladt at bruge fedt fra selvdøde dyr til teknisk  

 brug eller forbrænding, men den eneste praktiske løsning  

 på bortskaffelsen af denne type fedt er afbrænding.
Dette lovforslag fritager forbrænding af kød-  

 og benmel og fedt for affaldsafgiften, så længe at kød- og  

 benmelet og fedtet ikke må anvendes i foderet til dyr, der anvendes i  

 fødevareproduktionen.
Der findes i dag ikke genanvendelsesmetoder for  

 genanvendelse af aske/slagge fra forbrændingen af kød- og  

 benmel, men metoderne forventes at være udviklet i løbet af 2  

 år.
Det foreslås derfor, at deponering af aske/slagge fritages  

 for afgift ved deponering i indtil 2 år.
 Det foreslås, at loven træder i kraft dagen  

 efter offentliggørelsen i Lovtidende.
Lovændringen vil ikke medføre noget  

 provenutab i forhold til affaldsafgiften, da kød- og benmelet og  

 fedtet ikke tidligere er blevet brændt.
En ikke-afgiftsfritagelse ville  

 således alene medføre et ikke-kalkuleret merprovenu.  

 Lovændringen kan medføre et provenutab, hvis forbrændingen  

 af kød- og benmel fortrænger afgiftspligtige  

 brændsler.
