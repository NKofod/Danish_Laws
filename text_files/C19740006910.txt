(Til kommunalbestyrelser, amtsråd,  

 hovedstadsrådet og formænd for landvæsenskommissioner og  

 overlandvæsenskommissioner) I.
Indledning.
I medfør af § 27 i miljøbeskyttelsesloven (lov nr. 372 af 13. juni 1973)  

 skal udgifterne til etablering, drift og vedligeholdelse af fælles  

 spildevandsanlæg fremtidig afholdes og fordeles efter regler fastsat af  

 kommunalbestyrelsen.
Ved fælles spildevandsanlæg forstås offentlige samt  

 private anlæg med mere end en interessent.
 De nye betalingsregler i denne bestemmelse og i lovens § 28, om  

 ministerens adgang til at fastsætte regler om fordeling af udgifterne ved  

 etablering og drift af rensningsanlæg, må ses på baggrund af den nuværende  

 ordning på området, jfr. nedenfor under afsnit II.
II.
Den nuværende ordning.
Ved vandløbslovens ændring i 1969 indføjedes en ny § 74 b, ifølge hvilken  

 der åbnedes mulighed for, at der i de enkelte kommuner kunne tilvejebringes  

 et ensartet grundlag for fordelingen af udgifter til etablering af offentlige  

 spildevandsanlæg.
Baggrunden for denne nye bestemmelse var en erkendelse af,  

 at man måtte søge at arbejde sig bort fra den hidtidige tilstand på dette  

 område, hvorefter betalingsordninger vedrørende fælles spildevandsanlæg inden  

 for den enkelte kommunes område ofte varierede meget betydeligt og dermed  

 hindrede en hensigtsmæssig og smidig administration.
 I henhold til den nævnte bestemmelse i vandløbslovens § 74 b, afholdes  

 udgifterne til:
- anlæggets fællesledninger - afskærende ledninger - rensningsanlæg, samt - andre dele af det fælles anlæg efter regler fastsat i en af kommunalbestyrelsen oprettet vedtægt, der  

 skal godkendes af landvæsensretten.
 I henhold til samme paragrafs stk. 6 bemyndiges landbrugsministeriet til  

 at udfærdige standardvedtægter for udgifternes fordeling.
I medfør af denne bestemmelse udstedte landbrugsministeriet et cirkulære,  

 nr. 66 af 6. april 1971 om kommunale betalingsvedtægter for spildevandsanlæg  

 efter vandløbslovens § 74 b.
Som bilag til dette cirkulære, der ligeledes er  

 optaget som bilag til nærværende cirkulæreskrivelse, fulgte en af  

 landbrugsministeriet efter forhandling med de kommunale organisationer  

 udarbejdet vejledende standardvedtægt omfattende såvel etablerings- som  

 drifts- og vedligeholdelsesudgifter vedrørende offentlige, fælles  

 spildevandsanlæg.
I henhold til standardvedtægten skulle de årlige udgifter  

 til nye anlæg og disses vedligeholdelse og drift tilvejebringes ved:
- tilslutningsbidrag, - vejbidrag, - kommunale bidrag, og eventuelt - vandafledningsafgift, herunder særbidrag for særligt forurenende  

 virksomheder.
Tilslutningsbidraget beregnedes efter vedtægten på grundlag af de enkelte  

 ejendommes nettoareal multipliceret med den for området i bygningsvedtægt  

 eller lignende fastsatte udnyttelsesgrad.
Vandafledningsafgiften forudsattes  

 beregnet efter måler, eller hvor en sådan ikke findes i beboelsesejendomme  

 efter et skønnet normalforbrug.
Det understregedes samtidig, at  

 vandafledningsafgiften ikke forudsættes at finde anvendelse i kommuner, hvor  

 hele anlægsudgiften dækkes af tilslutningsbidrag eller på anden måde, og  

 driftsudgiften afholdes af kommunen.
 Som det vil være bekendt, trådte lov nr. 147 af 9. april 1969 om ændring  

 af vandløbsloven - og dermed § 74 b - i kraft den 1. april 1970. Som forudsat  

 har en række kommuner siden dette tidspunkt benyttet sig af den herved  

 tilvejebragte mulighed for med landvæsensrettens godkendelse at gennemføre  

 ensartede betalingsordninger for etablering og drift af offentlige, fælles  

 spildevandsanlæg inden for hele kommunens område eller dele heraf i  

 overensstemmelse med principperne i landbrugsministeriets ovennævnte  

 cirkulære af 6. april 1971 og den hertil knyttede, vejledende  

 standardvedtægt.
 I Københavns kommune - hvor gældende regler og praksis er taget op til  

 revision på baggrund af miljøbeskyttelseslovens § 27 og som følge af, at  

 Københavns kommune indtil miljøbeskyttelseslovens ikrafttræden ikke har været  

 omfattet af vandløbsloven og dermed ej heller af ovennævnte § 74 b i denne  

 lov - gælder for øjeblikket følgende ordning:
Udgiftsfordelingen afgøres i henhold til lov nr. 123 af 28. april 1906 af  

 vandafledningskommissionen, hvis afgørelse kan ankes til en overkommission.  

 Af lovens fordelingsregler skal særligt fremhæves, at det er pålagt  

 kommissionen at fastsætte bidragene under hensyn til den nytte, fordel og  

 værdistigning, anlægget må antages at ville medføre for de pågældende  

 ejendomme.
Kommissionen pålægger endvidere kommunen bidrag til anlæg, der  

 efter kommissionens skøn er af mere almen interesse, men kommissionen  

 bestemmer i øvrigt frit, hvilke principper der skal lægges til grund ved  

 bidragenes fastsættelse.
Efter praksis er udgifterne til kloak- og rensningsanlæg  

 (bundfældningsanlæg) i København fordelt som tilslutningsbidrag, beregnet  

 dels efter arealstørrelse dels efter ejendomsskyldværdi.
Kommunen har ydet  

 tilskud, udregnet som bidraget for offentlige veje.
Kommunen har herudover  

 betalt udgifterne til udførelse af forsøgsrensningsanlæg og udløbsledninger  

 for den endelige afledning samt bidrag til biologiske rensningsanlæg i visse  

 nabokommuner.
 Siden 1967 opkræves - til afløsning af en ældre ordning - en afgift af  

 vandforbruget.
 Udgifterne til drift og vedligeholdelse af ledningsanlæg, pumpestationer  

 og rensningsanlæg betales i henhold til § 5 i loven af 28. april 1906 af  

 kommunen.
Efter det for ministeriet foreliggende vil situationen ved  

 miljøbeskyttelseslovens ikrafttrædelse pr. 1. oktober 1974 være den, at ca.  

 75 pct. af landets kommuner enten har fået godkendt en betalingsvedtægt eller  

 har en sådan til behandling hos landvæsensretten.
Med forskellige  

 modifikationer følger vedtægterne i disse kommuner principperne i  

 landbrugsministeriets vejledende standardvedtægt.
For Københavns vedkommende  

 synes de gældende betalingsregler ikke at afvige væsentligt herfra.
Det er på denne baggrund ministeriets opfattelse, at man således i  

 størstedelen af landet har opnået en tilfredsstillende, rationel  

 betalingsordning for fælles spildevandsanlæg, selvom de enkelte vedtægter som  

 nævnt udviser visse forskelle.
Denne vurdering har været afgørende for  

 miljøministeriets foreløbige stilling til spørgsmålet om den fremtidige  

 administration af bestemmelserne i lovens §§ 27 og 28, jfr. nedenfor under  

 afsnit III.
III.
Den fremtidige ordning.
Når miljøbeskyttelsesloven træder i kraft, er det i princippet, som anført  

 under afsnit I, overladt til kommunerne uden forelæggelse for anden myndighed  

 at fastsætte de fremtidige betalingsordninger for fælles spildevandsanlæg,  

 herunder fastlæggelse af opkrævningstidspunktet og afgørelse af om  

 spildevandsanlæg har »almen offentlig interesse«, jfr. lovens § 27  

 stk. 1-3. Det er dog samtidig i § 27, stk. 4 bestemt, at kommunalbestyrelsens  

 afgørelser efter § 27, stk. 1-3 kan indbringes for ministeren for  

 forureningsbekæmpelse - nu miljøministeren - for så vidt angår spørgsmål om  

 fordeling af udgifter ved etablering og drift af rensningsanlæg.
Den nævnte  

 klageadgang omfatter såvel generelle afgørelser af denne karakter, d.v.s.  

 afgørelser vedrørende udforming af nye eller ændring af hidtidige  

 betalingsregler, som konkrete afgørelser vedrørende fortolkningen og  

 anvendelsen af hidtidige eller nye regler af denne art.
 Der er endvidere i lovens § 28 hjemmel for ministeren til at fastsætte  

 bindende regler for de principper, hvorefter kommunerne skal kunne fordele  

 udgifterne til såvel etablering som drift af fælles rensningsanlæg.  

 Baggrunden herfor er, som det fremgår af bemærkningerne til lovforslaget, at  

 der under forhandlingerne forud for forslagets fremsættelse i folketinget i  

 januar 1973 fra erhververnes side blev fremsat ønske om et sådant supplement  

 til klageadgangen i lovens § 27, stk.4.
 Blandt de principper, som ministeren i medfør af lovens § 28 herefter vil  

 kunne pålægge kommunalbestyrelserne at lægge til grund ved udarbejdelsen og  

 administreringen af fremtidige betalingsordninger for fælles rensningsanlæg,  

 fremhæves i bemærkningerne til denne bestemmelse især følgende:
- vandforbruget (med korrektion for forbrug i produktionen), - spildevandets forureningsgrad, samt - omkostningsprincippet.
Efter ministeriets opfattelse synes de betalingsvedtægter, der er godkent  

 eller som efter den 1. oktober 1974 kan forventes godkendt af en  

 landvæsenskommission i henhold til vandløbslovens § 74 b, i det store og hele  

 at være i overensstemmelse med de ovenfor anførte principper.
Da sådanne  

 vedtægter som nævnt inden længe skønnes at kunne være tilvejebragt i ca. 75  

 pct. af landets kommuner og da de eksisterende betalingsordninger i de  

 resterende 25 pct. af kommunerne ej heller skønnes at afvige væsentligt fra  

 de nævnte principper, er det ministeriets opfattelse, at der ikke på  

 indeværende tidspunkt synes at være behov for udarbejdelse af bindende regler  

 for udgiftsfordelingen til fælles rensningsanlæg i medfør af lovens § 28.
 Der er mellem ministeriet og de kommunale organisationer samt  

 erhvervsorganisationerne enighed om at opfordre de kommunalbestyrelser, som  

 efter den 1. oktober 1974 måtte ønske at foretage ændringer i hidtidige  

 betalingsordninger for fælles spildevandsanlæg - herunder i  

 betalingsvedtægter godkendt af en landvæsensret i medfør af vandløbslovens §  

 74 b, til så vidt muligt at udforme sådanne ændringer i overensstemmelse med  

 principperne i landbrugsministeriets ovennævnte cirkulære af 6. april 1971  

 med tilhørende standardvedtægt.
Specielt for så vidt angår de kommuner, der pr. 1. oktober 1974 ikke med  

 landvæsensrettens godkendelse har sikret sig en betalingsvedtægt efter  

 vandløbslovens § 74 b, og ej heller inden dette tidspunkt har indbragt  

 forslag til en sådan vedtægt for landvæsensretten - i Københavns kommune for  

 vandafledningskommissionen - skal man henstille, at det optages til  

 overvejelse i medfør af miljøbeskyttelseslovens § 27 at gennemføre ensartede  

 betalingsregler.
Disse bør i princippet omfatte hele den pågældende kommune -  

 i hvert fald for så vidt angår afholdelse og fordeling af udgifter til nye  

 rensningsanlæg og udvidelser af bestående anlæg.
Sådanne betalingsregler henstilles som nævnt udarbejdet efter de  

 principper, som er indeholdt i landbrugsministeriets ovennævnte cikulære af  

 6. april 1971. Det bør dog efter ministeriets opfattelse ved anvendelsen af  

 hovedprincipperne i det nævnte cirkulære tilstræbes, at engangsbidraget til etablering (tidligere kaldet tilslutningsbidraget)  

 alene betragtes som etableringsbidrag, hvorved det åbnes mulighed for, at  

 kommunen kan udskrive et tillægsetableringsbidrag, når der måtte være behov  

 for investeringer til forbedringer af kommunens spildevandsanlæg, at der åbnes mulighed for, at særligt vandforbrugende og forurenende  

 virksomheder kan pålignes såvel særanlægsbidrag som særdriftsbidrag, at de nævnte særbidrag søges udregnet på grundlag af en formel der  

 indeholder komponenterne: vandmængde og iltforbrug (kemisk eller biokemisk),  

 samt at sådanne betalingsregler - i tilfælde af uenighed mellem interessenterne  

 - også søges lagt til grund ved fordelingen af udgifter ved etablering af  

 private, fælles spildevandsanlæg.
 Opmærksomheden henledes i øvrigt på bestemmelserne i lovens § 27, stk. 3,  

 hvorefter adgangen til at opkræve bidrag allerede fra tidspunktet for  

 godkendelsen af en spildevandsplan eller delplan, jfr. lovens § 21, stk. 3,  

 alene gælder arealer, der i henhold til bygge- og planlægningslovgivningen  

 kan udstykkes og bebygges.
 Ministeriet henstiller endvidere, at kommunerne i forbindelse med  

 udarbejdelsen af nye spildevandsbetalingsregler efter miljølovens § 27 følger  

 de regler om offentlig fremlæggelse og frister for indsigelser m.v., der er  

 indeholdt i miljøministeriets bekendtgørelse nr. 174 af 29. marts 1974 om  

 behandling af sager om tilførsel af spildevand til vandløb, søer eller havet  

 m.v.
 Det bemærkes, at i det omfang sådanne nye betalingsregler vedrører  

 rensningsanlæg, vil kommunalbestyrelsens afgørelser i medfør af  

 miljøbeskyttelseslovens § 27, stk. 4 kunne indankes for miljøministeren både  

 for så vidt angår de heri indeholdte betalingsprincipper som for så vidt  

 angår den konkrete anvendelse heraf.
I øvrigt vil retstilstanden efter den 1. oktober 1974 være den, at i de  

 kommuner, hvor landvæsensretten har godkendt en betalingsvedtægt efter  

 vandløbslovens § 74 b, gælder denne vedtægts udgiftsfordelingsregler fortsat,  

 indtil kommunalbestyrelsen måtte beslutte at foretage ændringer heri i medfør  

 af miljøbeskyttelseslovens § 27. Efter den 1. oktober 1974 vil  

 kommunalbestyrelsen endvidere være kompetent til at afgøre tvivlsspørgsmål om  

 fortolkningen af en § 74 b-vedtægt, uanset at kompetencen hertil efter  

 vedtægten er tillagt landvæsensretten.
Tilsvarende gælder i de situationer,  

 hvor betalingsordningerne både for så vidt angår offentlige som private  

 fælles spildevandsanlæg er baseret på bestemmelser i den pågældende  

 landvæsensretskendelse (vandafledningskommissionskendelse). I begge de nævnte  

 situationer vil kommunalbestyrelsens afgørelse dog i medfør af lovens § 27,  

 stk. 4 kunne påklages til miljøministeren for så vidt angår spørgsmålet om  

 fordeling af udgifter til etablering og drift af rensningsanlæg.
Undtaget  

 herfra er alene tilfælde, hvor betalingsspørgsmålet beror på afgørelse i en  

 verserende landvæsensretssag (vandafledningskommissionssag), jfr.  

 miljøbeskyttelseslovens §§ 92 og 93. Eksempelvis må eventuelle  

 tvivlsspørgsmål vedrørende betalingsordninger i de kommuner, der har en § 74  

 b-vedtægt til behandling ved en landvæsensret pr. 1. oktober 1974, afgøres af  

 vedkommende landvæsensret, indtil denne i en endelig kendelse har godkendt en  

 betalingsvedtægt for kommunen.
Ankes en sådan kendelse rettidigt til  

 overlandvæsenskommissionen, vil afgørelser af disse spørgsmål, indtil  

 overlandvæsenskommissionen har afsagt sin kendelse, også bero hos  

 landvæsenskommissionen.
Det tilføjes, at ministeriet efter aftale med de kommunale organisationer  

 og erhvervsorganisationerne nøje vil følge udviklingen på dette område med  

 henblik på den endelige afgørelse af spørgsmålet om behovet for udstedelse af  

 bindende regler for fordeling af udgifter til etablering og drift af  

 offentlige såvel som private, fælles rensningsanlæg.
Man skal derfor udbede  

 sig indberetning fra samtlige kommunalbestyrelser pr. 1. juli 1975 om, i  

 hvilket omfang der til den tid i de respektive kommuner i medfør af lovens §  

 27 er gennemført ændringer i de hidtidige regler for fordelingen af sådanne  

 udgifter i kommunerne.
Der vil herefter blive optaget forhandlinger med  

 erhvervsorganisationerne og de kommunale organisationer med henblik på en  

 vurdering af behovet for eventuel udarbejdelse af bindende regler for  

 fordeling af udgifter til fælles rensningsanlæg i medfør af lovens § 28 samt  

 i bekræftende fald med henblik på det nærmere indhold af sådanne regler.
 Miljøministeriet, den 29. marts 1974.
 Holger Hansen.
 / Niels Borre.
 Bilag.
 Landbrugsministeriets cirkulære nr. 66 af 6. april 1971 om kommunale  

 betalingsvedtægter for spildevandsanlæg efter vandløbslovens § 74 b.
