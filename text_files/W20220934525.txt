Pressenævnets kendelse i sag nr. 2022-80-0836 Afvisning af klage over Forskerforum.dk på grund af fristoverskridelse Et parti klagede over en artikel bragt på Forskerforum.dk.
Klagen var indbragt for Pressenævnet efter udløbet af 12-ugers klagefristen.
Klagen blev derfor afvist uden nærmere behandling.
 [Partilederen] har på vegne af [Klager] klaget til Pressenævnet over artiklen Trusler får forskere til at tie, som blev bragt den 11. marts 2021 på Forskerforum.dk, idet de mener, at god presseskik er tilsidesat.
 Klagen er modtaget i Pressenævnet den 25. marts 2022.
Sagsfremstilling Den påklagede artikel indeholder omtale af, at en række forskere modtager hadbeskeder og trusler.
Det fremgår blandt andet af artiklen:
[. . . ] [Professoren], professor i formel filosofi ved [Universitetet] og grundlægger og leder af [Forskningscenteret], fortæller, at det sker, at han selv modtager trusler.
For nylig henvendte en fra [Klager] sig til ham flere gange og skrev bl.a.: Vi ved, hvor du bor, men han har også prøvet det, der var langt værre.
[. . . ] [Klager] har til støtte for klagen anført, at der er tale om en grov beskyldning mod [Klager], som mediet åbenlyst ikke har efterprøvet.
Idet påstanden er uden faktuel baggrund, har mediet således bragt urigtige oplysninger.
 [Klager] har endvidere anført, at oplysningen i særlig grad er krænkende og agtelsesforringende for [Klager], hvorfor mediet skulle have indhentet partiets udtalelse forinden offentliggørelsen.
 Pressenævnets formand, Jens Kruse Mikkelsen, udtaler:
 Klagen vedrører en artikel, som blev bragt af Forskerforum.dk den 11. marts 2021.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen 12 uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarslovens § 34, stk. 2. Der er efter medieansvarsloven ikke hjemmel til at dispensere fra klagefristen.
 [Klager] har først klaget til Pressenævnet den 25. marts 2022, og klagen er således indgivet efter 12-ugers klagefristens udløb.
 Klagen afvises herefter som for sen, jf. medieansvarslovens § 43, stk. 3.
