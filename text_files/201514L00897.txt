Betænkning afgivet af Grønlandsudvalget den 26. maj 2016 Betænkning over Forslag til lov om ændring af lov om arbejdsskadesikring i Grønland (Konsekvensændringer som følge af overførsel af Arbejdsskadestyrelsens opgaver til den selvejende institution Arbejdsmarkedets Erhvervssikring og nedlæggelse af Arbejdsmarkedets Erhvervssygdomssikring) [af beskæftigelsesministeren (Jørn Neergaard Larsen)]:
1. Ændringsforslag Beskæftigelsesministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 30. marts 2016 og var til 1. behandling den 28. april 2016. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 30. marts 2016 sendte beskæftigelsesministeren de indkomne høringssvar og et notat herom til udvalget.
3. Indstilling Udvalget indstiller lovforslaget til vedtagelse med de stillede ændringsforslag.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af udvalget:
 1) Nr. 13 affattes således:
»13. I § 32, stk. 3, 2. pkt., og § 33, stk. 2, 2. pkt., ændres »Arbejdsmarkedets Erhvervssygdomssikring« til: »Arbejdsmarkedets Erhvervssikring af bidrag, jf. § 55 i lov om arbejdsskadesikring,«.« [Præcisering af ændring] 2) Efter nr. 32 indsættes som nyt nummer:
»01. I § 62, stk. 4, ændres »4.-6. pkt.« til: »4. og 5. pkt.«« [Konsekvensrettelse] 3) Efter nr. 42 indsættes som nyt nummer:
 »02. Efter § 73 indsættes:
»§ 73 a.
Tjenestemænd og medarbejdere, som er ansat i henhold til kollektiv overenskomst eller efter bestemmelser om løn- og arbejdsforhold, der er fastsat eller godkendt af en offentlig myndighed, eller individuel aftale, som er ansat eller har tjenestested i Center for Arbejdsskader i Grønland, og som udelukkende eller hovedsagelig er beskæftiget med varetagelse af de opgaver, som overdrages til Arbejdsmarkedets Erhvervssikring, bevarer fra tidspunktet for overdragelsen af opgaverne til Arbejdsmarkedets Erhvervssikring deres ansættelse i staten på vilkår, der svarer til de hidtidige vilkår, og er forpligtet til at gøre tjeneste i Arbejdsmarkedets Tillægspension.
Stk. 2. Arbejdsmarkedets Tillægspension dækker fra tidspunktet for overdragelsen af opgaverne alle Beskæftigelsesministeriets udgifter til varetagelsen af opgaven som ansættelsesmyndighed for medarbejdere omfattet af stk. 1.«« [Ansættelsesforhold for de ansatte i Grønland] Bemærkninger Til nr. 1 Det foreslås at præcisere ændringen af § 32, stk. 3, 2. pkt., og § 33, stk. 2, 2. pkt.
Præciseringen indebærer ingen indholdsmæssige ændringer.
Til nr. 2 Henvisningen i lovens § 62, stk. 4, konsekvensændres som følge af forslaget i § 1, nr. 24.
Til nr. 3 Det foreslås, at de medarbejdere i Center for Arbejdsskader i Grønland, herunder tjenestemænd, der udelukkende eller hovedsagelig er beskæftiget med opgaver, der overdrages fra Arbejdsskadestyrelsen til Arbejdsmarkedets Erhvervssikring, bevarer deres ansættelse i staten på vilkår, der svarer til de hidtidige vilkår, og vil være forpligtet til at gøre tjeneste i Arbejdsmarkedets Tillægspension ved udlån fra staten fra tidspunktet for overdragelsen.
 Efter forslaget vil Beskæftigelsesministeriet fortsat have det personalemæssige ansvar for nuværende og kommende medarbejdere, der er beskæftiget i Grønland med varetagelse af de opgaver, der overdrages til Arbejdsmarkedets Erhvervssikring.
 Forslaget skal ses på baggrund af lov nr. 394 af 2. maj 2016, hvorefter Arbejdsskadestyrelsens opgaver overdrages til den selvejende institution Arbejdsmarkedets Erhvervssikring, og styrelsens medarbejdere overtages af Arbejdsmarkedets Tillægspension.
 Da medarbejderne efter forslaget forbliver statsligt ansatte, sikres det, at de bevarer de særlige rettigheder vedrørende adgangen til at blive anvist og bebo en bolig, der følger af at være statsansat i Grønland.
Det foreslås, at tjenestemænd, der er omfattet af bestemmelsen, ikke får krav på rådighedsløn eller pension som følge af udlån fra staten, idet der ved udlånet ikke sker et arbejdsgiverskifte.
Tjenestemandslovens øvrige betingelser finder i øvrigt anvendelse.
Udlånet medfører, at den almindelige daglige og faglige ledelse overdrages til Arbejdsmarkedets Tillægspension.
Der indgås en aftale mellem Beskæftigelsesministeriet og Arbejdsmarkedets Tillægspension om udlånet af medarbejdere, herunder hvilke beføjelser henholdsvis Arbejdsmarkedets Tillægspension og Beskæftigelsesministeriet har over for de pågældende medarbejdere.
 Det foreslås i stk. 2, at Arbejdsmarkedets Tillægspension fra tidspunktet for overdragelse af opgaverne dækker alle Beskæftigelsesministeriets omkostninger, der vedrører medarbejdere i Grønland, der udlånes til at gøre tjeneste i Arbejdsmarkedets Tillægspension med henblik på at løse opgaver, der overdrages til Arbejdsmarkedets Erhvervssikring.
 Arbejdsmarkedets Tillægspensions forpligtelse til at dække Beskæftigelsesministeriets udgifter omfatter alle de udgifter, der følger af, at Beskæftigelsesministeriet fortsat er arbejdsgiver for de udlånte medarbejdere, herunder også indbetaling af pensionsbidrag m.v.
 Samtlige Arbejdsmarkedets Tillægspensions udgifter til lån af medarbejdere i Grønland indgår i Arbejdsmarkedets Erhvervssikrings betaling til Arbejdsmarkedets Tillægspension for administration.
Søren Espersen (DF) Martin Henriksen (DF) Kristian Thulesen Dahl (DF) Jeppe Jakobsen (DF) Peter Skaarup (DF) Henrik Brodersen (DF) Marcus Knuth (V) fmd.
Torsten Schack Pedersen (V) Jakob Engel-Schmidt (V) Carl Holst (V) Peter Juel Jensen (V) Jacob Jensen (V) Villum Christensen (LA) Carsten Bach (LA) Rasmus Jarlov (KF) Kasper Roug (S) Flemming Møller Mortensen (S) Jan Johansen (S) Karin Gaardsted (S) Troels Ravn (S) Mogens Jensen (S) Peter Hummelgaard Thomsen (S) Christian Juhl (EL) Finn Sørensen (EL) Roger Matthisen (ALT) Martin Lidegaard (RV) Karsten Hønge (SF) Aaja Chemnitz Larsen (IA) Aleqa Hammond (SIU) nfmd.
 Tjóðveldi og Javnaðarflokkurin havde ikke medlemmer i udvalget.
