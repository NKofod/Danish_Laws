Nr BSF 71 Forslag til folketingsbeslutning om en samlet indsats for bedre  

 integration af flygtninge og indvandrere Fremsat af Helge Adam Møller (KF) Bendt Bendtsen (KF) Frank Dahlgaard (KF)  

 Karen Højte Jensen (KF) Brian Mikkelsen (KF) Gitte Seeberg (KF) John Vinther  

 (KF) Birthe Rønn Hornbech (V) Inge Dahl-Sørensen (V) Bertel Haarder (V)  

 Erling Oxdam (V) Ulla Tørnæs (V) den 19. november 1997 Folketinget opfordrer regeringen til inden den 1. februar 1998 at  

 fremsætte de fornødne lovforslag og foretage de fornødne ændringer i  

 bekendtgørelser, cirkulærer og andre administrative forskrifter, således at  

 integrationen af flygtninge og indvandrere sker i overensstemmelse med  

 følgende principper og retningslinjer:
1. Styrkelse af danskkundskaber - Danskundervisning inden skolestart - Højst 25 pct. fremmedsprogede elever i skoleklasserne - Afskaffelse af gratis modersmålsundervisning - Forældrebetalt ekstraundervisning, hvis børn udebliver fra  

 undervisningen - Bedre samarbejde mellem daginstitution, skole og hjem - Danskundervisning som betingelse for bistandshjælp 2. Fra passiv forsørgelse til en plads på arbejdsmarkedet - Hjælp til at få fritidsjob - Forstærket indsats for at skaffe lære- og praktikpladser - Tidligere aktivering - Kvalificerende aktivering 3. Øget kriminalpræventiv indsats og nye sanktionsmuligheder - Mandsopdækning af unge kriminelle - Samarbejde mellem politi, socialforvaltning og forældre - En særlig samfundstjeneste for unge kriminelle mellem 12 og 17 år - Ungdomskontrakter - Forsøg med weekend-fængsel for unge 15-17-årige - Fængselsbesøg - Flere sikrede pladser i lukkede institutioner - Skærpet kurs mod kriminelle udlændinge 4. Bekæmpelse af ghettodannelser - Fordeling i boligområderne - Mulighed for begrænsning af antallet af udlændinge i den enkelte kommune Bemærkninger til forslaget Almindelige bemærkninger Når der i beslutningsforslaget nævnes indvandrere, menes udenlandske  

 statsborgere, der får lov til at opholde sig varigt i Danmark.
I debatten  

 bliver ordet indvandrere oftest brugt om personer fra andre lande end Norden,  

 EU og Nordamerika.
Man taler da om indvandrere fra 3. lande, som ikke kommer  

 som flygtninge.
Denne gruppe omfatter først og fremmest de indvandrere, der  

 kom hertil i slutningen af 60'erne og starten af 70'erne fra Tyrkiet, det  

 tidligere Jugoslavien, Pakistan og Marokko samt deres pårørende og  

 efterkommere.
Forslagsstillerne understreger, at integrationsindsatsen først og fremmest  

 er den enkelte flygtnings/indvandrers ansvar.
Men det danske samfund har også  

 forsømt at stille krav til disse personer.
Den hidtidige integration af flygtninge og indvandrere har ikke været god  

 nok.
Alt for mange er blevet gjort til klienter i det danske sociale system  

 og henvist til passiv forsørgelse.
Samtidig har der været en række sammenstød  

 mellem 2. eller 3. generationsindvandrere og politi og mellem indvandrere og  

 danskere indbyrdes.
 Desværre har alt for mange kommuner også forsømt at benytte det bestående  

 regelsæt til at stille krav til kommunernes flygtninge og indvandrere.
Forslagsstillerne finder, at der i langt større omfang end hidtil skal  

 være krav og konsekvens i den måde, vi integrerer flygtninge og indvandrere  

 på i det danske samfund.
Sigtet er, at de nyankomne får ret og pligt til at  

 finde en plads på arbejdsmarkedet og klare sig selv.
Samtidig skal de, der bryder samfundets spilleregler og begår vold eller  

 anden kriminalitet langt hurtigere end i øjeblikket mærke samfundets  

 sanktioner for at markere, at vil man som udlænding være en del af det danske  

 samfund, kræver det også, at man følger samfundets love.
Specielt helt unge,  

 som er på vej ud i kriminalitet, skal mødes med egnede, mærkbare sanktioner,  

 som vil have en betydelig præventiv effekt over for den unge og derved stoppe  

 mange, inden de indleder en egentlig kriminel løbebane.
Problemerne skal - af hensyn både til resten af det danske samfund, men så  

 sandelig også for udlændingenes og de unges egen skyld - løses så hurtigt og  

 effektivt som muligt.
Belært af de dårlige erfaringer indtil nu, er det af  

 yderste vigtighed, at der gøres en grundig og nytænkende indsats også i det  

 forebyggende arbejde.
Beslutningsforslagets fire indsatsområder skal ses i sammenhæng med  

 Venstres og Det Konservative Folkepartis beslutningsforslag nr.
B 55 om en ny  

 udlændingepolitik.
Det overordnede udgangspunkt for en vellykket integration må være at  

 begrænse antallet af indvandrere og flygtninge i Danmark.
Jo færre der skal  

 integreres, desto mere intensivt kan integrationsarbejdet gøres.
Venstres og Det Konservative Folkepartis beslutningsforslag om en ny  

 udlændingepolitik vil netop medføre, at betragteligt færre udlændinge får  

 fast ophold i Danmark.
De ti hovedpunkter i forslaget er:
 1. En forstærket humanitær profil med større indsats i flygtningenes  

 nærområder og sammenhæng mellem bistanden til flygtninge i Danmark og  

 nærområderne.
 2. Midlertidig opholdstilladelse til flygtninge under de første 7 års  

 ophold i Danmark.
 3. Løbende vurdering af grundlaget for flygtninges opholdstilladelse med  

 henblik på forlængelse eller inddragelse.
 4. Ophævelse af retskravet på de facto-status.
5. Ophævelse af retskravet på familiesammenføring.
Obligatorisk  

 forsørgelseskrav for indvandreres adgang til familiesammenføring.
Asylsøgere,  

 der befinder sig i Danmark og ikke har eller ikke kan erhverve  

 opholdstilladelse, kan ikke opnå opholdsgrundlag ved at indgå ægteskab med  

 herboende.
 6. Effektivisering af behandlingen af asylsager og udtagelse af flere  

 sager til behandling i åbenbart grundløs-proceduren samt en forstærket  

 indsats mod fupasylsøgere.
 7. Integrationen af flygtninge overgår til kommunerne.
8. Obligatorisk danskundervisning for alle udlændinge som betingelse for  

 at opnå offentlige ydelser.
Egenbetaling for bl.a. danskundervisning,  

 tolkebistand og modersmålsundervisning.
9. Skærpelse af kursen mod kriminelle udlændinge, herunder videre adgang  

 til udvisning.
Personer, der er dømt for organiseret kriminalitet, skal  

 udvises for bestandigt.
 10. Strengere straffe for menneskesmugling.
Bemærkninger til forslagets enkelte punkter Ad. 1 Belært af de dårlige erfaringer med kriminelle 2. og 3.  

 generationsindvandrere mener forslagsstillerne, at samfundet skylder de  

 fremtidige efterkommere af indvandrere og resten af det danske samfund at  

 gøre en forebyggende indsats nu.
Samfundet vil ikke acceptere, at unge  

 indvandrere i denne og næste generation tabes på gulvet.
Man skal ved denne  

 forebyggelsesindsats tage højde for, at 2. og 3. generationsindvandrernes  

 efterkommere i et vist omfang vil have lettere ved at tilpasse sig det danske  

 samfund, da de formentlig i større omfang vil være opdraget efter danske  

 normer.
Indsatsen skal starte allerede i børnehavealderen.
Danskundervisning inden skolestart Samfundet må ikke svigte børn, som er blevet svigtet af deres forældre.
 Det er forslagsstillernes målsætning, at børn af flygtninge og indvandrere  

 skal kunne dansk inden skolestart.
Forslagsstillerne anser det for utrolig vigtigt, at fremmedsprogede børn  

 så hurtigt som muligt lærer dansk og kommer i kontakt med det danske samfund.  

 Som situationen er nu, møder børnene ofte først det danske samfund, når de  

 starter i skole.
Det er for sent, for da har de ikke den sproglige ballast,  

 der skal til for at få det optimale ud af undervisningen.
Børnene skal have  

 en mulighed for at komme i institution ikke kun for at lære det danske sprog  

 ordentligt, men også for at deltage i et socialt liv med kammerater og  

 pædagoger i et dansk miljø.
 Derfor mener forslagsstillerne, at kommunerne skal have ret til at pålægge  

 forældre at sende deres børn i dansk børnehave eller pålægge dem anden egnet  

 undervisning, så de lærer dansk, hvis de endnu ikke har lært sproget.  

 Eventuel optagelse i børnehave skal ske efter de almindelige betalings- og  

 optagelsesregler.
Det vil gå ud over uskyldige børn, at de møder op i første klasse uden at  

 kunne et ord dansk.
Så har forældrene allerede skabt nogle sociale tabere,  

 som vil få problemer med at tilpasse sig det danske samfund.
I dag har kommunerne mulighed for at etablere danskundervisning for  

 fremmedsprogede børn, inden de starter i skole.
Kommunerne bliver kompenseret  

 for udgifterne hertil.
Forslagsstillerne mener, at kommunerne skal have pligt  

 til at tilbyde og børnene pligt til at modtage denne danskundervisning, hvor  

 der er behov.
Herved sikres det, at børnene bliver i stand til at modtage  

 undervisningen i den danske folkeskole og dygtiggøre sig på lige fod med  

 børnene med dansk baggrund.
Højst 25 pct. fremmedsprogede elever i klasserne Kommunerne skal have mulighed for at fordele fremmedsprogede elever på  

 skolerne, således at der som hovedregel højst er 25 pct. fremmedsprogede  

 elever i en klasse.
Det vil betyde, at der normalt ikke vil være mere end 4-5  

 fremmedsprogede børn pr. klasse.
Afskaffelse af gratis modersmålsundervisning Kommunerne skal ikke være forpligtet til at undervise fremmedsprogede børn  

 i deres eget sprog i folkeskolen.
Disse børn skal først og fremmest lære  

 dansk.
Det bør ikke være kommunernes opgave at sørge for, at fremmedsprogede  

 børn undervises i engelsk, serbisk, arabisk, hindu, eller hvad der er deres  

 hjemlands sprog.
Det bør være forældrenes ansvar.
 I den danske folkeskole skal de lære at tale og skrive dansk, således at  

 de bedst muligt kan begå sig i det danske samfund.
Udlændinge skal ikke behandles anderledes, end danskere selv ville finde  

 det rimeligt at blive behandlet, hvis vi skulle bo i et andet land.
En dansk  

 familie, der tager ophold i USA, Mellemøsten eller et tredje sted, ville  

 aldrig forvente, at deres børn skulle modtage undervisning i dansk betalt af  

 skatteborgerne i dette land.
Forældrebetalt ekstraundervisning, hvis børn udebliver fra  

 undervisning Det er et stort problem, at mange indvandrerfamilier lader børnene rejse  

 til udlandet uden for ferieperioderne.
Det er en utrolig dårlig start på et  

 nyt skoleår at være bagud, især for de børn, der i forvejen er bogligt  

 dårligt funderet.
Denne distance til de øvrige elever kan føre til, at  

 indvandrerbørnene opgiver at »hænge på« og derfor får et  

 problemfyldt skoleforløb.
Forældrene skal kunne pålægges at betale for  

 ekstraundervisning til disse børn, så de kommer på højde med deres  

 skolekammerater.
Dette skal også gælde forældre til danske børn.
 For at børnene skal få det fulde udbytte af undervisningen og ikke blive  

 diskrimineret og mobbet af deres kammerater, anser forslagsstillerne det også  

 for vigtigt, at de ikke fritages for idræt, svømning, lejrture og/eller  

 ekskursioner alene på grund af deres udenlandske herkomst.
 Samfundet må ikke svigte børn, som er blevet svigtet af deres forældre.
Bedre samarbejde mellem daginstitution, skole og hjem Personalet i daginstitutionerne efterlyser et bedre samarbejde mellem  

 institution og skole vedrørende de fremmedsprogede børn.
Det har vist sig, at  

 skolernes og daginstitutionernes politik og praksis i forhold til børnenes  

 kultur, sprog og integration er meget forskellig.
Kommunerne bør opfordres  

 til, at dette samarbejde forbedres, så der bliver kontinuitet i børnenes  

 udviklingsforløb og det undgås at udsætte dem for unødige konflikter, der kan  

 bremse den nødvendige integration.
 Forslagsstillerne efterlyser også en styrkelse af samarbejdet mellem skole  

 og hjem ved f.eks., at tosprogede lærere gør en særlig indsats for at  

 engagere flygtninge- og indvandrerforældre i deres børns skolegang.
Danskundervisning som betingelse for bistandshjælp Forslagsstillerne mener, at der skal stilles krav om, at alle flygtninge  

 og indvandrere, der ikke kan tale dansk, aktivt følger danskundervisning som  

 betingelse for at modtage bistandshjælp.
Med respekt for internationale  

 konventioner m.v. ønsker forslagsstillerne at rejse en debat om offentlige  

 ydelser til udlændinge, herunder hel eller delvis egenbetaling.
Det foreslås, at alle flygtninge og indvandrere skal følge  

 danskundervisning for overhovedet at få del i det danske velfærdssamfund, og  

 at de helt eller delvis bør betale for danskundervisning og tolkebistand.
Alt  

 for mange af de nævnte personer kan ikke dansk efter længere tids ophold her,  

 og en form for egenbetaling vil virke som en tilskyndelse til at få mest  

 muligt ud af undervisningen og derved lære dansk hurtigst muligt.
Ad 2 Når unge flygtninge og indvandrere ofte er involveret i kriminalitet, er  

 tiden inde til at gøre noget.
Adskillige eksperter mener, at det er de unges  

 frustrationer over at blive forskelsbehandlet gennem hele deres liv, der er  

 med til at give dem indtryk af ikke at kunne bruges i det danske samfund.  

 Dette kombineret med for meget fritid, ingen faste holdepunkter og deraf  

 følgende kedsomhed er med til at skabe grobund for de unges kriminalitet.  

 Forslagsstillerne ønsker at imødekomme de unge med følgende forslag:
Hjælp til at få fritidsjob Det er vigtigt for integrationen, at unge flygtninge og indvandrere kan få  

 fritidsjob på lige fod med danskerne.
Mange unge i Danmark bruger en del af deres tid efter skole/uddannelse på  

 et fritidsjob.
Men de unge flygtninges/indvandreres problemer med at  

 konkurrere med andre unge gør, at de i stort omfang ikke får disse job.
En  

 ide til at få løst dette problem kunne være, at SSP-konsulenter eller andre,  

 som kender den unge, er med til at hjælpe den pågældende gennem nåleøjet til  

 et job, f.eks. ved at formidle kontakt til en arbejdsgiver, ved at gå med til  

 ansættelsessamtale, ved at stå inde for den pågældende og ved råd og  

 vejledning.
Forstærket indsats for at skaffe lære- og praktikpladser Det er forslagsstillernes målsætning, at unge flygtninge og indvandrere  

 skal have mulighed for at kvalificere sig til at deltage på lige fod med unge  

 danske i konkurrencen om lære- og praktikpladser.
Når unge flygtninge og indvandrere, som er gode til dansk, og som i øvrigt  

 har skolekundskaber på linje med deres danske kammerater, har svært ved at få  

 lære- eller praktikpladser, hænger det ofte sammen med barrierer og fordomme  

 hos os danskere.
Disse bør nedbrydes.
Det har i øvrigt ofte vist sig, at når en virksomhed har taget den første  

 ikke-danske medarbejder ind og det er forløbet positivt, så er »isen  

 brudt«, og man tager gerne flere ind.
Der er altså behov for en  

 »isbrydning« på dette område.
Ret og pligt i udlændingepolitikken betyder også, at den modvilje, der  

 møder flygtninge og indvandrere på det danske arbejdsmarked, skal bekæmpes.  

 Statens arbejdspladser skal leve op til deres ansvar.
Men det er helt  

 afgørende, at også private virksomheder og kommunerne udviser engagement og  

 åbenhed over for mennesker med anderledes baggrund.
 Forslagsstillerne foreslår, at problemet angribes samtidigt fra fire  

 sider:
Unge flygtninge og indvandrere har selv en forpligtelse til at gøre en  

 aktiv indsats for at skaffe sig en læreplads.
De skal vide, at uden  

 ordentlige danskkundskaber og kendskab til dansk (arbejdsplads-) kultur, skal  

 de ikke forvente at stå på lige fod med deres danske kammerater i kampen om  

 en læreplads.
Erhvervsskolernes indsats for fremskaffelse af praktik- og lærepladser  

 skal styrkes.
Det skal ske ved, at skolerne får tilstrækkelige ressourcer,  

 således at den eller de ansvarlige lærere på området får mere tid til  

 opgaven.
Disse lærere skal som en vigtig del af deres arbejde kontakte og  

 bearbejde virksomheder og arbejdspladser i lokalområdet med henblik på at få  

 disse til at tage en eller flere etniske elever i praktik.
Arbejdsgiver- og erhvervsorganisationerne har efter forslagsstillernes  

 opfattelse en samfundsmæssig forpligtelse til at opfordre deres medlemmer til  

 at tage flygtninge og indvandrere ind i praktik eller job på lige fod med  

 unge danskere - forudsat naturligvis, at disse kan det danske sprog og i  

 øvrigt har de faglige kvalifikationer i orden.
Af hensyn til integrationen er  

 det ønskeligt, at de unge ikke bare får lærepladser og arbejde hos deres egne  

 forældre eller etnisk ligestillede, men på danskdominerede arbejdspladser.
 Fra statens side skal der iværksættes en kampagne for at skaffe unge  

 kvalificerede flygtninge og indvandrere lærepladser og arbejde.
Forslagsstillerne tager derimod afstand fra forslag om positiv  

 særbehandling i form af f.eks. særlige tilskud til arbejdsgivere, som tager  

 flygtninge eller indvandrere ind.
Det er et forkert signal og kan i øvrigt  

 give negative reaktioner i den danske befolkning.
Tidligere aktivering For unge mellem 18 og 30 år, som hverken går i skole eller er under anden  

 uddannelse, gælder der regler om, at de skal aktiveres senest efter en  

 sammenhængende periode med 13 ugers kontanthjælp.
I de unge indvandreres  

 tilfælde har det i stort omfang vist sig, at det er alt for lang tid at gå  

 uden at have noget at tage sig til.
Kedsomheden breder sig, og spænding søges  

 evt. i kriminalitet.
Det gælder også for unge med dansk baggrund.
Derfor bør  

 der for begge grupper ske en aktivering fra første dag.
Kvalificerende aktivering Unge flygtninge og indvandrere skal ikke bare aktiveres for aktiveringens  

 skyld, men med henblik på reelt at kvalificere sig til at kunne konkurrere om  

 jobbene med unge med dansk baggrund.
For mange af de unge flygtninge og  

 indvandrere kunne dele af aktiveringen bestå i praktisk indlæring i danske  

 normer, arbejdsmoral, ansvarsfølelse osv., så de havde de nødvendige  

 forudsætninger for at varetage og beholde et job.
 Forslagsstillerne lægger vægt på, at hver enkelt ung skal have udarbejdet  

 sin egen handlingsplan.
Ad 3 Forslagsstillerne har nye forslag til, hvordan unge indvandrere og andre  

 unge, som er på vej ud ad et kriminelt sidespor, eller som allerede er  

 garvede kriminelle, skal stoppes.
Men en aktiv og styrket politiindsats er  

 også afgørende for et godt resultat.
Mandsopdækning af unge kriminelle I Odense har politiet haft gode erfaringer med simpelt hen at mandsopdække  

 de unge kriminelle indvandrere, som er gengangere hos politiet.
Politiet ved,  

 hvor de opholder sig, hvem de er, og ikke mindst, hvad de kan finde på, hvis  

 der ikke holdes øje med dem.
Det kræver nogle ekstra betjente, men der spares  

 så til gengæld anholdelser, rapportskrivning osv.
Forslagsstillerne mener, at  

 man i andre områder med mange unge indvandrere skulle tage ideen op.
En  

 sidegevinst ved ordningen er, at de unge får en helt anden respekt for  

 politiet, når de kan være sammen med betjentene uden konflikter og uden at  

 være fjender.
Samarbejde mellem politi, socialforvaltning og forældre I mange tilfælde er forældre uvidende om, hvad deres børn (drenge)  

 foretager sig, når de ikke er hjemme, og de har heller ikke kendskab til  

 deres eventuelle kriminalitet.
Derfor er det nødvendigt, at forældrene  

 inddrages i løsningen af problemerne.
Det skal være sådan, at politiet og en medarbejder fra socialforvaltningen  

 skal tage en samtale med forældrene allerede første gang, en ung indvandrer  

 eller dansker bliver taget i at begå kriminalitet.
Så får forældrene en  

 chance for at rette op på situationen, og kommunen kan i samarbejde med  

 politi og forældre lægge planer for og lave aftaler med den unge, som  

 forældrene så kan støtte gennem forløbet.
Det er først og fremmest forældrenes ansvar, hvad deres børn laver.
Det  

 ansvar skal forældrene holdes fast på.
En særlig »samfundstjeneste« for unge kriminelle mellem 12  

 og 17 år Som for unge kriminelle med dansk baggrund gælder det også for de unge  

 indvandrere, at de ofte kun har hån tilovers for det danske retssystem, som  

 den ene gang efter den anden via tiltalefrafald og betingede domme bærer over  

 med deres kriminalitet.
Forslagsstillerne mener, at de mange tiltalefrafald  

 og betingede domme for 15-17-årige samt de manglende reaktioner over for de  

 unge 12-14-årige (under den kriminelle lavalder) bør afløses af reaktioner,  

 som den enkelte unge virkelig føler som en »straf«.
En egnet  

 sanktion for den unge lovovertræder kunne være, at vedkommende et antal  

 aftener eller weekender får pålagt at skulle udføre praktisk arbejde i  

 lokalområdet.
En sådan sanktion påvirker ikke skole eller uddannelse, men  

 alene fritiden.
Det skal understreges, at forslagsstillerne ikke ønsker at sænke den  

 kriminelle lavalder.
Frihedsberøvelse og andre foranstaltninger for unge  

 under 15 år må ske med hjemmel i det socialretlige regelsæt.
Ungdomskontrakter En anden mærkbar reaktion over for den unge indvandrers eller danskers  

 kriminalitet er indgåelse af ungdomskontrakt.
Kontrakten skal forpligte den  

 enkelte til at holde sig fra kriminalitet i en aftalt periode, samtidig med  

 at den unge skal deltage i nogle udvalgte fritidsaktiviteter.
Der skal  

 løbende være et tilsyn med vedkommende i form af samtaler med og/eller  

 tilbagemeldinger til den kommunale socialforvaltning.
 Normalt vil det være en god løsning, at den unge, der har begået  

 kriminalitet, først deltager i samfundstjeneste (som omtalt under forrige  

 punkt) og dernæst fortsætter med en ungdomskontrakt.
Forsøg med weekend-fængsel for unge 15-17-årige Alt for mange unge 15-17-årige, som begår kriminalitet, modtager ikke en  

 egentlig straf, der kan mærkes, men slipper i stedet gang på gang med et  

 tiltalefrafald eller en betinget dom.
Gentagne tiltalefrafald og betingede  

 domme er ofte et forkert signal at sende til den unge, som groft har  

 overtrådt samfundets regler.
Forslagsstillerne ønsker derfor som en forsøgsordnig at indføre  

 weekend-fængsel som en selvstændig sanktionsform.
Dette indebærer, at den  

 dømte alene skal møde til afsoning i et vist antal weekender.
 Denne sanktion åbner væsentlige fordele i forhold til almindelig  

 frihedsstraf, idet denne afsoningsform ikke hindrer den unge i at fortsætte  

 hidtidig beskæftigelse eller uddannelse og kun i begrænset omfang påvirker  

 den dømtes forbindelse med familie m.v.
 Tanken er, at ophold i weekend-fængsel skal ske i det lokale arresthus, og  

 det skal sikres, at den unge ikke kommer i kontakt med voksne kriminelle.
 Sanktionsformen tænkes anvendt over for unge kriminelle, der har gjort sig  

 skyldige i f.eks. hærværk, biltyverier eller mindre alvorlig vold, og hvor  

 der er behov for en følelig og gavnlig reaktion i form af nogle få eller  

 flere weekend-ophold i et arresthus.
Sanktionsformen må påregnes at have en betydelig præventiv effekt over for  

 unge, der er i risiko for at fortsætte en kriminel løbebane.
Den skal ses som  

 et supplement til de ovenfor nævnte sanktioner samt til tiltalefrafald og  

 betingede domme.
Fængselsbesøg Et besøg i et fængsel eller arresthus burde være obligatorisk for alle  

 kriminalitetstruede unge.
Alene de fysiske rammer ville virke skræmmende og  

 have en præventiv effekt med hensyn til at kaste sig ud i kriminalitet.  

 Besøget ville tjene til »skræk og advarsel«.
Kunne besøget  

 kombineres med et møde med en »egnet« indsat, ville det have en  

 endnu større effekt.
Flere sikrede pladser i lukkede institutioner Forslagsstillerne har i oplægget til finansloven for 1998, »Fornyelse  

 »98«, afsat en pulje på ekstra l5 mio. kr. oven i den pulje, som  

 regeringen har afsat i forbindelse med voldspakken til udvidelse af sikrede  

 pladser i lukkede institutioner for unge kriminelle.
Regeringen har i  

 forbindelse med voldspakken afsat midler til et 3-årigt forsøg med 10 pladser  

 til særligt behandlingskrævende unge.
Pladserne rækker ikke, og mange  

 kommuner må i dagligdagen give op over for bl.a. unge 2.  

 generationsindvandrere, også under 15 år, som bl.a. er indblandet i særdeles  

 hård voldskriminalitet.
Der er brug for flere sikre pladser til disse unge, som har behov for en  

 massiv og længerevarende behandling og megen voksenkontakt.
Forslagsstillerne  

 ønsker også at drøfte brug af midler fra satspuljen til dette vigtige område.
Skærpet kurs mod kriminelle udlændinge Forslagsstillerne ønsker en konsekvent politik over for kriminelle  

 udlændinge.
Reglerne for udvisning af udlændinge med opholdstilladelse, der  

 har begået kriminalitet, skal strammes kraftigt op.
Bl.a. skal dom for  

 organiseret kriminalitet, grove berigelsesforbrydelser og personfarlig  

 kriminalitet som sædelighedsforbrydelser, grov vold, røveri og  

 narkotikakriminalitet altid medføre udvisning for bestandigt, dog med respekt  

 for internationale konventioner, som Danmark på dette område har tiltrådt.
Ad 4 Fordeling i boligområderne Forslagsstillerne er imod ghettodannelser.
Det er utilfredsstillende, at  

 socialt dårligt stillede danskere eller udlændinge i de store byer klumper  

 sig sammen i et omfang, så almindelige danske familier flytter.
Dette  

 forhindrer en effektiv integration.
Forslagsstillerne anser det for nødvendigt, at kommunerne får en ret til  

 at sprede flygtningene og indvandrerne boligmæssigt.
Kommunerne skal med  

 loven i hånden kunne nægte en familie adgang til en lejlighed i en boligblok,  

 hvis der i forvejen bor et stort antal udlændinge i området.
Kommunerne skal  

 have mulighed for at forebygge ghettoproblemerne, så man undgår, at  

 flygtningene og indvandrerne isolerer sig i etniske minisamfund, hvor de  

 næsten kan fortsætte med at leve som i deres hjemland uden at blive  

 integreret i det danske samfund.
Mulighed for begrænsning af antallet af flygtninge og asylansøgere i  

 den enkelte kommune For mange kommuner er det store antal flygtninge og indvandrere allerede  

 en voldsom byrde, der kræver store ressourcer.
Kommuner med store  

 koncentrationer af flygtninge og indvandrere kan ikke foretage en fornuftig  

 og rationel planlægning, når de ikke ved, hvor mange udlændinge der kommer  

 til.
Derfor ønsker forslagsstillerne at rejse en debat om at skabe mulighed  

 for, at de kommuner, der allerede har en stor koncentration af flygtninge og  

 indvandrere (f.eks. på over 8 pct.) i forhold til det samlede befolkningstal,  

 bør have mulighed for at indføre et fuldstændigt stop for yderligere  

 placering af flygtninge og indvandrere i det pågældende lokalområde.
Skriftlig fremsættelse Helge Adam Møller (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en samlet indsats for bedre  

 integration af flygtninge og indvandrere.
(Beslutningsforslag nr.
B 71).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
