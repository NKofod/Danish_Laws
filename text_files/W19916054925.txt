 Udtalt, at registre, der føres i forbindelse med undervisning af  

 folkeskoleelever, som udgangspunkt må anses at føres for den offentlige  

 forvaltning.
 Anbefalet, at der i et nærmere beskrevet undervisningsforløb kun  

 oprettes registre, der alene indeholder oplysninger, som kan registreres uden  

 forskrifter.
 Endvidere udtalt, at Registertilsynet ikke havde indvendinger imod, at  

 der - såfremt læreren tildeles en fortrolig autorisationskode, således at  

 alene den pågældende lærer har adgang til klassens data - tillige gives  

 eleverne mulighed for, efter lærerens indtastning af denne kode, i lærernes  

 tilstedeværelse at få adgang til at anvende registeret.
 Registertilsynet har efter en henvendelse fra Informatikudvalget  

 under Undervisningsministeriet afgivet en vejledende udtalelse angående  

 registrering i skoleregi på grundlag af en beskrivelse af et planlagt  

 undervisningsforløb.
Formålet med undervisningsforløbet var, at eleverne gennem forløbet skulle  

 få kendskab til begreberne data, information og viden.
Eleverne skulle bl.a.  

 arbejde med opbygning af en mindre database, oprette databasen og indtaste  

 data i basen, samt lære at søge i basen og udskrive data efter formål.
Ved oprettelsen af en database skulle der tages udgangspunkt i eleverne og  

 deres data, f.eks. oplysninger om elevens personnummer og elevnummer, navn,  

 adresse, telefonnummer samt fødselsdato.
Oplysninger om højde, vægt,  

 armlængde, skonummer, far, mor, søskende, allergi m.v. kunne også anvendes.
På lignende måde kunne klassen arbejde med data omkring klassens lån af  

 bøger på skolebiblioteket, hvor elevernes navne og bogtyperne indskrives i  

 databasen.
Når en elev havde lånt en bog på skolebiblioteket, skulle denne  

 kategoriseres.
Efter en længere periode skulle projektet stoppes, og der  

 skulle udtages diverse data som f.eks. »Hvilke typer bøger lånes der  

 flest af, hvem låner bøger om eventyr og sport?».
Der kunne på  

 tilsvarende måde arbejdes med oplysninger om elevens huller i tænderne.
Klassen skulle diskutere det uheldige i at medtage visse følsomme  

 oplysninger.
Klassen skulle endvidere tale om, hvilke oplysninger det ville  

 være hensigtsmæssigt ikke at gemme, og hvor grænsen var.
Klassen kunne f.eks.  

 lave en »forskrift« med angivelse af, hvilke data databasen måtte  

 indeholde, samt hvem der havde adgang til basen, og de sikkerhedsbestemmelser  

 klassen bestemte sig for.
 Klassen kunne også under besøg på skolens kontor se, på hvilken måde  

 skolen gemmer informationer om hver enkelt elev, og hvorledes  

 elevregistreringer skete for bare få år siden.
 Dersom klassen skulle samarbejde med en klasse uden for området, kunne man  

 gennem elektronisk post udveksle data fra databasen, men dog være opmærksom  

 på det uheldige i at afgive visse personlige oplysninger.
Registertilsynet bemærkede indledningsvis, at registre, der føres i  

 forbindelse med løsning af en forvaltningsopgave, nemlig undervisning af  

 folkeskoleelever, som udgangspunkt måtte anses at føres for den offentlige  

 forvaltning.
Da oplysninger om elevernes såkaldte personlige data, må anses  

 at indeholde personoplysninger, jf. lov om offentlige myndigheders registre §  

 1, stk. 3, vil sådanne registre derfor alene kunne oprettes under iagttagelse  

 af reglerne i lov om offentlige myndigheders registre.
Det var Registertilsynets umiddelbare vurdering, at visse af de såkaldte  

 personlige oplysninger, som påtænkes registreret, ville kunne registreres i  

 et register, der oprettes uden forskrifter i medfør af lovens § 8 b.
Det var  

 således Registertilsynets opfattelse, at oplysninger om elevers personnummer,  

 elevnummer, navn, adresse, telefonnummer, fødselsdato, højde, vægt,  

 armlængde, skonummer, far, mor og søskende normalt ikke kan antages at være  

 af fortrolig karakter.
Imidlertid var Registertilsynet af den opfattelse, at oplysninger om  

 allergi og oplysninger om elevens huller i tænderne var af fortrolig  

 karakter, idet oplysninger herom måtte antages at vedrøre rent private  

 forhold.
Også oplysninger om, hvilke bøger eller typer af bøger en elev havde  

 lånt, måtte anses for at være oplysninger af fortrolig karakter.
Der var  

 således kun mulighed for at registrere en del af de ønskede oplysninger i et  

 register, som oprettes uden registerforskrifter.
 Registertilsynet anbefalede i den anledning, at der i  

 undervisningsforløbet kun oprettes registre, der alene indeholder sådanne  

 oplysninger, som kan registreres uden forskrifter.
Uanset om registeret oprettes med eller uden forskrifter, gælder de øvrige  

 bestemmelser i lov om offentlige myndigheders registre.
Det gælder bl.a.  

 lovens regler om registrering og opbevaring af oplysninger, registerindsigt  

 og videregivelse.
Registertilsynet var af den opfattelse, at sikkerhedsforanstaltningerne  

 for registre, der oprettes uden forskrifter, burde etableres med udgangspunkt  

 i de bestemmelser, som gælder for de registre, der er placeret i  

 sikkerhedsgruppe 1, og med eventuel udeladelse af bestemmelsen om udskrivning  

 af benyttelsesstatistik.
Der burde således i almindelighed etableres en  

 formel autorisationsordning og en maskinel adgangskontrol, baseret på en  

 fortrolig autorisationskode.
Registertilsynet havde dog ikke indvendinger imod, at der, såfremt læreren  

 blev tildelt en fortrolig autorisationskode, således at alene den pågældende  

 lærer havde adgang til klassens data, tillige blev givet eleverne mulighed  

 for, efter lærerens indtastning af denne kode, i lærerens tilstedeværelse at  

 få adgang til at anvende registeret.
Som udgangspunkt må en elev dog alene  

 have adgang til at se egne data.Med hensyn til videregivelse af registrerede  

 oplysninger, til de øvrige elever i klassen og/eller elever i en anden  

 klasse, var Registertilsynet af den opfattelse, at videregivelse alene kunne  

 ske, såfremt den registrerede har meddelt samtykke hertil.
Samtykke skal  

 meddeles skriftligt og skal indeholde oplysninger om, hvilke oplysninger der  

 må videregives, hvem oplysningerne må videregives til, og hvorledes  

 oplysningerne må anvendes af den afgivne modtager.
Samtykke bortfalder senest  

 efter et års forløb.
Samtykket burde meddeles af forældremyndighedens  

 indehaver.
For så vidt angår det anførte vedrørende besøg på skolens kontor bemærkede  

 tilsynet, at der alene kunne gives adgang til at se oplysninger om de  

 registrerede elever/forældre eller andre, såfremt der foreligger samtykke fra  

 de registrerede - vedrørende oplysninger om elever fra forældremyndighedens  

 indehaver.
Samtykket skal meddeles skriftligt og indeholde oplysning om,  

 hvilke oplysninger der må videregives, hvem oplysningerne må videregives til,  

 og hvorledes oplysningerne må anvendes af den angivne modtager.
Samtykke  

 bortfalder senest efter et års forløb.
 Registertilsynet bemærkede afslutningsvis, at undervisningsregistre, hvor  

 der alene registreres oplysninger om fiktive personer, ikke vil være omfattet  

 af lov om offentlige myndigheders registre.
 Informatikudvalget har efterfølgende oplyst, at man er i gang med at  

 udarbejde en vejledning på grundlag af Registertilsynets retningslinier.  

 Vejledningen vil blive udsendt til landets folkeskoler i løbet af efteråret  

 1992.
 (* 1) Registertilsynets Årsberetning 1991 side 58.
