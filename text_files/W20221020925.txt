Ligebehandlingsnævnets afgørelse om køn - afskedigelse under graviditet - godtgørelse - medhold J.nr. 22-32355 En kvinde havde klaget over, at hun var blevet afskediget på et tidspunkt, hvor hun havde oplyst om sin graviditet.
 Det påhviler derefter den indklagede virksomhed at bevise, at afskedigelsen af kvinden ikke helt eller delvist var begrundet i hendes graviditet.
 Indklagede under konkurs var ikke kommet med bemærkninger til klagen.
 Nævnet vurderede herefter, at indklagede ikke havde godtgjort, at kvindens graviditet ikke helt eller delvist indgik ved beslutningen om at afskedige hende.
 Kvinden fik derfor medhold i klagen og blev tildelt en godtgørelse på 315.000 kr.
 Klagen angår påstået forskelsbehandling på grund af køn i forbindelse med, at klager blev afskediget fra sin stilling under sin graviditet.
Ligebehandlingsnævnets afgørelse Det var i strid med ligebehandlingsloven, at klager blev afskediget fra sin stilling hos indklagede.
 Indklagede skal inden 14 dage betale en godtgørelse til klager på 315.000 kr. med procesrente fra den 12. juli 2022, hvor sagen er modtaget i Ligebehandlingsnævnet.
Sagsfremstilling Klager blev den 1. januar 2020 ansat som driftsansvarlig hos den indklagede klinik.
Klinikken udbød kosmetiske behandlinger udført af sundhedsfagligt personale.
 Den 27. april 2022 orienterede klager sin leder om, at hun var gravid.
 Klager blev afskediget den 27. maj 2022.
 Klager har oplyst, at hun den 31. maj 2022 blev bedt om at kvittere for modtagelse af afskedigelsen, hvoraf fremgik:
[Klager] (herefter medarbejderen) med stillingen som daglig leder opsiges pr. 31 maj 2022 Medarbejderen opsiges på baggrund af manglende økonomiske ressourcer i virksomheden.
 Medarbejderen bliver tilbudt fritstilling pr. 31 maj 2022.
Alle ejendele tilhørende af virksomheden, samt adgange til de diverse portaler tilhørende virksomheden skal afleveres tilbage til virksomheden samt slettet fra Medarbejderens computer/telefoner.  Klager har desuden oplyst, at hun ikke ønskede at kvittere for modtagelsen, da hun afskedigelsen var sket under hendes graviditet.
 Klager har endelig oplyst, at der på tidspunktet for afskedigelsen var tre sygeplejesker ansat hos indklagede.
 Klagen blev modtaget i Ligebehandlingsnævnet den 12. juli 2022. Klager fremsatte i klagen en påstand om betaling af en godtgørelse på 315.000 kr. svarende til 9 måneders løn.
 Under sagens behandling er det oplyst, at indklagedes bo den 23. august 2022 blev taget under konkursbehandling.
 Kurator har den 8. september 2022 oplyst, at konkursboet ikke ønsker at udøve partsbeføjelser i sagen.
Parternes bemærkninger Klager gør gældende, at hun er blevet udsat for forskelsbehandling på grund af køn.
 Klager blev afskediget en måned efter, at hun havde oplyst sin leder om, at hun var gravid.
 Det påhviler derfor indklagede at godtgøre, at afskedigelsen ikke var begrundet i klagers graviditet.
 Indklagede under konkurs er ikke kommet med bemærkninger til klagen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Det fremgår af ligebehandlingsloven, at en arbejdsgiver ikke må afskedige en lønmodtager på grund af graviditet, barsel eller adoption.
 Ved ligebehandling forstås, at der ikke finder forskelsbehandling sted på grund af køn.
 Såfremt en afskedigelse finder sted under graviditet, påhviler det arbejdsgiveren at godtgøre, at afskedigelsen ikke er begrundet i dette forhold.
 Klager blev afskediget den 27. maj 2022, hvor hun havde oplyst indklagede om sin graviditet.
 Da afskedigelsen af klager fandt sted under hendes graviditet finder den omvendte bevisbyrde anvendelse.
 Det påhviler herefter indklagede at bevise, at afskedigelsen af klager ikke helt eller delvist var begrundet i hendes graviditet.
 Indklagede er ikke kommet med bemærkninger til klagen.
 Nævnet vurderer herefter, at indklagede ikke har godtgjort, at klagers graviditet ikke helt eller delvist indgik ved beslutningen om at afskedige hende.
 Klager får derfor medhold i klagen.
Godtgørelse Klager tilkendes en godtgørelse, der skønsmæssigt passende kan fastsættes til 315.000 kr., svarende til omkring 9 måneders løn.
 Ligebehandlingsnævnet har ved fastsættelsen af godtgørelsens størrelse lagt vægt på ansættelsesperiodens længde og det i øvrigt oplyste i sagen.
Indklagede skal herefter betale 315.000 kr. til klager med procesrente fra den 12. juli 2022, hvor sagen blev modtaget i Ligebehandlingsnævnet.
Beløbet skal betales inden 14 dage.
Retsregler Afgørelsen er truffet efter følgende bestemmelser:
