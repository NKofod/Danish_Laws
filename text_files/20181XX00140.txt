Skriftlig fremsættelse (10. oktober 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge og lov om aktiv socialpolitik (Arbejdsgivers ret til at blive gjort bekendt med helbredsmæssige og lægelige oplysninger om lønmodtageren i sager om sygedagpenge og jobafklaringsforløb) (Lovforslag nr.
L 69) Med dette lovforslag foreslås indsat en bestemmelse i lov om sygedagpenge og i lov om aktiv socialpolitik, som regulerer en arbejdsgivers ret til at blive gjort bekendt med helbredsmæssige og lægelige oplysninger om lønmodtageren, der indgår i en sag i kommunen eller i Ankestyrelsen.
 Det foreslås, at udgangspunktet er, at arbejdsgiveren ikke efter forvaltningslovens §§ 9, 19 og 24 skal have ret til at blive gjort bekendt med helbredsmæssige eller lægelige oplysninger, der indgår i en sag om refusion af sygedagpenge eller ressourceforløbsydelse, selv om arbejdsgiveren er part i sagen.
 Dog foreslås det, at arbejdsgiveren fortsat skal have ret til at blive gjort bekendt med helbredsmæssige og lægelige oplysninger om lønmodtageren, hvis oplysningerne er af væsentlig betydning for, at arbejdsgiveren kan varetage sine økonomiske interesser i en sag om helt eller delvist afslag på refusion, medmindre afgørende hensyn til lønmodtagers interesse i hemmeligholdelse efter forholdets særlige karakter er påkrævet.
 På denne måde sikres en bedre balance mellem på den ene side lønmodtagerens interesse i at hemmeligholde helbredsmæssige og lægelige oplysninger overfor arbejdsgiveren og på den anden side arbejdsgivers ret til at varetage sin egne interesser i en sag om helt eller delvist afslag på refusion.
 Forslaget skønnes ikke at have økonomiske eller administrative konsekvenser for hverken det offentlige, private arbejdsgivere eller borgere.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
