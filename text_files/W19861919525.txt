 I en sag om hjælp efter bistandslovens § 58 til injektionsmaterialer  

 tiltrådte ankestyrelsen, at der ikke efter § 9 i socialministeriets  

 bekendtgørelse nr. 644 af 19. december 1983 om ydelse af hjælpemidler efter  

 bistandslovens § 58, kunne ydes hjælp efter regning til de ansøgte udgifter.  

 Da det sociale udvalg efter bekendtgørelsens § 9, stk. 2, jfr. § 3, kan  

 bestemme, om hjælpen skal ydes som naturalhjælp, eller som et kontantbeløb,  

 der udbetales kvartalsvis forud, og da udvalget havde besluttet at yde hjælp  

 med et kontantbeløb i overensstemmelse med reglerne i bekendtgørelsens § 9,  

 stk. 3, fandtes der ikke grundlag for at ændre den trufne afgørelse.
 REDEGØRELSE FOR SAGEN:
En ansøger, der havde insulinkrævende diabetes, søgte det sociale udvalg  

 om hjælp efter bistandslovens § 58 til injektionsmateriale.
Ansøgeren ønskede  

 hjælp i form af naturalhjælp fra en bestemt leverandør.
Subsidiært ønskede  

 han hjælp efter regning.
 Det sociale udvalg besluttede at yde hjælp i henhold til bistandslovens §  

 58, jfr. socialministeriets bekendtgørelse nr. 644 af 19. december 1983, § 9,  

 stk. 3, med et kontantbeløb på 97,60 kr. pr. kvartal til  

 injektionsmaterialer.
 Udvalget gav samtidig afslag på hjælp efter regning og på naturalhjælp.  

 Udvalget begrundede denne afgørelse med, at værdien af naturalhjælp efter  

 bekendtgørelsens § 3 ikke kunne overstige kontantbeløbet i henhold til  

 bekendtgørelsens § 9, stk. 3.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet henviste til  

 pkt. 16 i socialstyrelsens vejledning nr. 1 af 9. marts 1984 om ydelse af  

 hjælpemidler.
 Nævnet besluttede endvidere at hjemvise sagen til socialudvalget til  

 vurdering af, hvorvidt ansøgeren opfyldte betingelserne for at modtage hjælp  

 i medfør af bistandslovens § 46, stk. 1, til de udgifter, der ikke dækkedes  

 af den hjælp, der blev ydet i medfør af bistandslovens § 58.
 KLAGEN TIL ANKESTYRELSEN:
Ansøgeren anførte, at der efter hans opfattelse var hjemmel i  

 hjælpemiddelbekendtgørelsen til at yde hjælp til injektionsmateriale efter  

 regning.
Ansøgeren henviste endvidere til, at andre kommuner ydede hjælp  

 efter regning, da det var for ressourcekrævende at yde naturalhjælp.
Endelig  

 anførte ansøgeren, at han ikke ønskede at søge om hjælp efter bistandslovens  

 § 46, stk. 1, til de omhandlede udgifter.
 LOVGRUNDLAG:
 Bistandsloven, § 58.
 Socialministeriets bekendtgørelse nr. 644 af 19. december 1983, § 3, stk.  

 1, og § 9, stk. 2 og 3.
 Socialstyrelsens vejledning nr. 1 af 9. marts 1984 om ydelse af  

 hjælpemidler, pkt. 16.
 ANKESTYRELSENS AFGØRELSE:
 Da det sociale udvalg efter socialministeriets ovennævnte bekendtgørelse  

 kan bestemme, om hjælp til injektionsmaterialer skal ydes som naturalhjælp  

 eller som et kontantbeløb, da kontantbeløbet er ydet i overensstemmelse med  

 reglerne i bekendtgørelsens § 9, stk. 3, og da der ikke efter  

 bekendtgørelsens § 9 kan ydes hjælp til injektionsmaterialer til  

 insulinkrævende diabetiker efter regning, tiltræder ankestyrelsen  

 amtsankenævnets afgørelse.
