SVU - ansøgningstidspunkt Ansøgning afslået, da indleveret mere end 3 måneder før uddannelse skulle påbegyndes.
[X Kommunes] klage vedrørende afslag på Statens voksenuddannelsesstøtte (SVU) I brev af 10. februar 2014 har [X Kommune] klaget over Styrelsen for Videregående Uddannelser og Uddannelsesstøttes afgørelse af 18. januar 2014 om afslag på SVU.
Ankenævnets afgørelse Nævnet tiltræder styrelsens afgørelse af 18. januar 2014 om afslag på SVU.
Retsgrundlag SVU-bekendtgørelsen (bekendtgørelse nr. 917 af 3. juli 2013) indeholder bl.a. følgende bestemmelser (uddrag):
 § 17. Styrelsen tildeler SVU, herunder til deltagerbetaling, efter ansøgning, jf. § 37, stk. 3.
Stk. 2. Den uddannelsessøgende afleverer ansøgningen til en SVU-administrator, jf. § 1, stk. 4. Hvis der søges om SVU til uddannelser nævnt i § 11, afleveres ansøgningen til en af de SVU-administratorer, der er nævnt i § 1, stk. 4, nr. 1 eller 2. Hvis der søges om SVU til uddannelser nævnt i § 15, afleveres ansøgningen til en af de SVU-administratorer, der er nævnt i § 1, stk. 4, nr. 1 eller 3. SVU-administrator videresender ansøgningen til styrelsen senest 8 dage efter, at en tilstrækkeligt udfyldt ansøgning er modtaget.
Styrelsen kan bestemme, at ansøgningen videresendes i elektronisk form.
Ansøgningen kan tidligst afleveres 3 måneder før, uddannelsen begynder.
(. . .) Begrundelse Ankenævnet skal bemærke, at efter SVU-bekendtgørelsens § 17, stk. 2, sidste pkt., kan en ansøgning om SVU tidligst afleveres til SVU-administrator 3 måneder, før uddannelses begynder.
 Ankenævnet skal bemærke, at ansøgningen er modtaget hos SVU-administrator den 13. januar 2014 og uddannelsen begynder den 28. april 2014. Ansøgningen er således afleveret til SVU-administrator mere end 3 måneder, før uddannelsen begynder.
 Ankenævnet har således ikke grundlag for at tilsidesætte styrelsens afgørelse af 18. januar 2014.
Sagsfremstilling Det fremgår blandt andet af ansøgning om SVU modtaget hos SVU-administrator den 13. januar 2014, at arbejdsgiveren skal modtage SVU'en, at den uddannelsessøgende har underskrevet den 17. december 2013, at arbejdsgiveren har underskrevet den 13. december 2013, at uddannelsesperioden er fra den 28. april 2014 til den 2. maj 2014 og fra den 12. maj 2014 til den 16. maj 2014, og at uddannelsesstedet har underskrevet ansøgningen den 10. januar 2014.
 Styrelsen har ved brev af 18. januar 2014 meddelt afslag på SVU under henvisning til, at ansøgningen er afleveret til SVU-administrator mere end 3 måneder før uddannelsen begynder.
[X Kommune] har i brev af 10. februar 2014 klaget til Ankenævnet for Statens Uddannelsesstøtteordninger. [X Kommune] har til støtte for klagen anført, at kommunen har fået oplyst, at der skulle søges senest den 28. januar 2014 for at få støtte til forårets modul.
Klagen var vedlagt en mailkorrespondance mellem kommunen og uddannelsesstedet, hvoraf blandt andet fremgår, at ansøgningen skulle modtages den 28. januar 2014 og senest den 29. januar 2014, såfremt der skulle opnås SVU til forårets undervisning.
Styrelsen har i brev af 13. marts 2014 videresendt sagen sammen med en udtalelse til ankenævnet.
Styrelsen henholder sig i udtalelsen til afgørelsen af 18. januar 2014.
Ankenævnet har ved breve af 24. marts 2014 fremsendt sagens akter til arbejdsgiveren og den uddannelsessøgende, således at I havde lejlighed til at fremkomme med bemærkninger hertil.
Ankenævnet har ikke modtaget bemærkninger i den anledning.
