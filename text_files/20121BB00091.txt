Fremsat den 2. april 2013 af Finn Sørensen (EL), Jørgen Arbo-Bæhr (EL), Henning Hyllested (EL) og Christian Juhl (EL) Forslag til folketingsbeslutning om ret til sygedagpenge på søgnehelligdage Folketinget pålægger regeringen at fremsætte et lovforslag, der sikrer, at modtagere af sygedagpenge får ret til sygedagpenge på søgnehelligdage.
Bemærkninger til forslaget Som et led i genopretningspakken vedtog Folketinget den 16. december 2010 lovforslag nr.
L 8  lov om ændring af lov om sygedagpenge (ændring af beskæftigelseskravet, afskaffelse af ret til sygedagpenge på søgnehelligdage m.v.)  der bl.a. indeholdt en afskaffelse af sygedagpenge på søgnehelligdage.
Lovændringerne trådte i kraft den 2. juli 2012.
Afskaffelsen af sygedagpenge på søgnehelligdage rammer alle, der er syge på søgnehelligdage, og som ikke modtager løn under sygdom, og det går ud over alle arbejdsgivere, der ikke får refusion for disse sygedage.
Nettobesparelserne blev skønnet til 203 mio. kr. årligt, og de private arbejdsgiveres merudgifter blev skønnet til 143 mio. kr.
Den 17. november 2010 skrev S, SF, RV og EL i sit fælles betænkningsbidrag til lovforslag nr.
L 8:
»Socialdemokratiets, Socialistisk Folkepartis, Radikale Venstres og Enhedslistens medlemmer af udvalget mener ligesom LO og FTF, at indholdet i dette lovforslag er helt uacceptabelt, fordi der er tale om en ren nedskæring, der rammer syge medmennesker«, og »Lovforslaget afskaffer desuden retten til sygedagpenge for søgnehelligdage, de såkaldt skæve helligdage.
Hvis man f.eks. er syg i den måned, hvor påsken falder, bliver man ramt meget på pengepungen.
Man kommer til at mangle indtægt for 3 dage: skærtorsdag, langfredag og 2. påskedag.
Dette er urimeligt over for alle, men især lavtlønnede står dermed med en økonomisk vanskelighed, eftersom de faste udgifter til husleje osv. ikke falder, fordi det er en påskemåned og man er syg.
Den manglende ret til sygedagpenge på søgnehelligdage rammer specielt timelønnede, vikarer og løst ansatte, der arbejder inden for social- og sundhedsområdet.« Afskaffelsen af sygedagpenge på søgnehelligdage bryder med en mangeårig tradition for, at der gives økonomisk dækning for søgnehelligdage.
Vi mangler en forklaring på, hvorfor syge medborgere skal chikaneres og have deres økonomi forringet til jul, nytår, påske, pinse, store bededag og Kristi himmelfartsdag.
 Enhedslisten går ud fra, at de nuværende regeringspartier stadig mener, at afskaffelsen af sygedagpenge på søgnehelligdage er helt uacceptabel, og at regeringspartierne derfor vil støtte forslaget om at genindføre retten til sygedagpenge på søgnehelligdage.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til sygedagpenge på søgnehelligdage.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
