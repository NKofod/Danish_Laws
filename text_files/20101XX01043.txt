Skriftlig fremsættelse (30. maj 2011) Integrationsministeren (Søren Pind) Herved tillader jeg mig for Folketinget at fremsætte:
Forslag til lov om ændring af udlændingeloven (skærpede udvisningsregler) (Lovforslag nr.
L 210) Lovforslaget, som jeg fremsætter i dag, indeholder forslag til de ændringer af reglerne om udvisning, der følger af regeringens aftale af 19. maj 2011 med Dansk Folkeparti og Kristendemokraterne om skærpede udvisningsregler og kommunalt fokus på repatriering.
Udlændinge, der misbruger deres ophold i Danmark til at begå grov kriminalitet, skal mødes af de fulde konsekvenser  også når det kommer til udvisning.
Som led i den håndfaste indsats mod kriminalitet er der allerede gennemført en række skærpelser af reglerne om udvisning af kriminelle udlændinge.
Der er fortsat forhærdede kriminelle, der afviser at være en del af det danske fællesskab og begår alvorlig kriminalitet  måske i ly af familierelationer eller anden tilknytning til Danmark.
Regeringen, Dansk Folkeparti og Kristendemokraterne er således enige om yderligere stramninger af udlændingelovens udvisningsregler.
 Det foreslås for det første, at udlændinge, der har begået kriminalitet og står til udvisning, kun skal have mulighed for at blive her i landet, hvis udvisning med sikkerhed vil være i strid med Danmarks internationale forpligtelser.
 Forslaget er en skærpelse af den gældende ordning, hvorefter udvisning af kriminelle udlændinge kan undlades, hvis udlændingens personlige forhold, herunder tilknytningen til Danmark, taler imod udvisning.
Forslaget indebærer også en anden skærpelse.
Efter forslaget skal domstolene i forbindelse med en dom for alle lovovertrædelser, hvor der idømmes frihedsstraf  og ikke som i dag kun i forbindelse med de bestemte overtrædelser af straffeloven m.v., der fremgår af udlændingelovens § 22, nr. 4-8  anvende den nye skærpede ordning, hvorefter udvisning skal ske, medmindre dette med sikkerhed vil være i strid med Danmarks internationale forpligtelser.
Det klare udgangspunkt vil herefter være, at udlændinge, der idømmes frihedsstraf, udvises.
Udvisning kan kun undlades, hvis udvisning med sikkerhed vil være i strid med Danmarks internationale forpligtelser.
 For det andet foreslås det, at ordningen med betinget udvisning styrkes markant.
I dag kan en udlænding udvises betinget, hvis udvisning må antages at være særlig belastende.
Tilsvarende kan en udlænding, der er betinget udvist, og som begår ny kriminalitet, udvises, medmindre dette må antages at være særlig belastende.
Ordningen foreslås skærpet, således at udlændinge, der ikke udvises som følge af Danmarks internationale forpligtelser, altid skal udvises betinget.
I de tilfælde  og kun i de tilfælde  hvor det med sikkerhed vil være i strid med internationale forpligtelser at udvise med det samme, skal der udvises betinget.
Dette skal altid gælde.
Begår udlændingen ny kriminalitet i prøvetiden, skal der udvises.
Det skal alene være Danmarks internationale forpligtelser, der kan begrunde, at der ikke udvises.
I sådanne tilfælde skal der altid udvises betinget på ny, således at prøvetiden forlænges.
 Endelig foreslås det, at det i forbindelse med domstolenes vurdering af, om der skal ske udvisning af en kriminel udlænding, skal indgå som en skærpende omstændighed, hvis gerningen er særligt planlagt eller led i omfattende kriminalitet  dvs. hvis der er tale om organiseret kriminalitet.
Den type organiseret kriminalitet, som forslaget navnlig sigter på, er den bandrelaterede kriminalitet.
Banderelateret kriminalitet kan eksempelvis omfatte narkotikahandel, skyderier, ulovlig våbenbesiddelse og vold.
Der kan også være tale om den kriminalitet, der begås med baggrund i bandeopgør, og som fører til vold og skyderier  ofte i bolig- og butiksområder.
Den sene fremsættelse skyldes, at lovforslaget udmønter en aftale, der er indgået den 19. maj 2011. Lovforslaget ønskes hastebehandlet, da lovændringerne skal gælde fra den 1. juli 2011, hvilket forudsætter, at lovforslaget er vedtaget inden Folketingets sommerferie.
Der anmodes således om dispensation, således at lovforslaget kan behandles på mindre end de normalt krævede mindst 30 dage.
Lovforslaget sendes i høring samtidig med fremsættelsen.
Det har henset til tidspunktet for indgåelsen af den bagvedliggende aftale ikke været muligt at sende lovforslaget i høring på et tidligere tidspunkt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
