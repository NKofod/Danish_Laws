Ligningsrådet gav tilladelse til, at et selskab A A/S, som var et  

 helejet datterselskab af A Holding A/S kunne spaltes, således at A A/S  

 opløstes efter overdragelse af selskabets 2 hovedaktiviteter til 2 nystiftede  

 selskaber A1 A/S og A2 A/S med henblik på frasalg af A2 A/S.
Ved spaltningen  

 blev et skattepligtigt frasalg af en aktivitet konverteret til et skattefrit  

 salg af aktier.
 Ligningsrådet fandt i modsætning til kommunen ikke, at der var  

 grundlag for at nægte en skattefri spaltning.
A A/S var et helejet datterselskab af A Holding A/S og drev virksomhed med  

 to aktiviteter, som i henseende til marked, medarbejderskare og krav til  

 edb-teknologi var meget forskellige.
I forbindelse med, at A A/S ønskede at  

 frasælge den ene del af selskabets aktivitet, bad man Ligningsrådet om  

 tilladelse til skattefrit at spalte A A/S i to nystiftede selskaber A1 A/S og  

 A2 A/S.
A A/S skulle opløses i forbindelse med spaltningen, og A2 A/S skulle have  

 tilført den del af A A/S's aktivitet, som man ønskede solgt.
Eneaktionæren, A  

 Holding A/S, skulle udelukkende vederlægges med aktier i A1 A/S og A2 A/S.
Kommunen mente, at tilladelse til skattefri spaltning skulle nægtes, da  

 aktierne i A1 A/S og A2 A/S i medfør af Fusionsskattelovens § 15 b stk. 4 og  

 § 11, i skattemæssig henseende ville blive anset som anskaffet på tidspunktet  

 for anskaffelsen af aktierne i A A/S.
Ved et efterfølgende salg af A Holding  

 A/S' aktier i A2 A/S ville der ikke udløses beskatning, da A Holding A/S  

 havde ejet aktierne i A A/S i mere end 3 år, jfr.  

 Aktieavancebeskatningslovens § 4, stk. 6. Da spaltningen var motiveret af et  

 ønske om at frasælge A2 A/S, mente kommunen ikke, at det kunne afvises, at et  

 af hovedformålene med spaltningen var skattebesparelse, idet man ellers blot  

 kunne have frasolgt aktiviteten.
 Regionen indstillede, at man gav tilladelse til det ansøgte, idet man  

 fandt, at såvel det indskydende og de modtagende selskaber som den ønskede  

 transaktion opfyldte betingelserne i Fusionsskattelovens §§ 15 a og b.
Revisor oplyste på forespørgsel, at goodwill i A2 A/S udgjorde 10-15 mio.  

 kr, at igangværende arbejder kun udgjorde 1 mio. kr. på spaltningsdagen, og  

 at selskabet herudover fik overdraget aktiver såsom brugt kontorinventar samt  

 debitorer.
Der var således ikke nogen udskudt skat i A2 A/S.
Revisor anførte,  

 at spaltningen ikke ville adskille sig fra andre omstruktureringer omfattet  

 af EU's fusionsdirektiv, idet A2 A/S ikke ville blive beskattet af  

 realisationsavancer, herunder goodwill.
Videre at det samlede skatteprovenu  

 over en årrække ville være uændret, uanset om der blev givet tilladelse til  

 spaltning eller ej, da beskatning af realisationsavancer ville medføre  

 afskrivnings- og fradragsmuligheder af samme størrelse.
Ligningsrådet fandt, udfra en samlet vurdering, at spaltningen af A A/S  

 ikke var motiveret af skatteundgåelse/skatteudnyttelse, idet selskabet ikke  

 opnåede en gunstigere stilling end andre selskaber, der generelt benytter  

 Fusionsskattelovens regler om succession.
Rådet imødekom ansøgningen uden  

 fastsættelse af særlige vilkår.
