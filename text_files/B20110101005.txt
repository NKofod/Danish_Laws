Bekendtgørelse om ændring af bekendtgørelse om Ankenævnet for Søfartsforhold § 1 I bekendtgørelse nr. 439 af 6. juni 2005 om Ankenævnet for Søfartsforhold foretages følgende ændringer:
 1. Indledningen affattes således:
»I medfør af § 21 i lov om sikkerhed til søs, jf. lovbekendtgørelse nr. 654 af 15. juni 2010, og § 10, stk. 2, i lov nr. 484 af 17. juni 2008 om ændring af lov om tjenestemænd og forskellige andre love (Ophævelse af den generelle pligtige afgangsalder på 70 år m.v.) og efter forhandling med finansministeren fastsættes:« 2. I § 2, stk. 6, indsættes efter 2. pkt.:
»Personer, der er udnævnt til henholdsvis formand og stedfortræder for formanden, kan efter deres pensionering fra domstolene fortsat varetage deres hverv i Ankenævnet for Søfartsforhold indtil udløbet af beskikkelsesperioden efter stk. 1.« 3. I § 2, stk. 7, ændres »dommere« til: »landsdommere«.
§ 2 Bekendtgørelsen træder i kraft den 1. december 2011.
