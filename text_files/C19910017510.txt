 Godtgørelse i fastprissager for statsligt pålæg om bidrag til  

 Arbejdsgivernes Elevrefusion.
 Ved lov nr. 321 af 29.5.1991 om ændring af lov om Arbejdsgivernes  

 Elevrefusion og lov om erhvervsuddannelser er reglerne for betaling til  

 Arbejdsgivernes Elevrefusion ændret.
Størrelsen af bidraget til Arbejdsgivernes Elevrefusion er fastsat til 400  

 kr. pr. fuldtidsansat lønmodtager i 1991. Bidragets størrelse fremover vil  

 blive fastsat i de årlige finanslove.
Samtidig er bidragspligten ikke længere  

 afhængig af, hvorvidt et måltal for uddannelsespladser i den enkelte branche  

 er opfyldt.
I det samlede bidrag foretages et fradrag på 1500 kr. pr. kvartal  

 pr. fuldtidsansat elev, jfr. lovens § 12, stk. 2 og 3.
 Lov nr. 321 er vedtaget den 29.5.1991, optaget i Lovtidende den 30.5.1991  

 og trådt i kraft den 1.6.1991.
 Godtgørelse til entreprenøren.
Bygge- og Boligstyrelsen skal meddele, at bygherrer med bygge- og  

 anlægsarbejder, der udføres efter Byggestyrelsens cirkulære af 11.11.1981 om  

 pris og tid på bygge- og anlægsarbejder, udover den faste pris kan yde  

 entreprenøren godtgørelse for de samlede udgiftsstigninger, der kan  

 dokumenteres at være en direkte følge af bidragspligten.
Det er en betingelse  

 for opnåelse af godtgørelse for merudgifter, at tilbud er afgivet før den  

 30.5.1991, som er datoen for lovens optagelse i Lovtidende.
 Udgiftsstigningerne som følge af bidragspligten skal udgøre mindst 0,25%  

 af den pågældende entreprisesum, dog mindst 5.000 kr.
 Godtgørelse til underentreprenør.
 Er en entreprenør i henhold til sin aftale med en underentreprenør  

 forpligtet til at yde godtgørelse til denne, kan tilsvarende godtgørelse ydes  

 entreprenøren af bygherren.
Godtgørelse kan i alle tilfælde ydes, såfremt underentreprenørens krav  

 udgør mindst 0,25% af den pågældende entreprisesum, dog mindst 5.000 kr.  

 beregnet ud fra den enkelte underentreprisesum.
Det er en betingelse, at der  

 er tale om et egentligt underentrepriseforhold og ikke blot om et  

 leveranceforhold.
 Dokumentation.
Bygherren må tage stilling til hvilken dokumentation, han anser for  

 tilstrækkelig.
Eventuelt kan bygherren tiltræde, at den dokumenterede  

 stigning fordeles på samtlige virksomhedens igangværende entrepriser efter  

 disses entreprisesum.
 P.d.v.
