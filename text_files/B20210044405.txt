Bekendtgørelse om et autorisationsregister og offentliggørelse af afgørelser m.v. i tilsynssager på psykologområdet I medfør af § 11, stk. 2, § 11 a, stk. 4, og § 11 b, stk. 4, i lov om psykologer m.v., jf. lovbekendtgørelse nr. 52 af 24. januar 2018, fastsættes:
Kapitel 1 Fortegnelse over autoriserede psykologer § 1. Psykolognævnet fører en fortegnelse over, hvilke psykologer der har en autorisation, jf. § 11, stk. 1, i lov om psykologer m.v.
 Stk. 2. Af fortegnelsen skal fremgå følgende oplysninger om hver autoriseret psykolog:
 1) Den autoriserede psykologs navn.
 2) Den autoriserede psykologs uddannelse (kandidatgrad eller dermed ligestillet eksamen).
 3) Den autoriserede psykologs autorisationsnummer.
 4) Årstal for Psykolognævnets meddelelse af autorisation.
 Stk. 3. Psykolognævnet skal føre fortegnelsen offentligt tilgængelig på nævnets hjemmeside, jf. § 11, stk. 1, i lov om psykologer m.v.
 § 2. Psykolognævnet skal fjerne en autoriseret psykologs oplysninger fra fortegnelsen, jf. § 1, hvis:
 1) Den autoriserede psykolog fraskriver sig sin autorisation, jf. § 10 i lov om psykologer m.v.
 2) Psykolognævnet træffer afgørelse om fratagelse af autorisation efter § 3 i lov om psykologer m.v., og den autoriserede psykolog ikke ønsker sagen afgjort ved dom.
 3) Der foreligger en endelig dom om fratagelse af autorisation, jf. § 3, stk. 1 og 2, i lov om psykologer m.v.
 4) Psykolognævnet træffer afgørelse om midlertidig fratagelse af autorisation, jf. § 5 i lov om psykologer m.v.
 5) Psykolognævnet træffer afgørelse om fratagelse af autorisation efter § 7, stk. 2, i lov om psykologer m.v.
 6) Den autoriserede psykolog i medfør af § 79, stk. 1 og 4, i straffeloven ved dom eller kendelse bliver frakendt retten til at udøve hverv som autoriseret psykolog, jf. § 11 a, stk. 3, i lov om psykologer m.v.
 Stk. 2. Psykolognævnet skal foretage fjernelse efter stk. 1 snarest og senest 14 dage efter, at Psykolognævnet har modtaget meddelelse om fraskrivelse som nævnt i stk. 1, nr. 1, at Psykolognævnet har truffet afgørelse som nævnt i stk. 1, nr. 2, 4 og 5, at en dom er endelig som nævnt i stk. 1, nr. 3, eller at Psykolognævnet har modtaget meddelelse om en dom eller kendelse som nævnt i stk. 1, nr. 6.
 Stk. 3. Psykolognævnet skal endvidere fjerne en autoriseret psykologs oplysninger fra fortegnelsen, jf. § 1, hvis Psykolognævnet bliver bekendt med, at psykologen er afgået ved døden.
Kapitel 2 Offentliggørelse af afgørelser, domme og kendelser Offentliggørelse af afgørelser, domme og kendelser om autorisationsfratagelse m.v. samt afgørelser om alvorlig kritik, skærpet tilsyn og faglige påbud § 3. Psykolognævnet offentliggør, jf. § 11 a, stk. 1-3, i lov om psykologer m.v., følgende afgørelser, domme og kendelser:
 1) Dom om fratagelse af autorisation, jf. § 3, stk. 1 og 2, i lov om psykologer m.v.
 2) Psykolognævnets afgørelse om fratagelse af autorisation, jf. § 3 i lov om psykologer m.v., når den autoriserede psykolog ikke ønsker sagen afgjort ved dom.
 3) Psykolognævnets afgørelse om midlertidig fratagelse af autorisation, jf. § 5 i lov om psykologer m.v.
 4) Psykolognævnets afgørelse om fratagelse af autorisation, jf. § 7, stk. 2, i lov om psykologer m.v.
 5) Dom eller kendelse, jf. § 79, stk. 1 eller 4, i straffeloven om frakendelse af retten til at udøve hverv som autoriseret psykolog, jf. § 11 a, stk. 3, i lov om psykologer m.v.
 6) Psykolognævnets afgørelse om alvorlig kritik, jf. § 2 c, stk. 2, i lov om psykologer m.v.
 7) Psykolognævnets afgørelse om skærpet tilsyn, jf. § 2 d i lov om psykologer m.v.
 8) Psykolognævnets afgørelse om fagligt påbud, jf. § 2 e, stk. 1, i lov om psykologer m.v.
Indholdet af offentliggjorte afgørelser, domme og kendelser § 4. Offentliggørelse efter § 3 skal ske på Psykolognævnets hjemmeside.
 Stk. 2. Domme, jf. § 3, nr. 1, og Psykolognævnets afgørelser, jf. § 3, nr. 2, 3, 4, 6, 7 eller 8, offentliggøres i deres helhed, jf. dog stk. 4-8.
 Stk. 3. Ved domme og kendelser, jf. § 3, nr. 5, offentliggøres kun psykologens navn og autorisationsnummer, rettens navn samt tidspunktet for afsigelsen af dommen eller kendelsen.
 Stk. 4. Forud for offentliggørelse slettes alle andre identificerbare personoplysninger end navn, titel og autorisationsnummer på den autoriserede psykolog, der har overtrådt lovgivningen, herunder slettes identificerbare oplysninger om klienten eller andre personer.
 Stk. 5. Forud for offentliggørelsen slettes endvidere alle identificerbare oplysninger om behandlingssted, herunder oplysninger om stednavn og lignende.
 Stk. 6. Eventuelle oplysninger i afgørelsen om, at sagen oversendes til politiet, offentliggøres ikke.
 Stk. 7. Forud for offentliggørelse slettes alle konkrete oplysninger om den autoriserede psykologs personlige forhold, som er omfattet af artikel 9, nr. 1, eller artikel 10 i Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger (databeskyttelsesforordningen), eller som vedrører sociale problemer, jf. dog stk. 8.
 Stk. 8. Oplysninger som nævnt i stk. 7, slettes ikke, hvis hensynet til, at borgere og offentlige myndigheder, der anvender autoriserede psykologer, får mulighed for indsigt i afgørelser vedrørende autoriserede psykologers faglige virksomhed, overstiger hensynet til, at oplysninger om den autoriserede psykologs personlige forhold som nævnt i stk. 7 ikke offentliggøres.
Stk. 9 Er der flere autoriserede psykologer med samme navn, skal det ved offentliggørelse efter § 3 fremgå tydeligt, at der er flere autoriserede psykologer med dette navn, og at den offentliggjorte afgørelse, dom eller kendelse vedrører en bestemt autoriseret psykolog.
Der skal samtidig henvises til autorisationsnummeret for den autoriserede psykolog, som afgørelsen, dommen eller kendelsen vedrører.
 Tidspunktet og periode for offentliggørelse m.v.
 § 5. Offentliggørelse af en afgørelse, dom eller kendelse, jf. § 3, skal ske umiddelbart efter, at afgørelsen er truffet, eller Psykolognævnet har modtaget meddelelse om dommen eller kendelsen, jf. stk. 2-4.
 Stk. 2. En dom, jf. § 3, nr. 1 og 5, offentliggøres først, når dommen er endelig ikke længere kan ankes uden tilladelse.
 Stk. 3. En kendelse, jf. § 3, nr. 5, offentliggøres først, når kendelsen er endelig og ikke kan kæres uden tilladelse.
 Stk. 4. En afgørelse, jf. § 3, nr. 2, 3,4, 6, 7 eller 8, offentliggøres første hverdag efter, at afgørelsen er sendt til psykologen.
 Stk. 5. En afgørelse, dom eller kendelse, som er offentliggjort, jf. § 3, nr. 1, 2, 3, 4 eller 5, forbliver offentlig, så længe afgørelsen, dommen eller kendelsen er gældende, dog højst i 5 år.
 Stk. 6. En afgørelse om alvorlig kritik eller fagligt påbud, som er offentliggjort, jf. § 3, nr. 6 eller 8, forbliver offentliggjort i 2 år regnet fra det tidspunkt, hvor afgørelsen er truffet.
 Stk. 7. En afgørelse om skærpet tilsyn, som er offentliggjort, jf. § 3, nr. 7, forbliver offentliggjort indtil udløbet af den fastsatte periode for det skærpede tilsyn.
 Stk. 8. Anmodning om genoptagelse af Psykolognævnets afgørelse, jf. § 3, nr. 2, 3, 4, 6, 7 eller 8, afbryder ikke offentliggørelsen.
 Stk. 9. Hvis en afgørelse omfattet af § 3, nr. 2, 3, 4, 6, 7 eller 8, underkendes af retten, fjernes afgørelsen fra Psykolognævnets hjemmeside.
 Stk. 10. Afgørelser, domme og kendelser, jf. § 3, fjernes fra Psykolognævnets hjemmeside, hvis Psykolognævnet bliver bekendt med, at den psykolog, som afgørelsen, dommen eller kendelsen vedrører, er afgået ved døden.
Dataansvar § 6. Psykolognævnet er dataansvarlig for oplysninger, som nævnet offentliggør efter reglerne i denne bekendtgørelse.
Kapitel 3 Ikrafttræden og overgangsbestemmelser § 7. Bekendtgørelsen træder i kraft den 1. april 2021.
 Stk. 2. Bekendtgørelse nr. 1225 af 15. november 2017 om et autorisationsregister og offentliggørelse af afgørelser m.v. i tilsynssager på psykologområdet ophæves.
 Stk. 3. Bekendtgørelsen finder ikke anvendelse for offentliggørelse af Psykolognævnets afgørelser om alvorlig kritik, skærpet tilsyn eller faglige påbud i sager, som er indgået til eller oprettet af Psykolognævnets sekretariat som led i administrativ sagsbehandling før den 1. januar 2018.
Stk. 4. Bekendtgørelsen finder ikke anvendelse for Psykolognævnets afgørelser samt domme og kendelser, der før bekendtgørelsens ikrafttræden er offentliggjort efter reglerne i bekendtgørelse nr. 1225 af 15. november 2017 om et autorisationsregister og offentliggørelse af afgørelser m.v. i tilsynssager på psykologområdet, og som fortsat er offentliggjort på Psykolognævnets hjemmeside ved bekendtgørelsens ikrafttræden.
For disse afgørelser, domme og kendelser finder de hidtil gældende regler fortsat anvendelse.
Hvis en afgørelse omfattet af 1. pkt. underkendes af retten, fjernes afgørelsen fra Psykolognævnets hjemmeside.
Afgørelser, domme og kendelser omfattet af 1. pkt. fjernes fra Psykolognævnets hjemmeside, hvis Psykolognævnet bliver bekendt med, at den psykolog, som afgørelsen, dommen eller kendelsen vedrører, er afgået ved døden.
