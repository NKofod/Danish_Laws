Nr BSF 40 Forslag til folketingsbeslutning om offentliggørelse af politiske partiers  

 regnskaber den 11. november 1987 Folketinget opfordrer regeringen til i foråret 1988 at fremsætte forslag til lov om offentliggørelse af politiske partiers regnskaber efter følgende retningslinjer:
Politiske partier og andre, som opstiller til Folketinget, amtsråd, kommunalbestyrelser eller EF-Parlamentet, skal årligt offentliggøre reviderede regnskaber.
Indtægter og modtagne bidrag skal specificeres efter lovbundne regler.
BEMÆRKNINGER TIL FORSLAGET De politiske partier disponerer ove betydelige økonomiske midler.
Det gælder såvel i forbindelse med deres løbende aktivitet som formidlere af den demokratiske politiske proces som i forbindelse med deres agitationsvirksomhed, herunder ikke mindst ved deltagelse i offentlige valg.
For at sikre borgerne viden om de finansielle kilder, som partierne bygger deres virksomhed på, og for at forhindre, at der knyttes uvedkommende betingelser til partiernes modtagelse af bidrag, er det nødvendigt at give offentligheden indsigt i midlernes tilvejebringelse.
Derfor må det pålægges de politiske partier og andre, som opstiller til offentlige valg, at offentliggøre deres regnskaber.
Det var formentlig tilsvarende synspunkter, som motiverede statsministeren til i en tv-krydsild den 30. maj 1984 at oplyse, at Det Konservative Folkeparti modtog 2 mill. kr. i støtte fra Dansk Arbejdsgiverforening.
Siden er behovet for en sådan lovgivning blevet stadig tydeligere.
Der er gennemført statsstøtte til de politiske partier, og senest har forløbet af valgkampen i efteråret 1987 og den såkaldte Pernille Sams-sag med al ønskelig tydelighed understreget nødvendigheden af at lovgive om offentlige partiregnskaber.
Men i øvrigt findes tilsvarende lovgivning allerede i en række andre vestlige demokratier, f.eks. i USA og Vesttyskland.
Beslutningsforslaget er en stort set uændret genfremsættelse af Det Radikale Venstres forslag til folketingsbeslutning om offentliggørelse af politiske partiers regnskaber fremsat den 19.
november 1986, jf.
Folketingstidende 1986-87 (1. samling), forhandlingerne sp. 2519, 2526 og 5904 samt tillæg A sp. 2043.
Folketingets Politisk-Økonomiske Udvalg afviste - under radikal protest - at skrive betænkning over forslaget, idet man ønskede at afgive beretning i stedet.
Beretning over forslaget blev afgivet den 20. august 1987, jf.
Folketingstidende 1986-87 (1. samling), tillæg B, sp. 2933, men rummer alene bidrag fra Det Radikale Venstre.
For politiske partier og andre, som opstiller til offentlige valg, bør der gennemføres en forpligtelse til offentlig regnskabsaflæggelse.
Dette gælder også de enkelte kandidater, såfremt de personligt - uden om partiorganisation eller lign. - modtager bidrag til valgkamp eller anden politisk aktivitet.
Der vil herigennem skabes grundlag for fuld offentlighed om finansieringen af politisk aktivitet, og derved vil faren for pleje af særinteresser og for manipulation med den demokratiske proces begrænses.
Reviderede regnskaber skal efter forslaget fremlægges med et års mellemrum.
Opgørelsen af indtægter og modtagne bidrag, herunder såvel pengegaver som lån og gaver i form af naturalier og tjenesteydelser, skal opfylde bestemte krav til specifikation.
Det må således bl.a. fremgå, hvorledes fordelingen er på grupper af bidragydere (eksempelvis orgnisationer, virksomheder og privatpersoner), og særlig store bidrag, f.eks. over 20.000 kr., skal kunne identificeres.
Det skal ikke være tilladt at yde bidrag i andres navn.
