 Udtalt, at der hverken efter den kommunale valglov eller den kommunale  

 styrelseslov er noget til hinder for, at et kommunalbestyrelsesmedlem i  

 valgperiodens løb skifter fra en i kommunalbestyrelsen repræsenteret  

 kandidatliste til en anden i kommunalbestyrelsen repræsenteret kandidatliste  

 eller eventuelt vælger status som løsgænger (uden for partierne). Der er  

 heller ikke noget til hinder for, at et kommunalbestyrelsesmedlem anmelder,  

 at vedkommende for fremtiden, alene eller eventuelt sammen med andre  

 medlemmer, repræsenterer et parti eller en kandidatliste, der ikke opnåede  

 valg eller ikke deltog ved det senest afholdte valg til kommunalbestyrelsen.
 Det beror imidlertid på kommunalbestyrelsens afgørelse, hvorvidt et  

 medlems meddelelse om, at vedkommende for fremtiden repræsenterer et parti  

 eller en kandidatliste, der ikke allerede er repræsenteret i  

 kommunalbestyrelsen, skal have den virkning, at dette skal angives i  

 »alle sædvanlige sammenhænge«, herunder i Vejviseren,  

 beslutningsprotokollen m.v.
 Endvidere udtalt, at spørgsmålet om, hvorvidt andres ret til et  

 bestemt partinavn eller en bestemt listebetegnelse vil blive krænket ved, at  

 det pågældende partinavn eller den pågældende listebetegnelse angives i  

 frobindelse med et medlem i »alle sædvanlige sammenhænge«, er af  

 privatretlig karakter, og at det derfor ikke tilkommer Indenrigsministeriet  

 at udtale sig om dette spørgsmål.
 (Indenrigsministeriets brev af 13. marts 1996 til en kommune - 1. k.kt.  

 j.nr. 1995/1073/208-1)).
 I brev af 23. november 1995 med bilag (j.nr. 00.01A10-0012) har  

 Fredensborg-Humlebæk Kommune anmodet Indenrigsministeriet om en udtalelse i  

 anledning af, at kommunalbestyrelsesmedlem Povl Larsen i brev af 19. oktober  

 1995 har meddelt kommunen, at han herefter repræsenterer  

 »Borgerlisten« og derfor ønsker, at hans navn fremover knyttes  

 sammen med »Borgerlisten« i alle sædvanlige sammenhænge (f.eks.  

 Vejviseren etc.).
Fredensborg-Humlebæk Kommune har i forbindelse hermed oplyst, at Povl  

  Larsen ved det sidste kommunalbestyrelsesvalg i 1993 var opstillet på  

 Venstres liste og blev indvalgt i byrådet, men at han i forbindelse med  

 byrådets konstituering blev ekskluderet af Venstre.
Endvidere har kommunen  

 oplyst, at der i tidligere valgperioder har været repræsenteret en  

 borgerliste i byrådet, men at listen ikke var opstillet ved valget i 1993.  

 Endelig har kommunen oplyst, at Poul Larsen aldrig har repræsenteres den  

 »gamle« borgerliste.
 Fredensborg-Humlebæk Kommune har nærmere angivet fem spørgsmål, som blev  

 rejst under økonomiudvalgets behandling af sagen den 15. november 1995:
 »1) Kan byrådet midt i en periode godkende en partibetegnelse eller  

 hører godkendelse af en ny partibetegnelse sammen med godkendelse af  

 bogstavbetegnelse - altså valgbestyrelsens kompetence ( i lighed med at  

 Indenrigsministeriet godkender såvel partibetegnelse som bogstavbetegnelse  

 for folketingets partier).
2) Hvis der nedsættes en valgbestyrelse, kan den så træffe beslutning om  

 såvel partibetegnelse som bogstavbetegnelse? 3) Er PL, der er medlem af økonomiudvalget, inhabil ved behandlingen af  

 hans egen partibetegnelse? 4) Spiller det nogen rolle, at der i tidligere perioder har været  

 opstillet en borgerliste? 5) Kan Indenrigsministeriet berigtige de oplysninger, som forvaltningen  

 har givet i vedlagte bilag 4 og bilag 5?» I fortsættelse af brevet af 23. november 1995, har kommunen ved brev af  

 16. februar 1996 fremsendt kopi af en artikel i Helsingør Dagblad fra torsdag  

 den 15. februar 1996, hvoraf bl.a. fremgår, at »Borgerlistens«  

 sidste formand i givet fald agter at gøre indsigelser over for byrådet mod,  

 at  Povl Larsen anvender partibetegnelsen »Borgerlisten« til sit  

 nye parti.
 I denne anledning skal Indenrigsministeriet udtale følgende:
Ad. 1 og 2 Ifølge § 27, stk. 1, i lov nr. 140 af 8. marts 1989 om kommunale valg skal  

 valgbestyrelsen undersøge, om de rettidigt indleverede kandidatlister er  

 gyldige, herunder at de indeholder oplysning om kandidatlistens  

 listebetegnelse, og at den angivne listebetegnelse opfylder de krav, der er  

 angivet i § 24, stk. 3. Valgbestyrelsen skal endvidere tildele de godkendte  

 kandidatlister en bogstavbetegnelse i overensstemmelse med reglerne i §§  

 32-36.
Endelig afgørelse om en kandidatlistes gyldighed og dermed også om  

 tildeling af bogstavbetegnelse kan tidligst træffes, når fristen for  

 indlevering af kandidatlister er udløbet kl. 12 tirsdagen 4 uger før  

 valgdagen, jf. § 23, stk. 1, 1. pkt.
Afgørelsen skal senest træffes  

 umiddelbart efter kl. 12 mandagen 22 dage før valgdagen, jf. § 27, stk. 2, 2.  

 og 3. pkt.
Som anført i det medsendte bilag 4 har Indenrigsministeriet i vejledning  

 nr. 147 af 6. september 1993 om afholdelse af kommunale valg tirsdag den 16.  

 november 1993 givet udtryk for den opfattelse, at der ikke er noget til  

 hinder for, at en valgbestyrelse på et tidligere tidspunkt end ved  

 kandidatlistens godkendelse kan give et betinget, foreløbigt forhåndstilsagn  

 om tildeling af en bestemt bogstavbetegnelse til en lokalliste.
Herved har  

 Indenrigsministeriet imdilertid forudsat, at dette »tidligere«  

 tidspunkt har en så nær tidsmæssig sammenhæng med et forestående valg, at  

 starten på den egentlige valgkamp med trykning og udsendelse af valgmateriale  

 m.v. er nært forestående.
De beføjelser, der i medfør af den kommunale valglov er tillagt  

 valgbestyrelsen til at godkende listebetegnelser (dvs. påse, at de opfylder  

 de i den kommunale valglov anførte krav) og tildele bogstavbetegnelser, tager  

 sigte på kandidatlister til et umiddelbart forestående valg.
Spørgsmålet om  

 angivelse i »alle sædvanlige sammenhænge« af, hvilken  

 kandidatliste/parti et kommunalbestyrelsesmedlem repræsenterer, er derimod  

 ikke reguleret i den kommunale valg lov.
Spørgsmålet er heller ikke reguleret  

 i lov om kommunernes styrelse, jf. lovbekendtgørelse nr. 615 af 18. juli  

 1995.
 Efter de to love er der ikke noget til hinder for, at et  

 kommunalbestyrelsesmedlem i valgperiodens løb skifter fra en i  

 kommunablbestyrelsen repræsenteret kandidatliste til en anden i  

 kommunalbestyrelsen repræsenteret kandidatliste eller eventuelt vælger status  

 som løsgænger (uden for partierne). Der er heller ikke noget til hinder for,  

 at et kommunalbestyrelsesmedlem anmelder, at vedkommende for fremtiden, alene  

 eller eventuelt sammen med andre medlemmer, repræsenterer et parti eller en  

 kandidatliste, der ikke opnåede valg eller ikke deltog ved det senest  

 afholdte valg til kommunalbestyrelsen.
 Det beror imidlertid på kommunalbestyrelsens afgørelse, hvorvidt et  

 medlems meddelelse om, at vedkommende for fremtiden repræsenterer et parti  

 eller en kandidatliste, der ikke allerede er repræsenteret i  

 kommunalbestyrelsen, skal have den virkning, at dette skal angives i  

 »alle sædvanlige sammenhænge«, herunder i Vejviseren,  

 beslutningsprotokollen m.v.
Ad 3 Det følger af den ovenfor anførte, at det tilkommer Fredensborg-Humlebæk  

 Byråd at tage stilling til Povl Larsens meddelelse i brev af 19. oktober  

 1995. Det tilkommer ligeledes byrådet at træffe beslutning om,  

 hvorvidt Povl Larsen er inhabil ved byrådets behandling af sagen, jf.  

 styrelseslovens § 14, stk. 1. Det kan i denne forbindelse oplyses, at  

 inhabilitet ikke er antaget at foreligge i en række tilfælde, hvor  

 kommunalbestyrelsen skal tage stilling til kommunalbestyrelsens egne forhold,  

 herunder forhold vedrørende de enkelte medlemmer, jf. den kommenterede  

 kommunale styrelseslov, 2. udgave, 1996, side 90.
Ad 4 Spørgsmålet om, hvorvidt andres ret til et bestemt partinavn eller en  

 bestemt listebetegnelse vil blive krænket ved, at det pågældende partinavn  

 eller den pågældende listebetegnelse angives i forbindelse med et medlem i  

 »alle sædvanlige sammenhænge«, er af privatretlig karakter.
Det  

 tilkommer derfor ikke Indenrigsministeriet at udtale sig om dette spørgsmål.
Ad 5 Der henvises til besvarelsen af spørgsmål 1-4.
 Kopi af dette brev er sendt til Tilsynsrådet for Frederiksborg Amt.
