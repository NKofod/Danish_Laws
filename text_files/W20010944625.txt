Ankestyrelsens principafgørelse B-1-01 om ordinært og ekstra børnetilskud - ansøgning - ansøgningstidspunkt - flytning Resume:
 En kvinde, der modtog ordinært og ekstra børnetilskud flyttede til en anden kommune, og skulle ikke uden opfordring fra tilflytningskommunen indsende fornyet ansøgning om børnetilskud.
 Ved afgørelsen lagde Ankestyrelsen vægt på, at hun havde opfyldt lovens betingelse om ansøgning ved forud for fraflytningen at have modtaget børnetilskud efter ansøgning.
 Ankestyrelsen lagde endvidere vægt på, at tilflytningskommunen modtog meddelelse om flytning fra fraflytningskommunen.
 Love:
Lov om børnetilskud og forskudsvis udbetaling af børnebidrag - lovbekendtgørelse nr 1017 af 17. november 2000 - § 6, stk. 1 Vejledninger:
Socialministeriets vejledning nr. 42 af 30. januar 1996 om børnetilskud og forskudsvis udbetaling af børnebidrag - pkt. 39 Sagsfremstilling:
 En kvinde klagede over, at det sociale nævn havde tiltrådt kommunens krav om fornyet ansøgning om børnetilskud i forbindelse med flytning.
Kvinden modtog ordinært og ekstra børnetilskud i fraflytningskommunen.
Hun flyttede pr. 1. april 1998,  og fraflytningskommunen udbetalte børnetilskud for april kvartal 1998.
Da kvinden blev opmærksom på, at hun ikke havde modtaget børnetilskud efter flytningen, rettede hun henvendelse til tilflytningskommunen om børnetilskud med virkning fra juli kvartal 1998. Tilflytningskommunen fremsendte et ansøgningsskema, som hun returnerede i udfyldt stand.
Tilflytningskommunen tilkendte herefter børnetilskud fra det kvartal, der fulgte efter det kvartal, hvor ansøgning var indgivet.
 Nævnet tiltrådte kommunens afgørelse med den begrundelse, at kvinden ikke i forbindelse med flytningen havde ansøgt om børnetilskud og derfor tidligst var berettiget til børnetilskud fra det kvartal, der fulgte efter det kvartal, hvor ansøgning var indgivet.
 Sagen blev behandlet i principielt møde med henblik på afklaring af, om der krævedes fornyet ansøgning for at modtage børnetilskud i forbindelse med flytning til en anden kommune.
 Afgørelse:
 Ankestyrelsen fandt, at kvinden var berettiget til ordinært og ekstra børnetilskud for perioden juli kvartal 1998 til og med januar kvartal 2000, jf. § 2, nr. 1 nr. 2 og 3 og § 3, idet Ankestyrelsen lagde til grund, at hun i denne periode var enlig forsørger.
 Ankestyrelsen fandt ikke, at kommunen var berettiget til at stille krav om, at hun uden at kommunen havde bedt om det, skulle have indsendt fornyet ansøgning om børnetilskud i forbindelse med sin flytning.
 Begrundelsen var, at kvinden havde opfyldt betingelsen i lovens § 6, stk. 1 om ansøgning ved forud for fraflytningen at have modtaget børnetilskud efter ansøgning.
 Ankestyrelsen havde endvidere lagt vægt på, at tilflytningskommunen modtog meddelelse om flytningen fra fraflytningskommunen.
 Ankestyrelsen havde endelig lagt vægt på, at det som fortolkningsbidrag til lovens § 6, stk. 1 fremgik af pkt. 39 i Socialministeriets vejledning af januar 1996 om børnetilskud og forskudsvis udbetaling af børnebidrag, at der ikke kunne stilles krav om ny ansøgning ved flytning, men at tilflytningskommunen skulle sikre sig, at betingelserne for ret til ydelsen stadig var opfyldt.
 Ankestyrelsen ændrede således det sociale nævns afgørelse.
