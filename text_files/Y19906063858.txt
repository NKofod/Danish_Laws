 Udtalt, at en selvejende institution er kendetegnet ved, at der er  

 tale om en formue, der er uigenkaldeligt udskilt, og som ingen fysisk eller  

 juridisk person uden for institutionen har ejendomsretten over.
 En selvejende institution er således et selvstændigt og uafhængigt  

 retssubjekt, og det vil være i strid med fondsretlige grundsætninger, hvis  

 hele bestyrelsen eller dennes flertal er underkastet instruktionsbeføjelse  

 fra stifteren eller en anden.
 Uanset at en kommunalbestyrelse ikke kan udøve instruktionsbeføjelser  

 over for en selvejende institutions bestyrelse eller dennes flertal, vil det  

 forhold, at flertallet af bestyrelsesmedlemmerne for den selvejende  

 institution udpeges af kommunalbestyrelsen, efter udskillelsen af en  

 kommunalt drevet virksomhed i en selvejende institution fortsat er tale om en  

 kommunal opgavevaretagelse.
 Da kommunens anliggender styres af kommunalbestyrelsen efter reglerne  

 i den kommunale styrelseslov, vil en kommunal opgavevaretagelse i en  

 privatretlig organisationsform normalt være udtryk for en omgåelse af  

 reglerne i den kommunale styrelseslov og som følge heraf ulovlig.
Dette gælder dog ikke i tilfælde, hvor særlige hensyn kan begrunde  

 varetagelsen af den pågældende virksomhed i en privatretlig  

 organisationsform.
Dette er navnlig tilfældet, hvor virksomheden har mindre  

 sammenhæng med den øvrige kommunale virksomhed, eller hvor hensynet til en  

 forretningsmæssig ledelse af virksomheden er fremtrædende.
Som eksemkpler på  

 tilfælde, hvor der foreligger sådanne særlige hensyn, kan nævnes  

 forarbejdning og afsætning af biprodukter fra en kommunal virksomhed og  

 udførelse af kommunal forsyningsvirksomhed.
 I de her nævnte tilfælde vil en kommunalbestyrelse således efter  

 ministeriets opfattelse lovligt kunne oprette en selvejende institution med  

 henblik på varetagelsen af den kommunale opgave, medmindre det i eventuel  

 lovgivning vedrørende den pågældende kommunale virksomhed måtte være fastsat  

 eller forudsat, at virksomheden skal udøves i kommunalt regi.
 Endvidere udtalt, at den selvejende institutions låntagning skal  

 henregnes til kommunens låntagning, jf. § 4, stk. 1, nr. 3, i bekendtgørelse  

 nr. 496 af 30. juni 1989 om kommunernes låntagning og meddelelse af garantier  

 m.v.
 I skrivelse af 16. november 1989 (j. nr. 1989-089-449-9-3) har  

 Tilsynsrådet for Fyns Amt bedt Indenrigsministeriet om en vejledende  

 udtalelse, inden tilsynsrådet tager stilling til en henvendelse fra Nyborg  

 Byråd vedrørende en eventuel omdannelse af de kommunale værker i Nyborg  

 Kommune til en selvejende institution, Nyborg Kommunale Værker, selvejende  

 virksomhed .
Det fremgår bl.a. af de medsendte vedtægter for den selvejende  

 institution, at institutionen skal varetage distribution af elektricitet,  

 fremskaffelse og levering af drikkevand og fjernvarmme samt drift eller  

 deltagelse i drift af affaldsforbrændingsanlæg.
Institutionen ledes af en  

 bestyrelse på 7 medlemmer, hvoraf byrådet udpeger 5 medlemmer, mens 1 medlem  

 udpeges af en rådgivende plenarforsamling og 1 medlem af de ansatte.
I denne anledning skal Indenrigsministeriet udtale, at en selvejende  

 institution er kendetegnet ved, at der er tale om en formue, der er  

 uigenkaldeligt udskilt, og som ingen fysisk eller juridisk person uden for  

 institutionen har ejendomsretten over.
En selvejende institution er således  

 et selvstændigt og uafhængigt retssubjekt, og det vil være i strid med  

 fondsretlige grundsætninger, hvis hele bestyrelsen eller dennes flertal er  

 underkastet instruktionsbeføjelse fra stifteren eller en anden.
 Uanset at Nyborg Byråd ikke kan udøve instruktsionsbeføjelser over for den  

 selvejende institutions bestyrelse eller det bestyrelsesflertal, som udpeges  

 af byrådet, vil det forhold, at flertallet af bestyrelsens medlemmer udpeges  

 af byrådet, efter ministeriets opfattelse indebære, at der efter udskillelsen  

 af den kommunalt drevne virksomhed (de kommunale værker) i en selvejende  

 institution ( Nyborg Kommunale Værker ) fortsat er tale om en kommunal  

 opgavevaretagelse.
Da kommunens anliggender styres af kommunalbestyrelsen efter reglerne i  

 den kommunale styrelseslov, vil en kommunal opgavevaretagelse i en  

 privatretlig organisationsform normalt være udtryk for en omgåelse af  

 reglerne i den kommunale styrelseslov og som følge heraf være ulovlig.
Dette  

 gælder dog ikke i tilfælde, hvor særlige hensyn kan begrunde varetagelsen af  

 den pågældende virksomhed i en privatretlig organisationsform.
Dette er  

 navnlig tilfældet, hvor virksomheden har mindre sammenhæng med den øvrige  

 kommunale virksomhed, hvor hensynet til en forretningsmæssig ledelse af  

 virksomheden er fremtrædende, og i visse tilfælde hvor der i lovgivningen i  

 øvrigt er fastlagt rammer for udøvelsen af den pågældende virksomhed.
Som  

 eksempler på tilfælde, hvor der foreligger sådanne særlige hensyn, kan nævnes  

 forarbejdning og afsætning af biprodukter fra en kommunal virksomhed og  

 udførelse af kommunal forsyningsvirksomhed.
 I de her nævnte tilfælde vil en kommunalbestyrelse således efter  

 ministeriets opfattelse lovligt kunne oprette en selvejende institution med  

 henblik på varetagelsen af den kommunale opgave, medmindre det i eventuel  

 lovgivning vedrørende den pågældende kommunale virksomhed måtte være fastsat  

 eller forudsat at virksomheden skal udøves i kommunalt regi.
 Det skal tilføjes, at den selvejende institutions låntagning skal  

 henregnes til kommunens låntagning, jf. lånebekendtgørelsens § 4, stk. 1, nr.  

 3.
 Tilsynsrådets sagsakter vedlægges.
