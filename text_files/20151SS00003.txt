Beretning afgivet af Udenrigsudvalget den 2. februar 2016 Beretning om regeringens manglende efterlevelse af folketingsbeslutning nr.
B 21 Et flertal i Folketinget vedtog den 21. december 2015 beslutningsforslag nr.
B 21 (fremsat af Socialistisk Folkeparti) om at gennemføre budgetterede udbetalinger af udviklingsbistanden for 2015. Baggrunden var, at regeringen havde besluttet at fjerne en række af de tilsagn om udviklingsbistand, der var vedtaget på finansloven for 2015.
 På et samråd i Udenrigsudvalget samme dag tilkendegav udenrigsministeren, at regeringen ikke havde til hensigt at rette sig efter det vedtagne beslutningsforslag.
Et flertal i udvalget (S, EL, ALT, RV, SF, KF og SIU) finder det særdeles kritisabelt, at regeringen ikke agter at følge folketingsflertallet.
Det er en grundsten i det danske demokrati, at regeringens handlinger skal være i overensstemmelse med folketingsflertallet  også selv om den måtte være uenig.
I modsat fald eroderer det parlamentariske demokrati, og det bliver umuligt at skabe et tillidsfuldt samarbejde mellem regeringen og Folketinget.
Regeringens afvisning af at rette sig efter folketingsflertallet betyder i det konkrete tilfælde, at en række bistandsprojekter har måttet aflyses, hvilket efterlader mennesker uden den hjælp, de har behov for, samtidig med at Danmarks ry som en troværdig samarbejdspartner i forhold til udviklingslandene kan lide et knæk.
Dette finder flertallet helt uacceptabelt, og flertallet finder det vigtigt, at regeringen fremover accepterer de parlamentariske spilleregler og efterlever de beslutninger, der vedtages i Folketinget.
 P.u.v.
