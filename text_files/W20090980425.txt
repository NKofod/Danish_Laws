EØS, E301, selvstændig i andet EØS-land, dagpengeret, vejledning Ankenævnet har behandlet Deres klage på møde den 5. marts 2009.
Nævnet traf denne A F G Ø R E L S E De har ikke ret til dagpenge fra 3. juni 2008.
 De er vejledt tilstrækkeligt af a-kassen.
 Ankenævnet tiltræder således Arbejdsdirektoratets afgørelse af den 5. september 2008.
B E G R U N D E L S E Ankenævnet har lagt til grund, at  De blev indmeldt i a-kassen den 24. april 2008,  De blev indmeldt som deltidsforsikret,  De var selvstændig erhvervsdrivende i Tyskland inden De flyttede til Danmark, og  de tyske myndigheder ikke har bekræftet Deres arbejds- og medlemsperioder i forhold til den tyske arbejdsløshedsforsikring (attest E301).
 Arbejdsdirektoratet traf den 5. september 2008 afgørelse om, at De ikke har ret til dagpenge fra 3. juni 2008.
 Et medlem kan tidligst få ret til dagpenge efter ét års medlemskab af en a-kasse.
Retten til dagpenge for et deltidsforsikret medlem indtræder tidligst, når medlemmet har haft arbejde som lønmodtager svarende til 34 ugers arbejde på fuld tid, inden for de seneste 3 år.
Et fuldtidsforsikret medlem skal have haft arbejde som lønmodtager svarende til mindst 52 ugers arbejde på fuld tid, eller have drevet selvstændig virksomhed i væsentligt omfang i en tilsvarende periode, inden for de seneste 3 år.
Kun arbejde, som ligger i en medlemsperiode kan medregnes, og arbejdet skal være på normale løn- og ansættelsesvilkår uden offentlig støtte til lønnen.
Et medlem, som har arbejdet og været arbejdsløshedsforsikret i et andet EØS-land eller Schweiz, kan medregne arbejds- og forsikringsperioder fra det andet land.
Det kræver dog, at  det pågældende lands myndigheder har bekræftet arbejds- og forsikringsperioderne (attest E301), og  et medlem, som ikke har været arbejdsløshedsforsikret i Danmark inden for de seneste 5 år, bliver indmeldt i en dansk arbejdsløshedskasse og påbegynder arbejde inden for 8 uger efter forsikringen i det andet EØS-land eller Schweiz er ophørt, og at medlemmet som deltidsforsikret har haft mindst 148 timers arbejde inden for 12 uger eller 3 måneder, eller  et medlem, som har været forsikret i Danmark inden for de seneste 5 år, bliver genoptaget i en dansk a-kasse inden for 8 uger efter forsikringen i det andet EØS-land eller Schweiz er ophørt, og medlemmet har bopæl og opholder sig i Danmark.
Nævnet finder ikke, at De kan medregne arbejds- og medlemsperioder fra den periode, hvor De har været beskæftiget i Tyskland.
Nævnet har lagt vægt på, at det ikke er lykkedes, at skaffe dokumentation for deres arbejds- og forsikringsperioder i Tyskland  uanset at både a-kassen og De har forsøgt, at skaffe dokumentationen.
 Nævnet finder ikke, at De har ret til dagpenge fra den 3. juni 2008. Nævnet har lagt vægt på, at De blev optaget i a-kassen den 24. april 2008, og at De den 3. juni 2008 ikke har været medlem af a-kassen i mindst ét år.
Nævnet har ikke taget stilling til, hvor mange arbejdstimer De har, som kan medregnes til beskæftigelseskravet.
Nævnet har lagt vægt på, at De ikke har ret til dagpenge fra 3. juni 2008, allerede fordi De ikke har været medlem af a-kassen i mindst ét år, og at nævnet ikke har modtaget oplysninger om Deres arbejdstimer.
De oplyser i Deres brev af 21. februar 2009, at De ikke selv var skyld i arbejdsløsheden.
Nævnet finder ikke, at dette forhold kan føre til et andet resultat.
 Nævnet har lagt vægt på, at der ikke er mulighed for dispensation fra reglen om medlemskab i mindst ét år inden retten til dagpenge kan indtræde.
A-kassen har pligt til, at vejlede sine medlemmer om rettigheder og pligter i henhold til arbejdsløshedsforsikring, og i forhold til arbejdsmarkedslovgivningen.
Har medlemmet et særligt behov, skal a-kassen give medlemmet en individuel og personlig vejledning.
 Nævnet finder, at a-kassen har vejledt Dem tilstrækkeligt.
Nævnet har lagt vægt på, at  De har oplyst, at De finder at a-kassen i sin pjece Warum har givet oplysninger, som De opfatter som et tilsagn om ret til dagpenge,  De ikke har fået pjecen udleveret af a-kassen, men at De selv har taget pjecen,  a-kassen har oplyst Dem om, at pjecen ikke er anvendelig i Deres tilfælde, da De ikke er borger i et af de nye EU-lande kan man ikke henvise til den del af teksten i pjecen, som fortæller dette,  det af a-kassens brev af 6. maj 2008 fremgår, at De tidligst kan få ret til dagpenge efter ét års medlemskab af a-kassen, og  beskæftigelseskravet for deltidsforsikrede er beskrevet i a-kassens brev af 6. maj 2008.
R E G L E R Ankenævnet henviser til  § 53, stk. 1 og 2, § 65, stk. 5 og § 95 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 95 i lov om arbejdsløshedsforsikring mv., jf. lovbekendtgørelse nr. 874 af 11. september 2005,  § 2, stk. 1 - 3 og § 3, stk. 1 og 2 i Arbejdsdirektoratets bekendtgørelse nr. 1399 af 13. december 2006 om arbejdsløshedsforsikring ved arbejde m.v. inden for EØS og i det øvrige udland, og  § 1 og § 5 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, a-kassens brev af 15. januar 2009, og Deres brev af 21. februar 2009.
På ankenævnets vegne Sign.
 De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 .........
 § 53. Ret til dagpenge opnås efter 1 års medlemskab af en anerkendt arbejdsløshedskasse, jf. dog § 54.
Stk. 2. Retten til at opnå dagpenge i de i § 55, stk. 1, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 ...
 § 54. Medlemmer, som er optaget i henhold til § 41, stk. 1, nr. 3, litra b, opnår ret til dagpenge 1 måned efter uddannelsens afslutning.
§ 55. Et medlem, der har opnået ret til dagpenge, jf. §§ 53 og 54, kan modtage dagpenge efter §§ 51 og 52 a, jf. §§ 47 og 70, i sammenlagt 4 år inden for en periode på 6 år.
Der opnås ret til påbegyndelse af en ny periode, hvis medlemmet dokumenterer på ny at have haft beskæftigelse i det omfang, der er nævnt i § 53, stk. 2 eller 6.
 ...
 .........
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63 a.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 ...
 .........
 § 95. Direktøren for Arbejdsdirektoratet kan efter forhandling med Beskæftigelsesrådet fastsætte regler om ret til medlemskab af en anerkendt arbejdsløshedskasse og om ret til dagpenge, feriedagpenge og efterløn for personer, der har haft forsikrings- eller beskæftigelsesperioder i udlandet, på Færøerne eller i Grønland.
 .........
Lov om arbejdsløshedsforsikring mv., jf. lovbekendtgørelse nr. 874 af 11. september 2005 .........
 § 95. Direktøren for Arbejdsdirektoratet kan efter forhandling med Beskæftigelsesrådet fastsætte regler om ret til medlemskab af en anerkendt arbejdsløshedskasse og om ret til dagpenge, feriedagpenge, ret til overgangsydelse og efterløn for personer, der har haft forsikrings- eller beskæftigelsesperioder i udlandet, på Færøerne eller i Grønland.
 .........
Arbejdsdirektoratets bekendtgørelse nr. 1399 af 13. december 2006 om arbejdsløshedsforsikring ved arbejde m.v. inden for EØS og i det øvrige udland .........
 § 2. En person, som ikke har været medlem af en dansk a-kasse inden for de sidste 5 år, men som har haft lønarbejde og været arbejdsløshedsforsikret i et andet EØS-land eller Schweiz, kan regne forsikringsperioder fra det andet EØS-land eller Schweiz med til at opfylde kravet om medlemsperiode i HREF="http://social-arbejdsmarked.lovportaler.dk/?hashparam=p53&schultzlink=lov19700114#p53" MACROBUTTON HtmlResAnchor § 53, stk. 1, i loven, når betingelserne i stk. 2 og 3 er opfyldt.
 Stk. 2. Det er et krav, at personen inden 8 uger efter, at personen ophørte med at være arbejdsløshedsforsikret i det andet EØS-land eller Schweiz.
1) skriftligt søger om optagelse i en a-kasse og 2) begynder arbejde i Danmark, jf. stk. 3.
Stk. 3. Et fuldtidsforsikret medlem skal arbejde i mindst 296 timer inden for 12 uger eller 3 måneder.
Et deltidsforsikret medlem skal arbejde i mindst 148 timer inden for 12 uger eller 3 måneder.
En selvstændig erhvervsdrivende skal drive selvstændig virksomhed mere end midlertidigt og i væsentligt omfang.
Arbejdet skal kunne anerkendes efter reglerne i bekendtgørelse om beskæftigelseskrav og dagpengeperiode og bekendtgørelse om drift af selvstændig virksomhed.
 ...
 § 3. En person, som har været medlem af en dansk a-kasse inden for de sidste 5 år, og som herefter har haft lønarbejde og været arbejdsløshedsforsikret i et andet EØS-land eller Schweiz, kan genoptages i en a-kasse og regne forsikringsperioder fra det andet EØS-land eller Schweiz med til at opfylde kravet om medlemsperiode i § 53, stk. 1, i loven.
Stk. 2. Det er et krav, at personen 1) har bopæl og opholder sig i Danmark, jf. § 41, stk. 1, nr. 1, i loven, og 2) skriftligt søger om optagelse i en a-kasse inden 8 uger, fra personen ophørte med at være arbejdsløshedsforsikret i det andet EØS-land eller Schweiz.
 ...
 .........
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede m.v.
 § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 .........
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
 .........
