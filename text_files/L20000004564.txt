Bekendtgørelse om overenskomst af 19.  

 november 1999 med Bosnien-Hercegovina om reduktion og omlægning af  

 gæld Den 19. november 1999 undertegnedes i Sarajevo en overenskomst imellem  

 på den ene side Danmark og på den anden side Bosnien-Hercegovina  

 om reduktion og omlægning af Bosnien- Hercegovinas gæld til den  

 danske stat.
Overenskomsten er i overensstemmelse med de retningslinier for  

 konsolidering af Bosnien-Hercegovinas gæld (Agreed Minute on the  

 Consolidation of the Debt of Bosnia and Herzegovina), som der opnåedes  

 enighed om under multilaterale forhandlinger i Paris den 28. oktober  

 1998.
 Aftalen vedrører Bosnien-Hercegovinas andel af den  

 tidligere Socialistiske Forbundsrepublik Jugoslaviens gæld i henhold  

 til fire tidligere aftaler imellem denne og Danmark.
Aftalen reducerer med 67% dels restancer pr. 30. juni  

 1998, dels beløb som forfalder imellem 1. juli 1998 og 30. april 1999.  

 Gældsreduktionen udgør i alt ca. 8,4 mio. kr.
De resterende 33%  

 omlægges til betaling i voksende rater imellem 2005 og 2022. De  

 udestående beløb forrentes indtil 30. april 1999 med 7,62 % og  

 derefter med 0,5% over den 6-måneders CIBOR (Copenhagen Interbank  

 Offered Rate).
 Aftalen indeholder desuden en bestemmelse om, at den  

 moratorierente, som ville forfalde imellem 1. juli 1998 og 30. april 1999,  

 udsættes til betaling imellem 1. juni 2002 og 1. december 2004.
