 Lov om pensioner efter tidligere valglove.
 VI FREDERIK DEN NIENDE, af Guds Nåde Konge til Danmark, de Venders og Goters, Hertug til Slesvig, Holsten, Stormarn, Ditmarsken, Lauenborg og Oldenborg, gør vitterligt:
 Folketinget har vedtaget og Vi ved Vort samtykke stadfæstet følgende lov:
 § 1. Loven omfatter pensioner efter lov om valg til folketinget i den før 1. november 1969 gældende affattelse, jfr. lovbekendtgørelse nr. 270 af 21. juni 1966, og tidligere valglove.
 Stk. 2. Årlige ydelser til rigsdagsmedlemmer, der inden 1. april 1946 er ophørt at være medlemmer af rigsdagen, og enker efter sådanne, som er tilstået efter valglovens § 91, stk. 2, i den før 1. november 1969 gældende affattelse eller tilsvarende bestemmelser i tidligere valglove, omfattes af denne lov.
§ 2. De i § 1 nævnte pensioner og årlige ydelser ydes med grundbeløb, der for personer, som har opnået pension forud for lovens ikrafttræden, udgør 100/133 af det pr. 1. marts 1970 udbetalte beløb.
For personer, der opnår pension efter 31. marts 1970, udgør grundbeløbet samme brøkdel af det samlede pensionsbeløb efter de ældre regler med tillæg efter de pr. 1. marts 1970 gældende satser.
 Stk. 2. Grundbeløb forhøjes ved erhvervelse af børnepensionstillæg efter 31. marts 1970 og nedsættes ved bortfald af børnepensionstillæg efter denne dato.
 § 3. Grundbeløb efter § 2 reguleres efter bestemmelserne om regulering af pensioner i § 27, stk. 1-2, i lov om tjenestemandspension.
 § 4. Bestemmelserne i valglovens §§ 85, stk. 5 a)-b), og 87, stk. 8 b)-d), i den før 1. november 1969 gældende affattelse og tilsvarende bestemmelser i tidligere valglove gælder ikke for pensioner, der omfattes af denne lov.
 § 5. Bestemmelserne i valglovens § 87, stk. 6, i den før 1. november 1969 gældende affattelse og tilsvarende bestemmelser i tidligere valglove gælder ikke, dersom den ene af ægtefællerne har været medlem af folketinget den 1. november 1969 eller senere.
 § 6. Bestemmelsen i valglovens § 87, stk. 8 a), i den før 1. november 1969 gældende affattelse om bortfald af enkepension ved indgåelse af nyt ægteskab og tilsvarende bestemmelser i tidligere valglove finder ikke anvendelse.
 Stk. 2. Såfremt en enke, der oppebærer enkepension efter valgloven i den før 1. november 1969 gældende affattelse eller tilsvarende bestemmelser i tidligere valglove, tillige er berettiget til ægtefællepension på grundlag af den sidstafdøde ægtefælles medlemskab af folketinget efter 31. oktober 1969, sker der kun udbetaling af den pension, der er størst.
 § 7. Reglerne i valglovens § 92 som affattet ved lov nr. 576 af 19. december 1969 om samordning med pensioner i den sociale pensionslovgivning finder tilsvarende anvendelse for pensioner, der omfattes af nær værende lov.
 Stk. 2. Fradrag efter valglovens § 92 i pensioner, baseret på medlemskab af folketinget, der er ophørt før 1. oktober 1961, foretages på grundlag af en omregnet medlemsanciennitet, beregnet således:
En medlemsanciennitet Stk. 3. Fradrag efter valglovens § 92 i enkepensioner, baseret på medlemskab af folketinget af under 10 års varighed, udgør 7/25 af det højeste fradrag på 74 pct. af folkepensionens grundbeløb.
 Stk. 4. Folketingets præsidium kan tillade, at samordningsfradrag nedsættes eller bortfalder, såfremt summen af folkepension og samordnet folketingspension er lavere end folketingspensionen med tillæg af indtægtsbestemt social pension efter de forud for 1. april 1970 gældende regler.
 § 8. reglerne i valglovens § 93, som affattet ved nr. 576 af 19. december 1969, finder tilsvarende anvendelse på de pensioner efter nærværende lov, der opnås efter udgangen af marts måned 1970.
 § 9. Loven træder i kraft den 1. april 1970. Bestemmelserne i §§ 4-6 har virkning fra 1. november 1969.
Givet på Amalienborg, den 20. marts 1970 Under Vor Kongelige Hånd og Segl FREDERIK R.
