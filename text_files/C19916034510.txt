 Civilretsdirektoratet er i en række tilfælde af parter i bidragssager -  

 særlig af bidragspligtige - blevet spurgt, om den pågældende efter overgang  

 til efterløn eller førtidspension eller tilsvarende dispositioner vil blive  

 anset for at udnytte sin erhvervsevne.
Det fremgår af forvaltningslovens § 7, stk. 2, at myndighederne »i  

 fornødent omfang (skal) yde vejledning og bistand til personer, der retter  

 henvendelse om spørgsmål inden for myndighedernes sagsområde«.
Den  

 vejledningspligt, der består efter bestemmelsen, skal bl.a. sikre, at  

 borgeren får tilstrækkelig orientering om de regler, der gælder på det  

 pågældende forvaltningsområde, herunder om den praksis, der følges af  

 myndigheden.
 Der foreligger derimod ikke nogen pligt for myndighederne til at vejlede  

 om - og give forhåndsbesked med hensyn til - udfaldet af et bestemt konkret  

 afgørelsesforhold, medmindre en sådan pligt fremgår af den for afgørelsen  

 relevante lovgivning.
 Civilretsdirektoratet har på denne baggrund i en række tilfælde afvist at  

 træffe afgørelse om, hvilket bidrag der vil kunne udmåles i tilfælde af, at  

 der måtte indtræde en sådan fremtidig ændring af ansøgerens situation.
 I en konkret sag har Civilretsdirektoratet for nylig meddelt, at man ikke  

 kunne kritisere, at et statsamt havde afvist at give bidragspligtige en  

 konkret forhåndsbesked om, hvorledes man ville opgøre hans erhvervsevne ved  

 overgang til efterløn.
 Civilretsdirektoratet oplyste vedrørende praksis, at man ikke er bekendt  

 med tilfælde, hvor det er lagt til grund, at erhvervsevnen ikke er udnyttet,  

 når en person over 60 år overgår fra en beskæftigelse af ikke ubetydelig  

 belastning til efterløn eller førtidspension.
Civilretsdirektoratet tilføjede, at man i tilfælde, hvor bidragspligten er  

 tidsbegrænset, vil være mere tilbageholdende med at antage, at den  

 bidragspligtige alene på grund af alder ikke længere må forudsættes at kunne  

 opretholde sin erhvervsindtægt.
Det gælder navnlig, hvis bidragspligten er  

 fastsat kort tid forinden henvendelsen til statsamtet.
Civilretsdirektoratet finder, at der i sager om forhåndsbesked bør  

 orienteres i generelle vendinger om praksis vedrørende udnyttelse af  

 erhvervsevne, men at bindende forhåndsbesked kan afslås efter et konkret skøn Selvom der således som udgangspunkt ikke vil være grundlag for at meddele  

 forhåndsbesked, finder Civilretsdirektoratet som anført i Skarrildhus 1987,  

 s. 69 f, at der rent undtagelsesvis kan forekomme tilfælde, hvor der bør  

 gives ansøgeren en forhåndstilkendegivelse i afgørelsesform om, hvorledes  

 bidraget i givet fald vil blive, selvom det ikke er sikkert, at de påståede  

 ændringer i de økonomiske forhold vil indtræde.
Dette vil kunne komme på  

 tale, hvis ændringerne forekommer realistiske, er dokumenterede i  

 tilstrækkeligt omfang og må antages fortrinvis at skyldes andre overvejelser  

 end et ønske om at påvirke bidragets størrelse.
En sådan tilkendegivelse  

 forudsætter, at der ikke er udsigt til ændring af andre relevante forhold.  

 Den meddeles, efter modparken er inddraget i sagens behandling på sædvanlig  

 måde, og kan af begge parter påklages til Civildirektoratet.
Afgørelse i  

 sagen bør søges truffet i så god tid, at en eventuel rekursafgørelse kan  

 foreligge, inden der disponeres i tillid til statsamtets afgørelse.
Der kan  

 næppe fastsættes en egentlig klagefrist, men man bør gøre parterne bekendt  

 med, at den omstændighed, at den ene part har disponeret i henhold til en  

 tilkendegivelse, der ikke er påklaget inden for rimelig tid, vil tale mod  

 senere at fravige denne.
 P.M.V.
 E.B.
