Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om at forbyde de hormonforstyrrende stoffer BHA og BHT i tyggegummi [af Maria Reumert Gjerding (EL) m.fl.]:
1. Udvalgsarbejdet Beslutningsforslaget blev fremsat den 20. november 2015 og var til 1. behandling den 8. april 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (EL og ALT) finder det afgørende, at forbrugerne bliver beskyttet mod skadelige stoffer og kemikalier, herunder hormonforstyrrende stoffer som BHA og BHT, der anvendes i visse former for tyggegummi, bl.a. tyggegummi til børn.
Mindretallet mener, at der løbende bør arbejdes for at indføre internationale forbud og EU-forbud mod skadelige stoffer og kemikalier.
Mindretallet konstaterer imidlertid, at arbejdet går for langsomt.
EL og ALT opfordrer derfor regeringen til i december 2016 at fremlægge en status for EU-regulering af stofferne BHA og BHT i tyggegummi.
Hvis der ikke senest ultimo 2016 er truffet beslutning om at indføre en EU-regulering og der ikke er konkrete indikationer på, at en EU-regulering af BHA og BHT i tyggegummi er på vej, vil mindretallet arbejde for en snarlig dansk regulering.
 P.u.v.
