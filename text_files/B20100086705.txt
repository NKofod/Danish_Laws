Bekendtgørelse om lægers elektroniske indberetning af behandling med injicerbar heroin og metadon I medfør af § 19 og § 82 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1350 af 17. december 2008 fastsættes:
 § 1. De for behandlingen ansvarlige læger, der forestår den medikamentelle behandling med injicerbar heroin og metadon, skal afgive halvårlige indberetninger til Sundhedsstyrelsen herom efter reglerne i denne bekendtgørelse.
 Stk. 2. Pligten til at indberette til Sundhedsstyrelsen påhviler de i stk. 1, nævnte læger, uanset behandling er delegeret til andre læger.
 § 2. Den halvårlige indberetning skal omfatte oplysning om de personer, som har fået ordineret injicerbar heroin eller metadon som led i behandlingen af deres misbrug.
 Stk. 2. Indberetningen skal indeholder oplysninger om:
1) patientens personnummer, 2) risikoadfærd, 3) forekomst af misbrugsrelaterede sygdomme, 4) selvvurderet helbredsopfattelse, 5) social belastning og kriminalitet og 6) den behandlingsansvarlige læges autorisations ID.
 Stk. 3. Indberetning skal ske uanset indberetning/anmeldelse til andre centrale registre.
 § 3. Indberetning foretages elektronisk til SEI, Sundhedsstyrelsens Elektroniske Indberetningssystem, som er tilgængelig på Sundhedsstyrelsens hjemmeside (www.sst.dk).
 § 4. Efter lov om autorisation af sundhedspersoner og om sundhedsfaglig virksomheds § 82, straffes den læge, der gør sig skyldig i overtrædelse af bekendtgørelsen, med bøde.
 § 5. Bekendtgørelsen træder i kraft den 8. juli 2010.
