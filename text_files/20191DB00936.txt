Betænkning afgivet af Social- og Indenrigsudvalget den 11. juni 2020 Betænkning over Forslag til folketingsbeslutning om hjælp til aflastning af forældre til børn med et handicap under midlertidige ophold i udlandet [af Karina Adsbøl (DF) m.fl.]:
1. Indstillinger Et flertal i udvalget (S, V, RV, KF og LA) indstiller beslutningsforslaget til forkastelse.
 Et mindretal i udvalget (DF, SF, EL, NB og ALT) indstiller beslutningsforslaget til vedtagelse uændret.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre og Det Konservative Folkeparti Socialdemokratiets, Venstres og Det Konservative Folkepartis medlemmer af udvalget finder, at udgangspunktet for beslutningsforslaget følger et prisværdigt formål, nemlig at familier, som har et barn med handicap, skal have mulighed for at tage på ferie i udlandet på lige fod med andre familier.
 S, V og KF konstaterer dog, at en ændring af udlandsbekendtgørelsens § 1, stk. 2, der gør det muligt at medtage hjælp til aflastning bevilget efter servicelovens § 84, stk. 1, jf. § 44, under midlertidige ophold i udlandet, vil indebære et principielt brud på det overordnede hensyn bag udlandsbekendtgørelsen, nemlig at den kun omfatter ydelser, hvor det giver mening i forhold til ydelsens formål, og hvor ydelsen kan medtages, uden at det medfører store praktiske udfordringer.
S, V og KF vurderer desuden, at en sådan principiel ændring vil kunne skabe et pres for, at også andre ydelser, som ikke opfylder disse hensyn, skal omfattes af udlandsbekendtgørelsen.
Det vil eksempelvis gælde personlig og praktisk hjælp efter servicelovens § 83.
 S, V og KF ønsker ikke at bakke op om et sådant brud på det overordnede hensyn bag udlandsbekendtgørelsen og kan derfor ikke bakke op om beslutningsforslaget.
Dansk Folkeparti Dansk Folkepartis medlemmer af udvalget mener, at familier, som har et barn med handicap, skal have mulighed for at tage på ferie i udlandet på lige fod med andre familier.
 Ifølge regeringen er der på nuværende tidspunkt en række økonomiske og praktiske forhold, der er underbelyste, i forhold til hvad en ændring af udlandsbekendtgørelsens § 1, stk. 2, betyder, og ifølge regeringen mangler der viden om de økonomiske omkostninger forbundet med en ændring af loven.
 DF mener, at man bør lade pengene følge barnet, således at når kommunen kan tilbyde familier med et barn med handicap, at barnet kan blive passet f.eks. på en aflastningsinstitution, mens familien er af sted på ferie, må beløbet, der svarer til udgifterne forbundet med et aflastningsophold i et døgntilbud, kunne følge barnet, så barnet kan komme på ferie sammen med sin familie.
 DF vil på den baggrund opfordre social- og indenrigsministeren til inden næste folketingsår at nedsætte en arbejdsgruppe, der skal kortlægge de økonomiske og praktiske aspekter ved en ændring af loven og mulighederne for, at den udmålte hjælp efter de forskellige paragraffer på børneområdet kan bruges mere hensigtsmæssigt, og muligheden for at lade pengene følge barnet/familien.
Radikale Venstre Radikale Venstres medlemmer af udvalget forholder sig positivt til intentionen i beslutningsforslaget og vil gerne opfordre social- og indenrigsministeren til at indkalde Folketingets partier til forhandling om, hvorledes man inden for en given økonomisk ramme ville kunne hjælpe den omtalte gruppe.
3. Udvalgsarbejdet Beslutningsforslaget blev fremsat den 22. oktober 2019 og var til 1. behandling den 10. december 2019. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 5 spørgsmål til social- og indenrigsministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Rasmus Helveg Petersen (RV) Kathrine Olldag (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Karen Ellemann (V) Marlene Ambo-Rasmussen (V) Hans Andersen (V) Stén Knuth (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Brigitte Klintskov Jerkel (KF) Per Larsen (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
