 Bestemmelse i kollektiv overenskomst, hvorefter uorganiserede  

 arbejdsgivere kulle betale mere til en uddannelsesfond end organiserede, ikke  

 ugyldig.
En uorganiseret arbejdsgiver U havde indgået tiltrædelsesoverenskomst  

 med et fagforbund, hvorefter hovedoverenskomsten mellem fagforbundet og en  

 arbejdsgiverorganisation skulle være gældende mellem parterne.  

 Hovedoverenskomsten indeholdt bestemmelse om, at arbejdsgivere skulle  

 indbetale 10 øre pr. arbejdstime til en uddannelsesfond.
Dog skulle  

 virksomheder omfattet af overenskomsten, der ikke samtidig var medlem  

 arbejdsgiverorganisationen betale 25 øre til fonden.
Under en arbejdsretssag  

 bestred U berettigelsen af forskellen mellem organiserede og uorganiserede  

 arbejdsgiveres bidrag til fonden.
Arbejdsretten udtalte, at det ikke forudsættes, at organiserede og  

 uorganiserede arbejdsgivere skulle behandles ens.
Der kunne dog kun gøres  

 forskel, såfremt der kunne påvises en saglig begrundelse herfor.
Der fandtes  

 imidlertid ikke grundlag for at fastslå, at der ikke havde været en saglig  

 begrundelse for den omtvistede bestemmelse, hvorfor aftalelovens § 36 ikke  

 gav grundlag for at tilsidesætte den.
Herefter dømtes arbejdsgiveren til at  

 efterleve den omtvistede bestemmelse.
 Under denne sag har Landsorganisationen i Danmark for Dansk Beklædnings-  

 og Textilarbejderforbund indklaget Brandtex A/S, Brande, og nedlagt følgende  

 påstand:
 Brandtex A/S, Brande, skal efterleve § 13, stk. 2a, i Hovedoverenskomsten  

 mellem Textil- og Beklædningsindustrien og Dansk Beklædnings- og  

 Textilarbejderforbund.
 Indklagede, Brandtex A/S, har påstået frifindelse mod, at indklagede  

 indbetaler samme bidrag til Oplysnings- og Uddannelsesfonden som  

 arbejdsgivere, der er medlem af Textil- og Beklædningsindustrien.
 Sagens omstændigheder er følgende:
Brandtex A/S er ikke medlem af nogen arbejdsgiverorganisation, der har  

 overenskomst med Dansk Beklædnings- og Textilarbejderforbund.
Brandtex A/S  

 har imidlertid siden 1949 haft tiltrædelsesoverenskomst med forbundet.
Den  

 nugældende tiltrædelsesoverenskomst er underskrevet den 10. december 1980 og  

 indeholder blandt andet følgende bestemmelser:
 »§ 1.
 Den mellem Beklædningsindustriens Sammenslutning og Dansk Beklædnings- og  

 Textilarbejderforbund gældende hovedoverenskomst med tilhørende regler for  

 behandling af faglig strid samt de i tilknytning til hovedoverenskomsten  

 oprettede aftaler anerkendes som bindende for begge parter.
 § 2.
 Som retsligt grundlag for overenskomstforholdet anerkendes den mellem  

 Dansk Arbejdsgiverforening og LO gældende hovedaftale samt de til enhver tid  

 mellem hovedorganisationerne gældende forhandlingsregler og  

 opsigelsesfrister. .......
 § 5.
 De af virksomhedens arbejdere, som opfylder betingelserne herfor, skal  

 være medlemmer af Dansk Beklædnings- og Textilarbejderforbund og Beklædnings-  

 og Textilarbejdernes Arbejdsløshedskasse.
 § 6.
Såfremt ingen af parterne i henhold til de i § 2 nævnte forhandlingsregler  

 til den modstående part fremsender forslag til ændringer i eller opsiger  

 overenskomsten, er der enighed om, at den løber videre med de ændringer, der  

 måtte blive gældende i overenskomstforholdet mellem de respektive  

 organisationer.« 1991-Hovedoverenskomsten mellem Textil- og Beklædningsindustrien og Dansk  

 Beklædnings- og Textilarbejderforbund indeholder i § 13 følgende bestemmelse  

 om Oplysnings- og Uddannelsesfonden:
 »1. Bidragene indkræves af Dansk Beklædnings- og  

 Textilarbejderforbund.
 2. Der betales 10 øre pr. arbejdstime af arbejdsgiveren og 5 øre pr.  

 arbejdstime af arbejderne.
2. a.
For virksomheder som er omfattet af Beklædningsoverenskomsten, uden  

 samtidig at være medlem af Textil- og Beklædningsindustrien udgør de i stk. 2  

 nævnte bidrag tilsammen kr. 0,25 pr. arbejdstime, der alene betales af  

 arbejdsgiveren.
 3. De samlede midler, der herved kommer ind, fordeles med 50 pct. til  

 forbundet og 50 pct. til Textil- og Beklædningsindustrien.  

 Administrationsudgifterne ved indkrævningen og udgifterne til  

 statsautoriseret revisor er fælles.
4. Begge parter disponerer frit over hver deres midler i henhold til  

 fondens formål.« § 13 i 1987-Hovedoverenskomsten mellem Beklædningsindustriens  

 Sammenslutning og Dansk Beklædnings- og Textilarbejderforbund omfattende  

 konfektionsindustrien samt pelsindustrien var sålydende:
 »1. Bidragene indkræves af Dansk Beklædnings- og  

 Textilarbejderforbund.
 2. Der betales 10 øre pr. arbejdstime af arbejdsgiveren og 5 øre pr.  

 arbejdstime af arbejderne.
3. De samlede midler, der herved kommer ind, fordeles med 50 pct. til  

 forbundet og 50 pct. til beklædningsindustrien.
Administrationsudgifterne ved  

 indkrævningen og udgifterne til statsautoriseret revisor er fælles.
 4. Begge parter disponerer frit over hver deres midler i henhold til  

 fondens formål.
5. Ikke BS-medlemmer betaler yderligere et administrationsbidrag til  

 uddannelsesfonden på 1 øre pr. præsteret arbejdstime, betalt af  

 arbejdsgiveren.« Vedtægterne for Oplysnings- og Uddannelsesfonden under  

 Beklædningsindustriens Sammenslutning og Dansk Beklædnings- og  

 Textilarbejderforbund indeholder følgende bestemmelser:
 »Ved overenskomstforhandlingerne i 1987 vedtoges følgende i alle  

 mellem Beklædningsindustriens Sammenslutning og deres medlemsorganisationer  

 og Dansk Beklædnings- og Textilarbejderforbund eksisterende overenskomster.
 Parterne er enige om, at midlerne til oplysnings- og uddannelsesfonden  

 indkræves via Dansk Beklædnings- og Textilarbejderforbunds kontor.
Der betales 12 øre pr. arbejdstime af arbejdsgiveren og 5 øre pr.  

 arbejdstime af arbejderne.
Af de 12 øre er de 2 øre til dækning af  

 indtægtstab/løntilskud til EFG-elever, som i uddannelsesperioden mister  

 praktikplads på grund af en overenskomstdækket arbejdsgivervirksomheds ophør  

 grundet lukning, betalingsstandsning, konkurs, likvidation eller lignende.  

 Denne betaling har virkning fra 1. oktober 1987.
 Ikke BS-medlemmer betaler yderligere et administrationsbidrag til fonden  

 på 1 øre pr. præsteret arbejdstime, betalt af arbejdsgiveren.
De samlede midler (efter reduktion i henhold til 3. afsnit, 2. pkt.), der  

 herved kommer ind, fordeles med 50% til forbundet og 50% til  

 Beklædningsindustriens Sammenslutning.
Administrationsudgifterne ved  

 indkrævningen og udgifterne til statsautoriseret revisor er fælles.
 § 1.
 Fonden har til formål økonomisk at støtte oplysningsmæssige og  

 uddannelsesmæssige foranstaltninger arrangeret af Beklædningsindustriens  

 Sammenslutning og dens medlemsorganisationer og af Dansk Beklædnings- og  

 Textilarbejderforbund.
 § 2.
Uddannelsesforanstaltningerne, herunder kursus- og skolevirksomhed, skal  

 tage sigte på 1) at gavne rationaliserings- og produktivitetsbestræbelser, 2) at fremme bestræbelserne for at opnå den bedst mulige kvalitet inden  

 for samtlige beklædningsområder.
 Oplysningsforanstaltningerne skal tage sigte på organisationsmæssig  

 forståelse, herunder fagretslige forhold, rationaliseringens og  

 produktivitetens betydning for konkurrence og levestandard, endvidere  

 samarbejdets betydning for ovennævnte spørgsmål og problemer.
 § 3.
 De to organisationer, BS og DBTF, redegør ved deres repræsentanter i  

 fondens bestyrelse for de planer, man har for pengenes anvendelse og for  

 forløbet af kurser og foranstaltninger, som fonden har bidraget til.
 § 4.
Under iagttagelse af §§ 2 og 3 disponerer organisationerne selvstændigt  

 over de den enkelte organisation tilkommende beløb, der skal svare til  

 halvdelen af indbetalingerne efter fradrag af administrationsudgifterne.
Dog  

 må fondens midler ikke anvendes til legater til enkeltpersoner.
 § 5.
Fondens midler tilvejebringes ved, at der til fonden - jf. gældende  

 overenskomster (se indledningen) - af arbejdsgiverne kvartalsvis bagud  

 indbetaler det samlede ørebeløb pr. præsteret arbejdstime.
Af dette ørebeløb  

 er arbejdsgiveren berettiget til på lønningsdagen at fradrage i arbejderens  

 løn 5 øre pr. præsteret arbejdstime.
 § 6.
 Opkrævningen af det i § 5 nævnte beløb sker ved, at fonden ved begyndelsen  

 af hvert kvartal fremsender indbetalingskort til arbejdsgiverne.
 § 7.
Fonden ledes af en bestyrelse bestående af de 2 organisationers  

 forretningsudvalg.
Bestyrelsen vælger selv sin formand.
Det er en  

 forudsætning for bestyrelsens beslutningsdygtighed, at der i møder, hvor der  

 foregår afstemninger, er paritet mellem antallet af deltagere fra henholdsvis  

 BS og DBTF.
 § 8.
Fondens regnskabsår er 1. januar - 31. december.
Ved hvert regnskabsårs  

 afslutning udarbejdes et årsregnskab.
Dette regnskab udarbejdes til de  

 respektive organisationers repræsentanter.
 § 9.
 Regnskabet skal revideres og aflægges af en statsautoriseret revisor.
 § 10.
 Alle virksomheder, der indbetaler til fonden, skal efter nærmere fastsatte  

 regler have adgang til at deltage i foranstaltninger, der har baggrund i  

 fondens virksomhed.
 § 11.
 Ved fondens eventuelle ophævelse tilfalder de indestående midler  

 Beklædningsindustriens Sammenslutning og Dansk Beklædnings- og  

 Textilarbejderforbund således, at hver organisation modtager det beløb,  

 hvorover den i henhold til vedtægternes § 4 var berettiget til at disponere,  

 dog at midlerne også efter fondens ophævelse skal anvendes i overensstemmelse  

 med vedtægternes § 2.
 § 12.
Disse vedtægter er vedtaget af forretningsudvalgene for  

 Beklædningsindustriens Sammenslutning og Dansk Beklædnings- og  

 Textilarbejderforbund den 1. oktober 1987.« Oplysnings- og Uddannelsesfonden udbetalte i 1990 og 1991 henholdsvis  

 502.388 kroner og 517.942 kroner til Beklædningsindustriens Sammenslutning og  

 502.388 kroner og 517.942 kroner til Dansk Beklædnings- og  

 Textilarbejderforbund.
 Advokat Jon Stokholm tilskrev ved skrivelse af 31. juli 1992 konsulent  

 Ulrik Jørgensen således:
 »Forinden udarbejdelse af svarskrift, finder jeg det nødvendigt, at  

 sagen er bedre oplyst, og opfordrer Forbundet til at oplyse følgende:
 1. Jeg anmoder om at modtage kopi af alle hovedoverenskomster mellem  

 Textil- og Beklædningsindustrien (tidligere Beklædningsindustriens  

 Sammenslutning, i det følgende benævnt Textil- og Beklædningsindustrien) og  

 Dansk Beklædnings- og Textilarbejderforbund for perioden 1971 - 1991. Jeg  

 bemærker, at jeg er i besiddelse af hovedoverenskomsterne for 1987 og 1991.
2. Jeg anmoder om redegørelse for, hvorledes  

 uddannelsesforanstaltningerne, som anført i vedtægterne for Oplysnings- og  

 Uddannelsesfondens § 2, blev varetaget forud for etableringen af førnævnte  

 fond.
Jeg anmoder i den forbindelse om dokumentation for, hvem der bestemte,  

 hvilke uddannelsesforanstaltninger der skulle iværksættes, hvilke arter  

 uddannelsesforanstaltninger der var tale om, hvor store udgifterne var  

 hertil, samt hvem der afholdt disse udgifter.
 3. Jeg anmoder om oplysning af, hvem der fastlægger, hvad der er  

 uddannelsesforanstaltninger i relation til Oplysnings- og Uddannelsesfondens  

 § 3, samt hvem der fastlægger omfanget af disse uddannelsesforanstaltninger.
4. Jeg anmoder om at modtage regnskaber og budgetter for Oplysnings- og  

 Uddannelsesfonden for perioden 1973 - 1991 samt de redegørelser, som  

 repræsentanter for Dansk Beklædnings- og Textilarbejderforbund og Textil- og  

 Beklædningsindustrien har aflagt i henhold til vedtægternes § 3, ligeledes  

 for perioden 1973 - 1991. Jeg anmoder om oplysning af, om der er fastsat  

 yderligere ansøgnings- og bevillingsprocedurer - eksempelvis i en  

 forretningsorden - og i bekræftende fald modtager jeg gerne disse.
Såfremt  

 der over for fonden er fremlagt yderligere dokumentation for, hvorledes de  

 udloddede midler er anvendt, anmoder jeg om at modtage sådan dokumentation.  

 Jeg anmoder om oplysning og dokumentation af, på hvilket grundlag bidrag for  

 medlemmer/ikke-medlemmer er kalkuleret, herunder ændringer i bidraget.
 5. Jeg anmoder om at modtage budgetter og regnskaber for perioden 1973 -  

 1991 for Dansk Beklædnings- og Textilarbejderforbund og Textil- og  

 Beklædningsindustrien og i den forbindelse oplysning om, hvorledes de  

 udloddede midler fra Oplysnings- og Uddannelsesfonden er optaget.
 6. Jeg anmoder om at modtage dokumentation af art og udgifter for de af  

 Dansk Beklædnings- og Textilarbejderforbund og Textil- og  

 Beklædningsindustrien afholdte uddannelsesforanstaltninger omfattet af § 2 i  

 vedtægter for Oplysnings- og Uddannelsesfonden for perioden 1973 - 1991.
7. Jeg anmoder om at modtage dokumentation for Dansk Beklædnings- og  

 Textilarbejderforbunds og Textil- og Beklædningsindustriens udgifter ud over  

 de udloddede bidrag fra Oplysnings- og Uddannelsesfonden, hvis dette ikke  

 fremgår af det ifølge spørgsmål 3-5 fremlagte materiale.
Jeg anmoder tillige  

 om den dokumentation herom, som forelå til brug for  

 overenskomstforhandlingerne forud for indgåelsen af hovedoverenskomsten af  

 1991.
8. Jeg anmoder om oplysning af, om der med opkrævningen af ekstra bidrag  

 for virksomheder, der ikke er medlem af Textil- og Beklædningsindustrien, er  

 skabt balance mellem udlodningerne fra Uddannelse- og Oplysningsfonden og  

 Dansk Beklædnings- og Textilarbejderforbunds og Textil- og  

 Beklædningsindustriens udgifter til uddannelsesforanstaltninger omfattet af §  

 2 i vedtægterne for Uddannelses- og Oplysningsfonden.
I den forbindelse  

 anmoder jeg om at modtage kalkulationer over merindtægter for Uddannelses- og  

 Oplysningsfonden ved af afkræve de ikke-organiserede arbejdsgivere ekstra  

 bidrag, således som de forelå til brug for indgåelse af hovedoverenskomst af  

 1991. Jeg anmoder tillige om opgørelse over, hvor store beløb Uddannelses- og  

 Oplysningsfonden har modtaget ved de afkrævede ekstra bidrag fra  

 ikke-organiserede arbejdsgivere.
 9. Jeg anmoder om redegørelse for, hvorfor overenskomstparterne valgte at  

 afkræve de arbejdsgivere, der ikke er medlem af Textil- og  

 Beklædningsindustrien, et særskilt vederlag i stedet for at hæve samtlige  

 arbejdsgiveres tilskud.
10. Arbejdsgivere, der ikke er medlem af Textil- og Beklædningsindustrien,  

 har hidtil indbetalt ekstrabeløb på 1 øre pr. præsteret arbejdstime til  

 administration.
Jeg anmoder om dokumentation for, hvorledes disse ekstrabeløb  

 er anvendt.
I forbindelse hermed anmoder jeg om redegørelse for, hvilken  

 ekstra administration der er i forbindelse med opkrævelse af bidrag fra  

 arbejdsgivere, der ikke er medlem af Textil- og Beklædningsindustrien.
 11. Jeg anmoder om oplysning om, om den manglende hjemmel i  

 hovedoverenskomsten af 1991 til at opkræve ekstra administrationsbidrag fra  

 arbejdsgivere, der ikke er medlem af Textil- og Beklædningsindustrien, er  

 udtryk for, at overenskomstparterne ikke mener, at der er behov for sådan  

 ekstraordinær opkrævning, eller om overenskomstparterne er af den formening,  

 at dette beløb er indeholdt i opkrævningen af det ekstra bidrag.
12. Jeg anmoder om at modtage sammenskrevet resume om fonden fra Erhvervs-  

 og Selskabsstyrelsen.« Konsulent Ulrik Jørgensen besvarede advokat Jon Stokholms skrivelse ved  

 sålydende skrivelse af 10. november 1992:
 »I besvarelse af Deres skrivelse af 31. juli d.å. skal jeg hermed  

 besvare de rejste spørgsmål som følger:
 1. Der er ikke noget i overenskomsterne for perioden 1971 til 1987, der  

 belyser nærværende sag.
 Det bemærkes i den forbindelse, at Oplysnings- og Uddannelsesfonden er  

 oprettet i 1987.
 Bestemmelser om konkrete emner vil naturligvis kunne udleveres i kopi.
 2. Uddannelsesforanstaltningerne blev forud for etableringen af fonden  

 varetaget af forbund og arbejdsgiverorganisationen.
 3. Som det fremgår af de fremlagte vedtægters § 4, disponerer  

 organisationerne selvstændigt over det den enkelte organisation tilkommende  

 beløb, der skal svare til halvdelen af indbetalingerne efter fradrag af  

 administrationsudgifter.
4. Fondens regnskab for 1991 vedlægges.
Der udarbejdes ikke budgetter.
 De i vedtægternes § 3 nævnte redegørelser afgives mundtligt, og kan  

 således ikke fremlægges.
 Da det i vedtægternes § 4, som nævnt ovenfor er fastlagt, hvorledes  

 beløbene skal fordeles, findes der ikke ansøgnings- og bevillingsprocedurer.
 Bidragene fra medlemmer og ikke medlemmer er fastsat på baggrund af et  

 skøn over, at såvel forbundet som arbejdsgiverorganisationen af egne midler  

 bidrager væsentligt til uddannelses- og oplysningsindsatsen.
 5. Der vedlægges kopi af forbundets regnskab for 1991, side 4, hvoraf det  

 fremgår, at forbundets netto udgifter til kurser m.v. udgør kr. ca. 4 1/2  

 million.
 Dette beløb er specificeret i en note, hvoraf det fremgår, at  

 bruttoudgiften er ca. 8,5 million.
 Af dette beløb dækker Oplysnings- og uddannelsesfonden ca. 0,5 million.
 Det bemærkes, at forbundet udover kursusudgiften anvender midler til  

 oplysningsvirksomhed og afholder udgifter til personale, rejseudgifter m.m. i  

 forbindelse med blandt andet bestyrelsesarbejde på de tekniske skoler og  

 godkendelse af og kontrol med læresteder.
 Tilskuddene fra uddannelsesfonden kan, som det fremgår af det vedlagte,  

 ikke udlæses direkte af regnskabet, men af specifikationen, hvor beløbet er  

 fratrukket i kursusudgifterne.
 6. Se under 5.
7. Se under 5 for så vidt angår forbundets vedkommende.
For så vidt angår  

 arbejdsgiverforeningens vedkommende vedlægges overslag over omkostninger til  

 uddannelsesmæssige formål af 17/3 1992, hvoraf det fremgår, at udgifterne i  

 alt skønnes til ca. 2,3 millioner eller ca. 6 gange så meget, som kommer ind  

 gennem uddannelsesfonden.
 8. Se under 5 og 7.
 9. En forhøjelse af samtlige arbejdsgiveres tilskud skulle have været  

 modsvaret af en tilsvarende kontingentnedsættelse, hvilket ikke kunne  

 besluttes ved forhandlinger mellem arbejdsgiverorganisationen og forbundet.
 10. Der findes ikke noget regnskab over administrationsudgifterne.
 11. Beløbet er indeholdt i det ekstra bidrag.
12. Fonden er ikke registreret.« Konsulent Ulrik Jørgensen har ved skrivelse af 17. maj 1992 meddelt  

 advokat Jon Stokholm, at redegørelserne i henhold til Oplysnings- og  

 Uddannelsesfondens vedtægters § 3 afgives på et møde mellem  

 arbejdsgiverforeningens direktør og forbundets formand, og at der ikke har  

 været afholdt fondsbestyrelsesmøde, idet alle spørgsmål er afklaret på de  

 ovennævnte møder mellem arbejdsgiverforeningens direktør og forbundets  

 formand.
 Der er under domsforhandlingen afgivet forklaring af forbundsformand Anne  

 Petersen, Dansk Beklædnings- og Textilarbejderforbund, fhv. direktør Max  

 Petersen, Brandtex A/S, Brande, og direktør Jens Bollerup-Jensen, Textil- og  

 Beklædningsindustrien.
Forbundsformand Anne Petersen har forklaret, at hun har været formand for  

 Dansk Beklædnings- og Textilarbejderforbund siden 1989, og at hun var  

 forhandlingsleder ved overenskomstforhandlingerne i 1991. Baggrunden for, at  

 § 13 i Hovedoverenskomsten da blev ændret, var, at de uorganiserede  

 arbejdsgivere har 2/3 af praktikpladserne, at forbundet og  

 arbejdsgiverforeningen har tilsynet med praktikvirksomhederne og  

 praktikuddannelserne, og at organisationerne selv afholder udgifterne hertil,  

 uanset om virksomhederne er organiserede eller ej.
Også andre  

 overenskomstparter sondrer ved fastsættelsen af bidrag mellem organiserede og  

 uorganiserede arbejdsgivere.
Det Industrielle Uddannelsesråds sekretariat har  

 4 medarbejdere, der betales af organisationerne.
Organisationerne afholder  

 endvidere udgifter til mange lovbestemte uddannelsesopgaver.
Fhv. direktør Max Petersen har forklaret, at han var administrerende  

 direktør for Brandtex A/S, Brande, fra 1956 til 1991. Virksomheden  

 beskæftiger 1200 her i landet og 600 i udlandet.
Virksomheden omsætter  

 omkring 1 1/2 milliard kroner om året.
Det årlige overskud efter skat er  

 omkring 100 millioner kroner om året.
Virksomhedens egenkapital er omkring  

 500 millioner kroner.
Han læste ikke tiltrædelsesoverenskomsten igennem, før  

 han i 1980 underskrev den.
Virksomheden har en årlig udgift på mellem 2 og 3  

 millioner kroner til intern uddannelse.
Han har gjort indsigelse mod  

 merbidraget, idet man, hvis det betales uden protest, aldrig ved, hvor man  

 ender.
Det afkrævede bidrag er deponeret i et pengeinstitut i Brande.
Direktør Jens Bollerup-Jensen for forklaret, at han for 2 år siden overtog  

 posten som direktør for Textil- og Beklædningsindustrien.
Forbundsformand  

 Anne Petersen og han deltager 4 gange om året i møder i Det Industrielle  

 Uddannelsesråd.
Fondens sager klares der og i øvrigt ved løbende kontakt  

 mellem ham og forbundsformanden.
Han fandt det i 1991 rimeligt, at de  

 uorganiserede arbejdsgivere betalte 25 øre pr. time til fonden.
De  

 organiseredes arbejdsgiveres kontingent er 65 øre pr. præsteret time. 80% af  

 de 500.000 kroner, Textil- og Beklædningsindustrien årligt modtager fra  

 fonden, går til Det Industrielle Uddannelsesråds sekretariatsfunktion.
Rejse-  

 og udvalgssekretariats-omkostningerne løber op i omkring 700.000 kroner om  

 året.
Textil- og Beklædningsindustrien bruger 400.000 - 500.000 kroner om  

 året på nedslidningsproblemer og branchesikkerhedsråd.
Klagerne har gjort gældende, at ordlyden af tiltrædelsesoverenskomstens §  

 6 fører til, at indklagede er bundet af § 13 i Hovedoverenskomsten, som den  

 blev ændret i 1991. Indklagede sparer 65 øre pr. arbejdstime ved at være  

 uorganiseret.
Organisationerne afholder betydeligt større beløb til  

 uddannelses- og oplysningsaktiviteter end indtægterne fra Oplysnings- og  

 Uddannelsesfonden, og disse aktiviteter kommer også de uorganiserede til  

 nytte.
At de så må betale ikke blot 10 øre pr. arbejdstime - som de  

 organiserede - men 25 øre pr. arbejdstime til fonden, kan hverken  

 karaktiseres som »urimeligt og i strid men redelig handlemåde«  

 eller ligge udenfor indklagedes relevante forudsætninger for  

 tiltrædelsesoverenskomsten.
Indklagede har gjort gældende, at Oplysnings- og Uddannelsesfonden er uden  

 økonomisk og ledelsesmæssig realitet.
Organisationerne deler blot fondens  

 indtægter og lader pengene gå til organisationernes almindelige drift. § 13 i  

 Hovedoverenskomsten gør forskel mellem organiserede og uorganiserede  

 arbejdsgivere i det omfang, organisationerne finder det hensigtsmæssigt.  

 Herved indføres organisationstvang ad bagdøren.
Indklagede har ved  

 tiltrædelsesoverenskomsten haft en typeforudsætning om, at de organiserede og  

 uorganiserede arbejdsgivere blev behandlet ens.
Der er ikke påvist nogen  

 saglig begrundelse for den forskelsbehandling, § 13 i Hovedoverenskomsten  

 medfører.
Indklagede skal i 1992 betale 103.854,89 kr. mere, end hvis  

 indklagede var organiseret. § 13 bør tilsidesættes i medfør af aftalelovens §  

 36 i det omfang, indklagede pålægges større bidrag end de uorganiserede.
 Arbejdsretten skal udtale:
Ordlyden af § 6 i tiltrædelsesoverenskomsten medfører, at indklagede som  

 udgangspunkt er bundet af § 13 i Hovedoverenskomsten.
Der kan ikke gives  

 indklagede medhold i, at indklagede ved tiltrædelsesoverenskomsten med rette  

 har kunnet forudsætte, at organiserede og uorganiserede arbejdsgivere i  

 enhver henseende blev behandlet ens.
Indklagede har imidlertid med rette  

 kunnet forudsætte, at der kun blev gjort forskel mellem organiserede og  

 uorganiserede arbejdsgivere, såfremt der kunne påvises en saglig begrundelse  

 herfor.
Da der ikke er grundlag for at fastslå, at der ikke har været saglig  

 begrundelse for Hovedoverenskomstens § 13, og da aftalelovens § 36 herefter  

 heller ikke giver grundlag for at tilsidesætte bestemmelsen, må der afsiges  

 dom efter klagernes påstand.
 Det er beklageligt, at indklagedes provokationer ikke er blevet opfyldt  

 sikrere, f.eks. ved erklæringer fra statsautoriserede revisorer om størrelsen  

 af de to organisationers udgifter til uddannelses- og oplysningsaktiviteter,  

 og om, i hvilket omfang disse aktiviteter er kommet de uorganiserede  

 arbejdsgivere til gode.
 T h i k e n d e s f o r r e t :
 Indklagede, Brandtex A/S, Brande, skal efterleve § 13, stk. 2a, i  

 Hovedoverenskomsten mellem Textil- og Beklædningsindustrien og Dansk  

 Beklædnings- og Textilarbejderforbund.
 Klagerne, Landsorganisationen i Danmark for Dansk Beklædnings- og  

 Textilarbejderforbund, skal inden 14 dage betale 1.000 kr. i sagsomkostninger  

 til Arbejdsretten.
 Indklagede, Brandtex A/S, Brande, skal inden 14 dage betale 1.000 kr. i  

 sagsomkostninger til Arbejdsretten.
