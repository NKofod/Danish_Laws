Betænkning afgivet af Erhvervs-, Vækst- og Eksportudvalget den 14. januar 2016 Betænkning over Forslag til lov om EKF Danmarks Eksportkredit [af erhvervs- og vækstministeren (Troels Lund Poulsen)]:
1. Ændringsforslag Alternativet har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 11. november 2015 og var til 1. behandling den 17. november 2015. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervs-  og vækstministeren sendte den 24. september 2015 dette udkast til udvalget, jf. folketingsåret 2014-15, 2. samling, ERU alm. del  bilag 32. Den 11. november 2015 sendte erhvervs- og  vækstministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA, og KF) indstiller lovforslaget til vedtagelse uændret.
Flertallet vil stemme imod de stillede ændringsforslag.
 Et mindretal i udvalget (EL, ALT, RV og SF) indstiller lovforslaget til vedtagelse med de stillede ændringsforslag.
Alternativets medlemmer af udvalget bemærker, at Alternativet anerkender, at EKF allerede gør en god indsats på CSR-området.
Dette fremgår klart af erhvervs- og vækstministerens svar på de spørgsmål, som Alternativet har stillet.
Alternativet mener dog stadig, at det bør gøres lovpligtigt for EKF at udøve nødvendig omhu (»due diligence«) på miljø-, klima-, menneskerettigheds-, skatte- og korruptionsområderne (som minimum) for at sikre, at de projekter, som EKF indgår i, ikke forårsager eller bidrager til menneskerettighedskrænkelser, klima- og miljøskader og/eller skatte- og korruptionsskandaler.
Alternativet mener også, at det bør være et lovkrav, at EKF bør kræve, at de virksomheder, som EKF støtter, også skal udøve nødvendig omhu for at sikre, at deres aktiviteter og produkter ikke forårsager eller bidrager til ovennævnte krænkelser og skader. Årsagerne er, at FNs retningslinjer for menneskerettigheder og erhverv og OECDs retningslinjer for multinationale virksomheder lægger vægt på, at eksportkreditfonde og virksomheder skal udøve nødvendig omhu for at handle i overensstemmelse med internationale standarder på CSR-området, samt at det er vigtigt, at det sikres, at EKF bliver ved med at gøre en ordentlig indsats på CSR-området.
Sidst, men ikke mindst, er det også vigtigt, at Danmark sender et positivt signal til andre OECD-lande om, at man tager sit ansvar alvorligt i forhold til at sikre, at de virksomheder, som staten ejer, udøver den nødvendige omhu, for at sikre, at de handler i overensstemmelse med internationale standarder på CSR-området.
4. Ændringsforslag med bemærkninger Til § 6 Af et mindretal (ALT), tiltrådt af et mindretal (EL, RV og SF):
 1) I stk. 3 indsættes efter »statslige aktieselskaber«: »og for redegørelse for samfundsansvar«.
[Det gøres lovpligtigt for EKF Danmarks Eksportkredit at følge de skærpede krav til de største danske virksomheders redegørelse for samfundsansvar i årsregnskabsloven] 2) Efter stk. 3 indsættes som nyt stykke:
»Stk. 4. EKF Danmarks Eksportkredit offentliggør løbende analyser af de konkrete negative indvirkninger på samfundet, som virksomhedens aktiviteter har, med fokus på de væsentligste aktuelle og potentielle negative indvirkninger.
Med konkrete negative indvirkninger på samfundet forstås som minimum de væsentligste konkrete indvirkninger, som EKF Danmarks Eksportkredit har på miljø-, klima-, korruptions og bestikkelses-, menneskerettigheds- og skatteområdet.
EKF Danmarks Eksportkredit offentliggør også løbende, hvordan virksomheden adresserer de negative indvirkninger.« Stk. 4 bliver herefter stk. 5 [Det gøres lovpligtigt for EKF Danmarks Eksportkredit løbende at offentliggøre analyser af de konkrete negative indvirkninger på samfundet, som virksomhedens aktiviteter har, og hvordan virksomheden adresserer de negative indvirkninger] Bemærkninger Til nr. 1 og 2 I henhold til den i lovforslaget foreslåede § 6 finder årsregnskabslovens bestemmelser om udarbejdelse og indsendelse af årsrapport m.v. anvendelse for EKF Danmarks Eksportkredit, herunder også årsregnskabslovens bestemmelse om redegørelse for samfundsansvar (§ 99 a). Med de ændringer af årsregnskabsloven, som blev vedtaget af Folketinget i juni 2015, følger skærpede krav til redegørelse for samfundsansvar, bl.a. at de omfattede virksomheder skal redegøre for deres væsentligste risici i relation til deres forretningsaktiviteter på en række CSR-områder og for deres processer for nødvendig omhu (»due diligence«). Lovkravet har dog kun fokus på redegørelse for risici og processer for nødvendig omhu generelt set, ikke på offentliggørelse af analyser af virksomheders konkrete negative indvirkninger på samfundet, og hvad virksomheder gør for at adressere disse negative indvirkninger.
Det er vigtigt, at EKFs eksterne stakeholdere er i stand til at vurdere EKFs udfordringer og indsats på CSR-området.
Både OECDs retningslinjer for multinationale virksomheder og FNs retningslinjer for menneskerettigheder og erhverv har bl.a. derfor fokus på, at virksomheder bør være transparente med hensyn til, hvordan de påvirker mennesker og miljø i forbindelse med deres aktiviteter, og hvordan de adresserer de udfordringer, som de står over for.
Derfor foreslås det i ændringsforslagene, at det ikke kun gøres lovpligtigt for EKF at følge de skærpede krav til de største danske virksomheders redegørelse for samfundsansvar i årsregnskabslovens § 99 a, når det handler om redegørelse for virksomhedens risici og processer for nødvendig omhu (ændringsforslag nr. 1). Det gøres også lovpligtigt for EKF løbende at offentliggøre virksomhedens analyser af de væsentligste og konkrete negative indvirkninger, som deres aktiviteter har på samfundet, og hvordan de adresserer disse negative indvirkninger (ændringsforslag nr. 2).
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Hans Kristian Skibby (DF) Dennis Flydtkjær (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Jan E.
Jørgensen (V) Jacob Jensen (V) Erling Bonnesen (V) Jane Heitmann (V) Christina Egelund (LA) Joachim B.
Olsen (LA) nfmd.
Brian Mikkelsen (KF) Erik Christensen (S) Karin Gaardsted (S) Malte Larsen (S) Mette Reissmann (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) Rasmus Nordqvist (ALT) Christian Poll (ALT) Ida Auken (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
