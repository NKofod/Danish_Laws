Nr BTL 169 Betænkning over Forslag til lov om ændring af forskellige skatte- og  

 afgiftslove (Restanceinddrivelse m.v.)   

 Nr L 169 1990-91, 2. samling Afgivet af Skatteudvalget Afgivet: 19910524 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret dels skriftligt, dels i samråd.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Socialdemokratiets og Fremskridtspartiets medlemmer) lovforslaget til  

vedtagelse med det af skatteministeren stillede ændringsforslag.
Et mindretal inden for flertallet (Socialistisk Folkepartis medlemmer af  

 udvalget) glæder sig over, at skatteministeren under udvalgsbehandlingen har  

 lyttet til Socialistisk Folkeparti og nu opgiver den generelle forhøjelse af  

 restanceindholdelsesprocenten fra 15 til 20. Socialistisk Folkeparti er også  

 tilfreds med, at det med bemærkningerne til nærværende lovforslag nu  

 fastslås, at inkassomyndigheden nu får pligt til, hvor skatteyder  

 tilvejebringer grundlag herfor, at sikre, at trangsbestemmelserne overholdes,  

 således at man fremover undgår, at restanceindholdelse betyder, at familiens  

 eksistensgrundlag reelt fjernes, fordi man automatisk trækker 15 pct.  

 Socialistisk Folkeparti er også tilfreds med, at der i de tilfælde, hvor det  

 er klart dokumenteret, at skatteyderen kan betale mere end 15 pct., nu åbnes  

 for at trække indtil 20 pct.
Det betyder f.eks., at skatteydere, der i kraft  

 af underskudsfremførsel er helt skattefrie, nu vil kunne få trukket indtil 20  

 pct.
Noget tilsvarende vil kunne gælde særlig højtlønnede restanter.
 Et mindretal (Socialdemokratiets og Fremskridtspartiets medlemmer  

 af udvalget) indstiller lovforslaget til vedtagelse med det af  

 Socialdemokratiet stillede ændringsforslag.
Socialdemokratiet ser lovforslaget som et lille skridt i den rigtige  

 retning inden for restanceområdet.
Der lægges op til en meget beskeden  

 stramning af kredittiden for selskabsskat og til en mindre skærpelse af  

 adgangen til fastsættelse af indeholdelsespligtige beløb.
Begge dele er i  

 tråd med de socialdemokratiske beslutningsforslag på området.
Endvidere er  

 der tale om en mere ensartet gebyrfastsættelse, der dokumenterer  

 nødvendigheden af og forenklingen ved at gennemføre en inddrivelseslov som  

 foreslået af Socialdemokratiet.
Forslaget om kildeskattetræk og lempeligere  

 beskatning af jubilæumsgratiale og fratrædelsesgodtgørelse er for så vidt en  

 god ide, men den synes at have fundet en udformning, der er meget  

 bureaukratisk.
En anden mulighed vil være at indføre en engangsbeskatning af  

 beløb over 6.000-kroners-grænsen.
Socialdemokratiet skal kvittere for en  

 række tilsagn, der dog forekommer at være lidt i stil med ti fugle på taget.  

 Det drejer sig om varsling af indsats mod konkursryttere og varsling af mere  

 ensartede regler inden for Skatteministeriets område.
Tilsagnene kan dog kun  

 hilses med tilfredshed.
Endvidere er der grund til at hæfte sig ved en krigserklæring, som ikke er  

 på sin plads, nemlig truslen om ændret afregning med kommunerne.  

 Socialdemokratiet lægger vægt på, at restancearbejdet kan ske ved et  

 samarbejde i en tillidsfuld atmosfære.
Dette indebærer, at Socialdemokratiet  

 skarpt må tage afstand fra et sådant forsøg på opsplitning af kræfterne, der  

 i en periode vil blive brugt til interne opgør.
Socialdemokratiet finder ikke, at udformningen af ministerens  

 ændringsforslag er tilfredsstillende.
Der gøres kun vage henstillinger i  

 teksten. Ændringsforslaget er imidlertid bedre end den oprindelige tekst,  

 hvorfor Socialdemokratiet vil kunne stemme for ændringsforslaget, såfremt  

 Socialdemokratiets ændringsforslag bliver nedstemt.
Ændringsforslag Til § 1 Af et mindretal (S), tiltrådt af et mindretal (FP):
 1) Nr. 4 udgår.
 Af skatteministeren, tiltrådt af et flertal (udvalget med  

 undtagelse af S og FP):
 2) Efter nr. 4 indsættes som nyt nummer:
 »01. I § 73, stk. 3, indsættes efter 2. pkt. som nye  

 punktummer:
»Ved pålæg om indeholdelse skal der overlades skatteyderen det  

 nødvendige til eget og familiens underhold.
Ved indeholdelse med mere end 15  

 pct. skal skattemyndighederne i hvert enkelt tilfælde have sikre oplysninger  

 om, at der overlades skatteyderen de nødvendige midler.«» Bemærkninger Til nr. 1 Det er ikke acceptabelt at stramme yderligere på det meget alvorlige  

 instrument, der er tale om med lønindeholdelse.
For mange af de mennesker,  

 der møder lønindeholdelsesindgrebet som en ubehagelig virkelighed, vil det  

 være en sådan trussel, at de vil opgive ævred, hvorved gældsbeløbene aldrig  

 vil komme ind.
De mange forsikringer om, at lønindeholdelse skal foretages  

 med væsentlig skelen til de sociale momenter, er desværre ikke tilstrækkelige  

 til at hindre, at eksempler på meget hårdhændede fremgangsmåer ses jævnligt  

 allerede i dag.
Til nr. 2 Ændringsforslaget går ud på at præcisere, at man ved pålæg til en  

 arbejdsgiver eller lignende om lønindeholdelse skal respektere reglerne i  

 retsplejeloven om trangsbeneficiet på linie med det, der gælder ved andre  

 inddrivelsesskridt.
Den foreslåede formulering, »at der overlades  

 (skyldneren) det nødvendige til eget og familiens underhold«, svarer til  

 den gældende formulering af trangsbeneficiet i § 6 i lov om inddrivelse af  

 underholdsbidrag.
 Efter hidtidig praksis er det antaget, at overgrænsen på 15 pct. for  

 lønindeholdelse i vidt omfang sikrer, at reglerne om trangsbeneficiet bliver  

 overholdt, når det drejer sig om erhvervsaktive lønmodtagere, og når  

 myndighederne ikke har konkrete holdepunkter for at antage andet.
 I andre tilfælde - f.eks. for pensionister og for skyldnere, hvor en  

 aftale om frivillig afdragsvis betaling misligholdes - sker det i højere  

 grad, at lønindeholdelsen iværksættes efter en konkret vurdering af den  

 enkelte skyldners betalingsevne.
 I forbindelse med gennemførelse af forslaget om forhøjelse af  

 lønindeholdelsesprocenten fra 15 pct. til 20 pct. må det sikres, at  

 lønindeholdelse svarende til mere end 15 pct. kun må iværksættes efter  

 nærmere vurdering i hvert enkelt tilfælde. Ændringsforslagets formulering af  

 § 73, stk. 3, 4. pkt., sikrer dette.
Det ville betyde en meget stor administrativ belastning, hvis man i alle  

 tilfælde skal søge direkte oplysninger fra den pågældende skatteyder, før en  

 lønindeholdelse kan iværksættes.
En meget stor del af skyldnerne reagerer  

 erfaringsmæssigt ikke på henvendelser fra skattemyndighederne.
 Skattemyndighederne er derfor i praksis henvist til at søge oplysning om  

 skyldnerens økonomiske situation i de allerede foreliggende oplysninger,  

 f.eks. oplysninger fra seneste selvangivelse eller fra en frivillig  

 forskudsregistrering og eventuelt tillige økonomiske oplysninger om bolig- og  

 familieforhold, såfremt de er tilgængelige.
 Efter ændringsforslaget gøres det til en betingelse for at iværksætte  

 lønindeholdelse med mere end 15 pct., at de således foreliggende oplysninger  

 entydigt peger i retning af, at lønindeholdelse kan ske, uden at skyldneren  

 fratages det nødvendige til eget og familiens underhold.
 Ændringsforslaget opstiller ikke tilsvarende krav om konkret vurdering i  

 hvert enkelt tilfælde, hvis lønindeholdelsen ikke overstiger 15 pct., men det  

 er fortsat en forudsætning for lønindeholdelse i alle tilfælde, at reglerne  

 om trangsbeneficiet respekteres, jf. den ved ændringsforslaget foreslåede  

 formulering af § 73, stk. 3, 3. pkt., og gennemførelsen af ændringsforslaget  

 må ses som en henstilling til de kommunale skatemyndigheder om i videst  

 muligt omfang at foretage konkrete vurderinger af de enkelte sager om  

 lønindeholdelse, i det omfang foreliggende oplysninger giver grundlag herfor.
 Det må fortsat være sådan, at enhver henvendelse fra skyldneren om  

 størrelsen af en lønindeholdelse udløser en helt konkret vurdering.
