 Selv om en gårdejer, der havde en mindre kreaturbesætning, ikke havde  

 dokumentation specielt for indkøb af kød, fandt Landsskatteretten ikke  

 grundlag for at beskatte en værdi af eget forbrug af kød.
 Gårdejer A klagede over, at hans selvangivne indkomst for 1985 var  

 forhøjet med 1.605 kr. for ikke medregnet forbrug af egne varer i form af  

 kød, efter et skøn ansat til 100 kg a 16,05 kr. ekskl. moms.
Det var oplyst, at klageren drev en landbrugsejendom med en mindre  

 kreaturbesætning.
Der var ikke medregnet nogen værdi af eget forbrug af kød  

 ved indkomstopgørelsen.
De stedlige skattemyndigheder havde begrundet ansættelsen med, at der kun  

 i tilfælde, hvor der kunne fremlægges dokumentation for en påstand om, at der  

 ikke var udtaget varer til eget forbrug, kunne undlades beskatning af sådant  

 forbrug.
Da klageren ikke havde fremlagt dokumentation for køb af kød, var  

 indkomsten forhøjet med værdien af forbrug af egne kødvarer.
Klagerens repræsentant anførte bl.a., at kødvarer var indkøbt sammen med  

 andre varer til den daglige husholdning.
Det var derfor efter hans opfattelse  

 ikke rimeligt at stille krav om dokumentation for indkøb af kød til privat  

 forbrug.
Efter det oplyste fandt Landsskatteretten ikke grundlag for at antage, at  

 klageren havde udtaget kødvarer til eget forbrug.
Den påklagede ansættelse  

 blev herefter nedsat med 1.605 kr., og dette var tiltrådt af  

 Statsskattedirektoratet.
 LV 1987, R 3.2.
