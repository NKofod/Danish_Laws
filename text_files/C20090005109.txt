Cirkulære om ændring af vejledning om betaling af medlems- og efterlønsbidrag til en a-kasse Direktoratet har med bekendtgørelse nr. 668 af 26. juni 2009 om ændring af bekendtgørelse om betaling af medlems- og efterlønsbidrag ændret bekendtgørelse nr. 113 af 28. februar 2008.
 I vejledning nr. 11 af 27. februar 2008 om betaling af medlems- og efterlønsbidrag til en a-kasse foretages følgende ændringer:
 1. Afsnittet » Til kapitel 3« affattes således:
»Til kapitel 3 Til § 8, stk. 1, nr. 1 Frihedsberøvede medlemmer Er et medlem blevet frihedsberøvet i Danmark og har fået en tilladelse til udgang for at arbejde efter reglerne i Justitsministeriets bekendtgørelse om udgang til indsatte, der udstår fængselsstraf eller forvaring i Kriminalforsorgens institutioner og står til rådighed for arbejdsmarkedet, kan medlemmet ikke blive fritaget for at betale medlemsbidrag.
Til § 8, stk. 1, nr. 2 Medlemmer hvis dagpengeret er ophørt Et medlem skal være tilmeldt som arbejdssøgende i jobcenteret, hvis medlemmets dagpengeret er ophørt.
Til § 8, stk. 1, nr. 3 og 4 Voksenlærlinge og medlemmer under uddannelse Er et medlem voksenlærling, eller uddannelsessøgende, der er fyldt 30 år, og opfylder medlemmet betingelserne i nr. 3 eller nr. 4, jf. stk. 4, kan medlemmet fritages for betaling af bidrag, så længe uddannelsesaftalen eller elevkontrakten løber.
Til § 8, stk. 1, nr. 4 b) Beskæftigelseskravet Hvis medlemmet har opnået dagpengeret på grundlag af beskæftigelse, når medlemmet begynder uddannelsen, opfylder medlemmet beskæftigelseskravet.
Det er ikke et krav, at medlemmet er blevet indplaceret på baggrund af arbejdet eller har modtaget dagpenge, men blot at beskæftigelseskravet er opfyldt.
Til § 8, stk.1, nr. 4 a) og nr. 5 Opgørelse af indtægter mv.
 Der gælder en særlig indtægtsgrænse, for at en uddannelsessøgende kan opnå fritagelse.
 1) Alle indtægter, der kommer fra arbejde samt SU og lignende ydelser, som medlemmet modtager i forbindelse med uddannelsen.
 2) Legater, hvis medlemmet bliver beskattet af beløbet.
 Til § 8, stk. 1, nr. 5.
Medlemmer under 30 år Medlemmet kan fritages for betaling af bidrag, så længe uddannelsen varer, jf. dog stk. 4.
Til § 8, stk. 3 Medlemmet kan højst blive fritaget for 6 måneder ad gangen, men medlemmet kan få perioden forlænget, så længe medlemmet kan opfylde betingelserne for at blive fritaget.
Til § 8, stk. 4 Perioder, ophør mv.
 Medlemmet kan ikke blive fritaget for perioder, som er på under 12 måneder, medmindre uddannelsen afsluttes eller ophører inden for 12 måneders perioden, eller medlemmet i løbet af 12 måneders perioden ikke længere opfylder betingelserne for at være fritaget, fx fordi medlemmet har fået tilkendt revalidering, men fortsætter uddannelsen.
Til § 8, stk. 5 Med lignende lovgivning ud over lov om aktiv socialpolitik tænkes der bl.a. på lov om social pension.
Til § 8, stk. 6 Har et medlem mistet dagpengeretten efter det fyldte 50. år, og har medlemmet ret til efterløn ved det fyldte 60. år, hvis medlemmet bliver ved med at betale medlems- og efterlønsbidrag, jf. lovens § 74 a, stk. 8, kan medlemmet ikke blive fritaget, uden at det kan få konsekvenser for retten til efterløn.
Til § 8, stk. 7 A-kassen kan ikke udbetale ydelser, herunder godtgørelse til et medlem, der deltager i undervisning, i den periode, hvor medlemmet er fritaget.
