 Arbejdsministeren er i lov om en aktiv arbejdsmarkedspolitik bemyndiget  

 til at fastsætte regler om, at jobtræningsperioden i selvfunden jobtræning  

 kan nedsættes for ledige, som har deltaget i aktiviteter, der kan sidestilles  

 med jobtræning, og hvortil der er ydet tilskud efter anden lovgivning.
 Industriministeriets isbryderprojekt, som handler om indslusning af  

 højtuddannede i mindre virksomheder, er et eksempel på en sådan aktivitet,  

 der kan sidestilles med jobtræning, og hvortil der ydes tilskud efter anden  

 lovgivning.
 Arbejdsministeriet har på denne baggrund udstedt bekendtgørelse nr. 713 af  

 28. juli 1994 om fradrag i retten til selvfunden jobtræning.
Det fastsættes i bekendtgørelsen, at perioder med deltagelse i  

 Industriministeriets isbryderprojekt fradrages fuldt ud i jobtræningsperioden  

 efter § 30, stk. 1, i lov om en aktiv arbejdsmarkedspolitik.
Det vil sige den  

 jobtræningsperiode, som den ledige har ret til efter 12 måneders ledighed  

 inden for 15 måneder.
Som en konsekvens heraf fradrages isbryderperioden samtidig i forløbet  

 efter § 28 i lov om en aktiv arbejdsmarkedspolitik.
Det vil sige det rimelige  

 forløb på sammenlagt 12 måneder, som den ledige har ret til i delperiode 1,  

 og som skal påbegyndes senest efter 2 års ledighed.
 Hvis der i isbryderperioden optræder perioder uden arbejde på grund af  

 sygdom, barsel eller uarbejdsdygtighed, så fratrækkes disse perioder ikke i  

 forløbet efter § 28.
Som et eksempel på isbryderbekendtgørelsens  

 »fradragsregler« kan nævnes en ledig, som har været isbryder i 6  

 måneder, hvoraf den pågældende har været syg i 1 måned.
Denne person får  

 fratrukket 6 måneder i den jobtræningsperiode, som den ledige har ret til  

 efter 12 måneders ledighed indenfor 15 måneder (selvfunden jobtræning).  

 Derimod fratrækkes kun 5 måneder i det rimelige forløb på sammenlagt 12  

 måneder, som den ledige har ret til i delperiode 1 (minimumsretten).
 Bekendtgørelsen åbner samtidig op for et samspil mellem isbryderperioderne  

 og jobtræning.
 For det første har Arbejdsformidlingen mulighed for i den samme virksomhed  

 at tilbyde den ledige et jobtræningsforløb i forlængelse af den pågældendes  

 isbryderperiode.
For det andet har ledige med 12 måneders ledighed inden for 15 måneder ret  

 til at kombinere isbryderperioder med selvfunden jobtræning.
Det er i øvrigt  

 her vigtigt at bemærke, at isbryderperioderne medregnes ved opgørelse af  

 ledighed i relation til rettighederne i delperiode 1. Det vil sige, at  

 isbryderperioderne tæller med som ledighed, når det skal opgøres, om  

 vedkommende er berettiget til eksempelvis selvfunden jobtræning.
Derimod  

 tæller isbryderperioden ikke som ledighed i relation til dagpengereglerne.
Isbryderperioden og jobtræning opgøres med andre ord ens i relation til  

 rettighederne i lov om en aktiv arbejdsmarkedspolitik.
Derimod tæller  

 isbryderperioden ikke med i dagpengeperioden.
Det vil sige, at  

 isbryderperioderne ikke medregnes i perioderne efter  

 arbejdsløshedsforsikringslovens § 55, stk. 1 og 2.
 Som et eksempel på brugen af de nye »isbryderregler« kan  

 nævnes en ledig, som efter 6 måneders ledighed ønsker at starte som isbryder,  

 og som efter 6 måneders isbryderperiode ønsker at få forlænget sit ophold i  

 virksomheden med 6 måneders selvfunden jobtræning.
Denne person har efter afslutningen af isbryderperioden kun brugt 6  

 måneder af sin dagpengeperiode, idet isbryderperioden jo ikke  

 »klipper« i dagpengekortet.
Den pågældende har samtidig brugt 6  

 måneder af sin selvfundne jobtræningsperiode, og dermed også 6 måneder af det  

 rimelige forløb på 12 måneder som vedkommende har ret til efter § 28 i lov om  

 en aktiv arbejdsmarkedspolitik.
 Den pågældende har umiddelbart ved afslutningen af sin isbryderperiode ret  

 til 6 måneders selvfunden jobtræning, idet både den forudgående ledighed og  

 isbryderperioden tæller med ved opgørelsen af ledigheden i relation til  

 rettighederne i delperiode 1.
 Hvis den ledige med isbryderperioden ikke opfylder  

 »anciennitetskravet« på de 12 måneder for at få ret til selvfunden  

 jobtræning, så har Arbejdsformidlingen naturligvis mulighed for at tilbyde  

 isbryderen jobtræning som led i den tidlige indsats.
