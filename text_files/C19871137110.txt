 1. Indledning.
En pensionistægtefælle, der sidder i uskiftet bo efter sin afdøde  

 ægtefælle, beskattes i dødsåret af både sin og ægtefællens indkomst, der  

 ansættes hver for sig.
Ved skatteberegningen gives der to personfradrag i den  

 sammenlagte skat af begge ansættelser.
Efter den hidtidige praksis var begge disse personfradrag af samme  

 størrelse som det fradrag, ægtefællerne var berettiget til forud for  

 dødsfaldet, det vil sige som for gifte samlevende pensionister.
Højesteret  

 fastslog imidlertid i dommen af 27. marts 1987, at det ene af disse  

 personfradrag skal have samme størrelse som personfradraget for ugifte  

 pensionister, såfremt den længstlevende var pensionist ved indkomstårets  

 udløb.
Dommen vedrører uskiftet bo, men har også virkning for alle andre  

 tilfælde, f.eks. skifte, begravelsesudlæg o.s.v.
Der vil herefter for perioden fra og med indkomståret 1978 frem til og med  

 indkomståret 1986 i givet fald kunne blive tale om udbetaling af overskydende  

 skat til den efterlevende ægtefælle.
Med virkning fra 1. januar 1987 er  

 reglerne i forbindelse med skattereformen blevet præciseret, således at  

 størrelsen af begge personfradrag fremgår direkte af loven.
 2. Situationen hvor længstlevende ægtefælle ikke er  

 afgået ved døden.
 I de tilfælde, hvor den længstlevende ægtefælle ikke er afgået ved døden,  

 vil eventuel overskydende skat automatisk blive udbetalt vedkommende af  

 skattemyndighederne, og skifteretten vil ikke skulle foretage sig noget i den  

 forbindelse.
 3. Situationen hvor længstlevende ægtefælle er afgået  

 ved døden i perioden 1978-1986.
a.
Boet efter den længstlevende er ikke afsluttet i forhold til  

 skattemyndighederne, jfr. punkt 4 og 5 i vedlagte SD-cirkulære af 23. oktober  

 1987 fra Statsskattedirektoratet.
 I disse tilfælde vil udbetalingen af overskydende skat automatisk ske  

 enten til den person, der i henhold til § 14-opgørelsen er berettiget til at  

 modtage og kvittere for tilbagebetaling af skat på boets vegne, eller, hvis  

 ingen person er berettiget hertil, til den skifteret, der behandler boet.
b.
Boet efter længstlevende ægtefælle er skattemæssigt afsluttet.
Udbetaling af overskydende skat vil i disse tilfælde ikke ske automatisk,  

 men efter begæring fra en af længstlevendes arvinger eller fra den, der i  

 øvrigt har fået boet udlagt.
Hvis skifteretten modtager en anmodning fra en  

 af ovennævnte personer om at få boet genoptaget med henblik på udbetaling af  

 eventuelt overskydende skat, vil skifteretten ved henvendelse til  

 ligningskommissionen i afdødes bopælskommune kunne få oplyst, om den afdøde  

 opfyldte betingelserne for at få udbetalt overskydende skat.
 Såfremt dette er tilfældet, vil skifteretten modtage beløbet fra  

 skattemyndighederne, og boet må herefter i givet fald genoptages efter de  

 sædvanlige regler herom.
Til orientering vedlægges kopi af Statsskattedirektoratets cirkulærer af  

 24. august 1987 (1987-31) og af 23. oktober 1987 (1987-44). (*) P.M.V.
