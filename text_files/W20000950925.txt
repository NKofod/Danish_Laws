Kendelse fra Pressenævnet i sag nr.  

 115/2000 Plan International Danmark har ved advokat  Torben  

  Svejstrup klaget til Pressenævnet over en artikel bragt i Berlingske  

 Tidende den 25. august 2000, idet man mener, at god presseskik er  

 tilsidesat.
 Af en artikel bragt i Berlingske Tidende den 25. august  

 2000 med overskriften "PLAN sender færre penge afsted end lovet"  

 fremgår:
 "Nød: Den omdiskuterede organisation PLAN  

 som TV 2 holder stort anlagt nødhjælpsshow for i morgen, viser  

 sig nu at bruge betydeligt mindre end lovet direkte på børn i  

 den tredje verden.
 Den humanitære organisation PLAN viser sig nu  

 globalt at bruge endnu mere på administration, end hvad PLAN lover sine  

 danske faddere.
 Det fremgik af et indslag i TV-avisen i aftes, hvor  

 kommunikationsdirektør [A] fra PLANs hovedkontor i London vedstod, at  

 det snarere er omkring 30 i stedet for 20 procent, som går til  

 administration af PLANs globale indtægter.
 PLANs danske afdeling har ellers skriftligt lovet  

 såvel TV 2, som afholder nødhjælpsshow for PLAN i morgen  

 aften, som deres danske faddere, at hele 80 procent går til hjælp  

 i de fattige børns lokalområder i u-landene.
 Det skete efter blæst om økonomien i PLANs  

 danske afdeling for nylig, efter at Berlingske Tidende havde beskrevet, at  

 kun 1,5 million af 24 millioner kroner i samlede danske fadderbidrag hidtil  

 var sendt til PLANs hovedkontor i England, som sender penge videre til  

 projekter for verdens fattigste børn.
 Dengang   som nu   forsikrede PLAN dog, at andre  

 indsamlingslande hidtil havde betalt til børneprojekter for de danske  

 faddere, og derfor skrev PLAN i breve til deres 13.000 danske faddere:
"Danske faddere kan være 100% sikre på, at  

 jeres fadderbarn får direkte glæde af de 80% af bidraget, som det  

 er den internationale målsætning, vi har forpligtet os til at  

 leve op til." Men det holder ikke.
For som  

 kommunikationsdirektøren fra PLANs internationale kontor forklarede  

 det i TV-avisen, skal der af de 80 procent, som sendes til u-landene,  

 også herfra trækkes penge til administration i modtagerlandene.  

 Dermed er der kun omkring 70 procent tilbage, som børnene får  

 "direkte glæde" af, og direktør  Poul  Engberg-Pedersen fra  

 Centret for Udviklingsforskning vurderede overfor TV-avisen, at andre  

 organisationer har betydelig lavere administrationsomkostninger.
 Bestyrelsesformand for PLANs danske afdeling, [B],  

 kommenterede i aftes i TV-avisen oplysningerne fra PLAN International:
"Vi har lovet, at de tyve procent er dem, som bliver til  

 administrationen i Danmark.
Med hensyn til administrationen i modtagerlandene  

 er det klart, at hvis man skal gennemføre projekter, som handler om at  

 lave en skole eller hjælpe nogle mod AIDS, som handler om at installere  

 vand, noget, der tit tager 10-15 år, så skal der administreres og  

 kontrolleres." På spørgsmålet om, hvorvidt  

 administrative udgifter, der er afholdt i modtagerlandene, skal tælles  

 med eller ej, svarede [B]:
"Du må sådan set gøre, som du har lyst  

 til.
Vi lægger ikke skjul på det.
Det står i vore  

 regnskaber.
Men det er tænkt som en nødvendighed for at  

 gennemføre et projekt." Programchef  Bo  Damgaard vil ikke kommentere TV-avisens  

 oplysninger, men overfor Berlingske Tidende erklærer han, at han har  

 fuld tiltro til, at PLAN også vil leve op til aftalen med TV 2." Klageren har anført, at overskriften "PLAN sender  

 færre penge afsted end lovet" ikke har dækning i artiklens  

 indhold, samt at den var skadelig for indsamlingsresultatet.  

 Nødhjælpsshowet resulterede således kun i ca. 2.000 nye  

 fadderskaber, hvilket var et markant lavere antal end forventet.
Klageren har endvidere anført, at overskriften er  

 forkert, idet PLAN International Danmark på baggrund af den  

 forudgående kritiske omtale i pressen netop havde tilsikret, at 80 % af  

 de indkomne bidrag ville blive anvendt til udviklingsprojekter i de  

 områder, hvor fadderbørnene bor, hvilket TV 2 havde udsendt en  

 pressemeddelelse om.
Overskriften indeholder således en uberettiget  

 beskyldning mod klageren om løftebrud, hvilket er i strid med god  

 presseskik.
At der i modtagerlandene kan være lokale  

 administrationsomkostninger i forbindelse med gennemførelsen af de  

 pågældende projekter, berettiger således ikke bladet til af  

 fremsætte beskyldninger om løftebrud.
 Indklagede har anført, at medieansvarslovens § 34,  

 stk. 2, godt nok åbner mulighed for, at en klager kan henvende sig  

 direkte til Pressenævnet, men at det mest hensigtsmæssige ville  

 have været, hvis klageren istedet havde henvendt sig direkte til  

 bladet.
Indklagede har endvidere anført, at der er fuld  

 overensstemmelse mellem artiklens overskrift og indhold.
Overskriften er  

 alene en konstatering af et forhold, som klageren selv har erkendt.
Som det  

 fremgår af artiklen, sendte klageren efter offentlig kritik i august et  

 brev til deres 13.000 danske faddere, hvori man lovede, at disses  

 fadderbørn ville få direkte glæde af de 80 % af bidraget,  

 som man ifølge en international målsætning havde  

 forpligtet sig til at leve op til.
I en pressemeddelelse udsendt af TV 2 den  

 8. august 2000 nævnes det eksplicit, at klageren i forbindelse med  

 dette show har forpligtet sig til, at højst 20 % af bidragene  

 går til administration.
I TV-avisen den 25. august 2000 udtalte PLANs  

 kommunikationsdirektør [A] imidlertid fra hovedkontoret i London, at  

 det snarere er omkring 30 % og ikke 20 %, som går til administration af  

 PLANs globale indtægter.
De 13.000 danske fadderes sponsorbørn  

 får altså ikke "direkte glæde" af de 80 %, som lovet i  

 brevene til de danske faddere.
Oplysningerne om det yderligere reducerede  

 bidrag stammer således fra klageren selv.
Hertil kommer, at TV-avisen  

 forelagde disse oplysninger for klagerens danske bestyrelsesformand [B], samt  

 at hans svar i denne anledning er citeret direkte i artiklen.
God presseskik  

 er derfor ikke tilsidesat.
I sagens behandling har følgende  

 nævnsmedlemmer deltaget: Per Sørensen, Tage Clausen.
Finn Rowold  

 og Kirsten Dyregaard.
 Pressenævnet udtaler:
I artiklen er gengivet en udtalelse fra  

 kommunikationsdirektør [A], der er ansat i PLANs hovedkontor i London,  

 hvoraf det fremgår, at det snarere er omkring 30 % i stedet for 20 %,  

 som går til administration af PLANs globale indtægter.
Da  

 klageren imidlertid har lovet, at det kun er 20 %, finder Pressenævnet  

 ikke, at der er uoverensstemmelse mellem artiklens indhold og overskriften,  

 eller at overskriften er forkert.
God presseskik er således ikke  

 tilsidesat.
 Afsagt den 22. november 2000.
