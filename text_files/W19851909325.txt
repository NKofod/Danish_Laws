Ankestyrelsen har behandlet to sager vedrørende tildeling af  

 kontanthjælp til kunstmalere.
Bistandsloven fandtes ikke at indeholde hjemmel  

 til at stille krav om skriftlig erklæring fra ansøgere om, at de afholdt sig  

 fra enhver aktivitet, der havde forbindelse med deres hverv som kunstmalere.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
En ansøger, der var uddannet som kunstmaler fra Kunstakademiet i 1977,  

 havde indtil juli 1982 klaret sig økonomisk ved salg af billeder,  

 undervisningsarbejde og arbejde på en restaurant.
Ansøgeren havde ikke  

 mulighed for at blive optaget i en arbejdsløshedskasse, da en sådan ikke  

 findes inden for det billedkunstneriske område.
Ansøgeren var tilmeldt  

 arbejdsformidlingen, men havde ikke fået anvist arbejde.
 I juli 1982 søgte ansøgeren social- og sundhedsforvaltningen om økonomisk  

 hjælp i henhold til bistandslovens § 37, da han var helt uden økonomiske  

 midler.
 AFGØRELSEN, DER KLAGES OVER:
 Social- og sundhedsforvaltningen bevilgede hjælp efter bistandslovens § 37  

 fra september 1982. Ydelsen af hjælp blev gjort betinget af, at ansøgeren  

 underskrev en erklæring om, at han ikke ville male med henblik på udstilling.
 KLAGEN TIL ANKESTYRELSEN:
 Sagen blev anket af ansøgerens fagforening.
 SUPPLERENDE OPLYSNINGER EFTER ANKEN:
 Social- og sundhedsforvaltningen oplyste over for ankestyrelsen, at den  

 stillede betingelse fandtes at være et helt rimeligt administrativt krav at  

 opstille under henvisning til ordlyden i bistandslovens § 38. Forvaltningen  

 henviste til, at der i andre tilfælde, hvor der ydes hjælp til selvstændige,  

 stilles krav om, at disse framelder sig momsregistret.
 ANKESTYRELSENS AFGØRELSE:
 Ankestyrelsen finder, at der ikke er hjemmel i bistandsloven til at stille  

 krav om en skriftlig erklæring fra ansøgeren om, at han afholder sig fra at  

 male billeder.
 Ansøgeren har fået tildelt kontanthjælp på grund af svigtende  

 arbejdsmuligheder, jfr. bistandslovens § 37, stk. 1.
Ansøgeren skal derfor stille sig til rådighed for arbejdsformidlingen,  

 jfr. § 38, om at være villig til at påtage sig anvist arbejde.
Når denne  

 betingelse er opfyldt, kan der ikke stilles krav om, at ansøgeren afholder  

 sig fra enhver aktivitet, der har forbindelse med hans hverv som kunstmaler.
 Ved genoptagelse af hvervet som kunstmaler kan betingelsen for tildeling  

 af hjælp imidlertid ikke længere anses for opfyldt, og retten til forbigående  

 hjælp bortfalder.
 Ankestyrelsen finder, at der vil være tale om genoptagelse af hvervet ved  

 udførelse af arbejder med henblik på salg.
 Social- og sundhedsforvaltningen vil eventuelt kunne kræve en erklæring  

 fra ansøgeren om, at han er bekendt hermed.
 2.
 REDEGØRELSE FOR SAGEN:
En ansøger søgte den 13. august 1982 om økonomisk hjælp, idet han ikke  

 havde haft indtægter som kunstmaler siden maj 1982, hvor han havde tjent  

 10.000 kr.
Ansøgeren havde tilmeldt sig arbejdsformidlingen som  

 arbejdssøgende.
 Ansøgerens ægtefælle modtog arbejdsløshedsdagpenge med 4.300 kr. månedlig.
 AFGØRELSEN, DER KLAGES OVER:
 Social- og sundhedsforvaltningen bevilgede ansøgeren supplerende hjælp  

 efter bistandslovens § 37 på betingelse af, at han underskrev en erklæring  

 om, at han ikke ville udstille, så længe han modtog kontanthjælp, og at han  

 ville orientere bistandskontoret, så snart han genoptog sit erhverv som  

 kunstmaler.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
 social- og sundhedsforvaltningen anførte over for ankestyrelsen, at det  

 skønnedes både rimeligt og nødvendigt at understrege over for ansøgeren, at  

 bevillingen efter bistandslovens § 37 forudsatte, at ansøgeren ikke genoptog  

 sin virksomhed som kunstmaler.
 I den konkrete sag havde social- og sundhedsforvaltningen vurderet det som  

 formålstjenligt, at ansøgeren underskrev en erklæring herom, og forvaltningen  

 var fortsat af den opfattelse, at det i den aktuelle situation var en rimelig  

 administrativ fremgangsmåde.
 ANKESTYRELSENS AFGØRELSE:
 Ankestyrelsen finder, at der ikke er hjemmel i bistandsloven til at stille  

 krav om en skriftlig erklæring fra ansøgeren om, at han afholder sig fra at  

 male billeder.
 Ansøgeren har fået tildelt kontanthjælp på grund af svigtende  

 arbejdsmuligheder, jfr. bistandslovens § 37, stk. 1.
Ansøgeren skal derfor stille sig til rådighed for arbejdsformidlingen,  

 jfr. § 38, om at være villig til at påtage sig anvist arbejde.
Når denne  

 betingelse er opfyldt, kan der ikke stilles krav om, at ansøgeren afholder  

 sig fra enhver aktivitet, der har forbindelse med hans hverv som kunstmaler.
 Ved genoptagelse af hvervet som kunstmaler kan betingelsen for tildeling  

 af hjælp imidlertid ikke længere anses for opfyldt, og retten til forbigående  

 hjælp bortfalder.
 Ankestyrelsen finder, at der vil være tale om genoptagelse af hvervet ved  

 udførelse af arbejder med henblik på salg.
 Social- og sundhedsforvaltningen vil eventuelt kunne kræve en erklæring  

 fra ansøgeren om, at han er bekendt hermed.
