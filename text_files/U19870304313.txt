 Der fastsattes bod af sædvanlig størrelse for en arbejdsnedlæggelse,  

 der var iværksat som protest mod gennemførelsen af lov nr. 123 af 31.
 marts 1985 om fornyelse og forlængelse af kollektive overenskomster.
 Under denne sag har Dansk Arbejdsgiverforening for Sammenslutningen af  

 Arbejdsgivere indenfor den keramiske Industri for Royal Copenhagen A/S og  

 Bing og Grøndahl A/S indklaget Landsorganisationen i Danmark for Keramisk  

 Forbund for et antal medlemmer af forbundet for Arbejdsretten for  

 overenskomststridige arbejdsnedlæggelser i dagene fra den 1. til den 15.  

 april 1985.
 På to fællesmøder den 3. april 1985 erkendte man fra arbejdstagerside, at  

 arbejdsnedlæggelserne var overenskomststridige, og man lovede at pålægge de  

 strejkende at genoptage arbejdet snarest muligt.
 Dette skete imidlertid ikke, og klagerne har herefter nedlagt påstand om,  

 at de indklagede forbundsmedlemmer tilpligtes at betale en efter rettens skøn  

 fastsat bod, idet klagerne har henvist til afgørelsen i Arbejdsrettens dom af  

 29. januar 1986 i sag nr. 10.560.
De indklagede har erkendt, at arbejdsnedlæggelserne var  

 overenskomststridige, men har nedlagt påstand om, at der ikke pålægges de  

 strejkende bod, subsidiært at der kun pålægges dem en mild bod.
De har til  

 støtte herfor anført, at der ikke var tale om en almindelig  

 arbejdsnedlæggelse, der bryder en indgået overenskomst, men om en protest mod  

 og et brud på den af regeringen gennemførte lov nr. 123 af 31. marts 1985 om  

 fornyelse og forlængelse af kollektive overenskomster og aftaler m.v.
 Arbejdsretten skal udtale:
Det er erkendt, at arbejdsnedlæggelsen var stridende mod den ved loven af  

 31. marts 1985 skete forlængelse af parternes overenskomst.
Det er i den  

 nævnte dom af 29. januar 1986, der angik en ganske lignende  

 arbejdsnedlæggelse, udtalt, at overenskomststridige arbejdsnedlæggelser med  

 politisk baggrund efter retspraksis bedømmes som andre overenskomststridige  

 arbejdsnedlæggelser.
Klagernes påstand tages herefter til følge, således at  

 den forskyldte bod fastsættes til 20 kr. for hver time, i hvilken de  

 strejkende har deltaget i arbejdsnedlæggelser i tiden fra den 1. til den 15.  

 april 1985.
 I sagsomkostninger til Arbejdsretten findes indklagede at burde betale  

 2.000 kr.
 T h i k e n d e s f o r r e t :
 Til Dansk Arbejdsgiverforening betaler hver af de på bilag 2 anførte  

 medlemmer af Keramisk Forbund en bod på 20 kr. for hver time, i hvilken de  

 har deltaget i arbejdsnedlæggelser i tiden fra den 1. til den 15. april 1985.
 I sagsomkostninger betaler Landsorganisationen i Danmark 2.000 kr. til  

 Arbejdsretten.
 (* 1) Henvisninger: Per Jacobsen, s.272 (note 75).
