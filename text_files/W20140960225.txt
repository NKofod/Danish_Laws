Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige entrépriser for mænd og kvinder.
Priserne fremgik af swingerklubbens hjemmeside Klagen drejer sig om forskelsbehandling på grund af køn i forbindelse med priser på medlemskab og entré til en swingerklub.
Ligebehandlingsnævnets afgørelse Det er i strid med lov om ligestilling af kvinder og mænd at opkræve forskellige priser for mænd og kvinder.
Sagsfremstilling Der er klaget over, at swingerklubben opkræver forskellige priser i medlemskab og entré for mænd og kvinder.
Det fremgik af hjemmesiden på klagetidspunktet, at medlemsprisen for mænd var 600 kr., for par var den 500 kr., og for kvinder var den 300 kr.
Der var ligeledes forskellige entrépriser, idet par skulle betale 0-100 kr., og piger kom gratis ind, mens mænd skulle betale 200-400 kr.
Fra 1. maj 2009 er prisen for medlemskab ændret således at mænd, par og kvinder betaler det samme, men der er fortsat oplyst forskellige entrépriser for mænd, par og kvinder, idet der er indført forskellige status for mænd, par og kvinder.
Mænd tilbydes således standardstatus til entrépriser mellem 200 og 400 kr.
Par tilbydes VIP status til entrépriser mellem 0 og 200 kr., og kvinder tilbydes VIP Guld status til entrépriser mellem 0 og 50 kr.
Det fremgår af hjemmesiden, at man ikke kan købe sig til eller ansøge om at få VIP eller VIP Guld status.
Det er udelukkende klubben, der afgør, hvem der får disse typer medlemskaber.
Parternes bemærkninger Klager påstår, at det er i strid med ligestillingsloven, at opkræve forskellige priser for mænd og kvinder i forbindelse med medlemskab og entré.
 Klager henviser til klubbens hjemmeside.
 Indklagede har telefonisk oplyst, at de pr. 1. maj ville rette deres priser, sådan at mænd og kvinder betaler det samme.
 Indklagede har ikke efterfølgende svaret på nævnets henvendelser vedrørende det forhold, at kun medlemspriserne er rettet, mens der fortsat er forskel på entrépriserne for mænd, par og kvinder.
Ligebehandlingsnævnets bemærkninger og konklusion Det fremgår af lov om ligestilling af kvinder og mænd, at det er i strid med loven, at forskelsbehandle en person på grund af køn.
Forbuddet gælder for enhver arbejdsgiver, myndighed og organisation inden for offentlig forvaltning og almen virksomhed og myndigheder og organisationer og alle personer, som leverer varer og tjenesteydelser, der er tilgængelige for offentligheden inden for både den offentlige og den private sektor.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Selv om klubben har ændret prisen for medlemskab, sådan at den nu er ens for mænd, par og kvinder, er der fortsat forskellige entrépriser for mænd, par og kvinder.
VIP status kan kun tildeles par, og VIP Guld status kun kan tildeles kvinder.
Der er ikke oplyst alternative priser for de par og kvinder, der ikke har denne status, og prislisten fremstår derfor, som om alle par har VIP status, og alle kvinder har VIP Guld status, og dermed kommer gratis eller billigere ind end mænd.
 Ligebehandlingsnævnet finder derfor, at indklagede har overtrådt ligestillingsloven ved at opkræve forskellige priser for mænd og kvinder.
