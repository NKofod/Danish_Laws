Standardformular om modregning af bistandshjælp i overskydende skat Henledt socialministeriets opmærksomhed på en kommunes standardformular vedrørende tilbagebetaling af bistandshjælp, hvoraf det fremgik, at forvaltningen forbeholdt sig »ret til at modregne overskydende skat i det omfang, det er nødvendigt for restancens afvikling«.
 Socialministeriet foranledigede udsendelse af en Social Meddelelse, hvori fremgangsmåden ved fastsættelse af tilbagebetalingsordninger ifølge bistandslovens § 27 blev præciseret.
 Socialforvaltningen i den pågældende kommune ændrede ordlyden af standardformularen.
(J. nr. 1983-583-052) I en artikel fra Århus Stiftstidende for den 18. maj 1983 var det omtalt, at social- og sundhedsforvaltningen i Århus kommune i sager om tilbagebetaling af bistandshjælp anvendte en standardformular, hvoraf det fremgik, at forvaltningen forbeholdt sig »ret til at modregne overskydende skat i det omfang, det er nødvendigt for restancens afvikling«.
Under henvisning hertil anmodede jeg i skrivelse af 2. juni 1983 socialministeriet om underretning af resultatet af den undersøgelse, som jeg gik ud fra, artiklen gav ministeriet anledning til at iværksætte.
Jeg henviste i den forbindelse til Social Meddelelse nr. 0-90-77 om modregning i overskydende skat. (Af meddelelsen fremgik det, at skattedepartementet havde meddelt, at der - med undtagelse af krav på betaling af forskudsvis udlagt børnebidrag - ikke kunne ske modregning i overskydende skat for tilgodehavender, som den sociale forvaltning måtte have hos den pågældende).
 I skrivelse af 9. september 1983 meddelte socialministeriet mig, at ministeriet havde anmodet socialstyrelsen om snarest belejligt at udsende en meddelelse i serien Sociale Meddelelser, hvori fremgangsmåden ved fastsættelse af tilbagebetalingsordninger ifølge bistandslovens § 27 blev præciseret.
 Meddelelsen, der blev udsendt den 16. september 1983 som Social Meddelelse nr. 0-12-83, har følgende ordlyd:
»På given foranledning skal socialministeriet meddele, at et tilbagebetalingskrav ifølge §§ 25 og 26 skal gennemføres ved en betalingsordning, der fastsættes af det sociale udvalg under hensyn til, hvad pågældende kan udrede uden at komme til at mangle, hvad der må anses for nødvendigt til pågældendes underhold, jfr. § 27. Det kan således aldrig komme på tale at indgå en aftale med skyldnere.
Derimod skal det sociale udvalg (socialforvaltningen) helt på egen hånd træffe den afgørelse, der er den rigtige i situtationen.
Heri ligger, at der skal tages hensyn til samtlige aspekter vedrørende den pågældendes økonomiske forhold, herunder den omstændighed, at pågældende kan få udbetalt overskydende skat.
Der er således intet i vejen for, at afgørelsen om tilbagebetalingsordningen kan gå ud på, at den pågældende skal indbetale hele den overskydende skat til socialforvaltningen.
Hvis skyldneren ikke overholder den fastsatte betalingsordning, sker inddrivelsen efter de regler, der gælder for inddrivelse af personlige skatter, jfr. bistandslovens § 7, stk. 2. Tilbagebetalingsordningen kan til stadighed ændres i lyset af den pågældendes ændrede økonomiske forhold.
Ordningen kan således til enhver tid gøres strengere, hvis pågældende får midler til rådighed, herunder overskydende skat.
 Derimod er der ikke adgang til at foretage modregning i ydelser, der tilkommer den pågældende - herunder overskydende skat, jfr. det herom anførte i SM 0-90-77«.
 I skrivelse af 19. september 1983 bad jeg socialministeriet om oplysning om, hvad ministeriet havde foretaget/agtede at foretage over for social- og sundhedsforvaltningen i Århus kommune for at sikre, at den i min skrivelse af 2. juni 1983 til ministeriet omtalte standardformular ikke længere anvendtes.
 Efter brevveksling mellem mig, socialministeriet og social- og sundhedsforvaltningen i Århus kommune meddelte ministeriet mig i skrivelse af 17. december 1983, at forbeholdet i den omtalte standardformular for fremtiden ville få følgende ordlyd:
»For fordringer omfattet af modregningsret forbeholder social- og sundhedsforvaltningen sig ret til at modregne overskydende skat i det omfang, det er nødvendigt for restancens afvikling.
Som eksempel på en sådan fordring kan nævnes forskudsvis udlagte underholdsbidrag.
Social- og sundhedsforvaltningen skal endvidere henlede opmærksomheden på bistandslovens § 27, hvorefter tilbagebetalingskrav efter denne lov skal gennemføres ved en betalingsordning, der fastsættes af det sociale udvalg under hensyn til, hvad De kan udrede uden at komme til at mangle, hvad der må anses for nødvendigt til Deres eget eller familiens underhold.
Forvaltningen har således til enhver tid ret til at fastsætte yderligere afdrag på Deres gæld, såfremt man bliver bekendt med, at De får øgede indtægter.
Eventuel udbetaling af overskydende skat vil blive betragtet som ekstraordinær indtægt.
Som eksempel på fordringer omfattet af bistandslovens § 27 kan nævnes økonomisk bistand ydet mod tilbagebetaling«.
Efter yderligere brevveksling meddelte socialministeriet mig, at social- og sundhedsforvaltningen i en skrivelse af 18. januar 1984 til ministeriet havde oplyst, at der var afgivet bestilling på en ny standardblanket med den lige citerede tekst.
Forvaltningen forventede at tage de nye blanketter i brug i løbet af 1 uge fra skrivelsens dato.
Ministeriet fandt under hensyn til det af kommunen oplyste ikke anledning til at foretage videre i sagen.
 Jeg meddelte herefter socialministeriet, at jeg havde taget det oplyste til efterretning.
