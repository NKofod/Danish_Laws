Nævnets kompetence vedrørende fastsættelse af erstatning.
En del af  

 klagen forældet.
Revisors tilsidesat de pligter, som stillingen som revisor  

 medfører, ved ikke at have sikret sig, at straksfradrag blev foretaget i den  

 skattepligtige indkomst.
 Revisor pålagt en bøde på 5.000 kr.
 Under denne sag har guldsmed Erik Styrbech ved skrivelse af 30.
 august 1993 anmodet nævnet om at tage stilling til en klage over  

 registreret revisor Erik Nielsen.
 Erhvervs- og Selskabsstyrelsen har oplyst, at Erik Nielsen blev optaget i  

 registeret for registrerede revisorer den 30. maj 1975.
 Det fremgår af sagen, at indklagede har været revisor for klageren, og at  

 han siden 1981 og frem til 1991 har udarbejdet regnskaber for klageren og  

 dennes guldsmedevirksomhed.
 Klagen angår indklagedes undladelse af at foretage straksafskrivning for  

 forbedring af bygninger samt undladelse af at foretage maksimale  

 bygningsafskrivninger.
Klageren erhvervede i 1981 ejendommen matr. nr. 15a Snedsted og tog samme  

 år ejendommen i brug til beboelse og erhverv.
Ejendomsværdien pr. 31.  

 december 1981 var 250.000 kr.
På ejendommen blev der foretaget  

 ombygningsarbejder i 1981, 1982, 1983, 1984, 1986 og 1990. Det fremgår af  

 sagen, at ejendommens tagetage blev taget i brug i 1983, og at gang og  

 badeværelse blev restaureret, ombygget og tillagt den private del i 1984. I  

 følge BBR-skema og tegning blev » arealer og etager opmålt 12/9  

 1985 ».
 Det fremgår videre af sagen, at Thisted Kommune ved skrivelse af 20.  

 januar 1986 til indklagede fremsendte det materiale, som skattekontoret havde  

 modtaget fra klageren, og anførte:
 » Herudfra (er der) lavet en opstilling over anskaffelsespris i  

 1981 samt udfra regnskabet opstillet byggeudgifter i årene 1981, 1982, 1983  

 og 1984 og oversigt over frigivet inv.fond.
 (Der er) derefter lavet forslag til afskrivningsgrundlag, beregnet frem  

 til indkomståret 1985.
 Der vedlægges kopi af S 446 for 1982, 1983 og 1984 med tilhørende S 449  

 a«.
Efter at klageren havde skiftet revisor i 1992 til Revisionskontoret I/S  

 blev klageren i forbindelse med gennemgang af regnskabet for 1992 gjort  

 opmærksom på spørgsmålet om straksfradrag og afskrivninger på bygninger.  

 Klageren rettede herefter henvendelse til indklagede om manglende  

 straksafskrivninger og bygningsafskrivninger.
Indklagede meddelte herefter  

 ved en skrivelse af 12. juli 1993 til klageren:
 » I.h.t. vedlagte kopi af din udaterede skrivelse udbeder du dig  

 kommentarer til et manglende straksfradrag for 1982.
 Det pågældende år afholdt du bekostninger på kr. 162.446,- vedr. tagetage  

 hvoraf kr. 70.554,- blev forlods afskrevet.
 Du har oplyst at ibrugtagning først finder sted i 1983.
 Ejendommen havde status som en beboelsesejendom og først i 1985 blev der  

 foretaget endelig arealopmåling.
 Du har vedlagt en opgørelse over beregningsgrundlaget for eventuelt  

 straksfradrag som angiveligt er forkert.
Du vedlægger endvidere et regnestykke over nogle »mistede  

 afskrivninger«.
Opgørelsen er angiveligt forkert og helt løsrevet af sin  

 sammenhæng.
 Jeg har i dag modtaget en skrivelse fra dig og må spørge hvornår du før  

 den 11.6.93 har rettet henvendelse til mig om dette spørgsmål'.
Klageren har gjort gældende, at indklagede har tilsidesat god revisorskik  

 ved ikke at have foretaget de maksimale 5% straksafskrivninger af ombygnings-  

 og forbedringsudgifter i årene 1982, 1983, 1984, 1986 og 1990 inden der er  

 foretaget forlods afskrivning med investeringsfondsmidler.
Klageren har  

 herved henvist til, straksafskrivninger ikke genbeskattes ved en eventuel  

 senere afståelse med avance, samt at han ville have haft fordel af at  

 foretage maximale bygningsafskrivninger og derved udskyde en beskatning for  

 at forbedre likviditeten i forbindelse med de store investeringer.
I øvrigt  

 har indklagede undladt at foretage skattemæssig afskrivning på den  

 erhvervsmæssige del af ejendommen i årene 1981 til 1991.
 Afslutningsvis har klageren præciseret, at han primært ønsker nævnets  

 afgørelse om indklagedes erstatnings pligt som følge af de anførte forhold.
Indklagede har gjort gældende, at Thisted Kommunes skattekontor efter den endelige arealfordeling ultimo  

 1985 af egen drift foretog samtlige beregninger herunder af  

 afskrivningsgrundlaget for 1981, at klagerens beregningsgrundlag for straksfradrag er forkert, samt at den  

 forlods afskrivning er et resultat af, at klageren uopfordret fremsendte  

 dokumentation og anmodede om frigivelse fra investeringsfondskonto, og at der skal anlægges et nuanceret syn på anvendelsen af maksimale  

 bygningsafskrivninger.
Klageren har været orienteret omkring  

 årsafslutningerne og afslutningsdispositionerne, og alle regnskaber samt  

 selvangivelser har været forelagt til gennemsyn, inden klageren selv  

 indsendte materialet til ligningsmyndighederne.
Klageren valgte således selv  

 som følge af reglerne omkring beskatning af genvundne afskrivninger ved salg  

 de forlods afskrivninger som tilstrækkelige og afventede de løbende  

 afskrivninger, uagtet bestemmelserne omkring de forhøjede  

 begyndelsesafskrivninger for bygninger anskaffet før 1. januar 1982 og det  

 frie valg inden for 5 % grænsen.
 Disciplinærnævnet skal udtale:
Indledningsvis bemærkes, at nævnet ikke har kompetence til at pålægge en  

 indklaget revisor at betale erstatning til en klient for eventuelt tab,  

 påført ved revisorens arbejde.
Fastsættelse af en sådan erstatning - herunder  

 afgørelse om indklagedes eventuelle erstatningspligt - henhører således under  

 de almindelige domstole.
I øvrigt bemærkes, at det fremgår af § 5, stk. 2, i bekendtgørelse nr. 842  

 af 21. oktober 1993 om forretningsorden for Disciplinærnævnet for  

 Registrerede Revisorer, at en klage skal være indgivet til nævnet »  

inden 5 år efter, at den pligtstridige handling eller undladelse, som  

 klagen vedrører, er ophørt ».
Det fremgår endvidere af § 11 c, stk.  

 2, i bekendtgørelse nr. 322 af 18. maj 1993 af lov om registrerede revisorer,  

 at forældelsesfristen afbrydes » ved indgivelse af klage til  

 Disciplinærnævnet  ».
Der findes ingen bestemmelse, hvorefter  

 fristen skulle kunne afbrydes under andre omstændigheder.
Nævnet har derfor  

 ingen kompetence til at behandle de af klageren påberåbte forhold, for så  

 vidt som de relaterer sig til omstændigheder forinden 5 år før klagens  

 indbringelse for nævnet, den 30. august 1993. Klagen tages derfor alene under  

 påkendelse for så vidt angår indklagedes påståede undladelse af at have  

 foretaget de maximale 5% straksafskrivninger af ombygnings- og  

 forbedringsudgifter for 1990 samt undladelse af skattemæssige afskrivninger  

 på den erhvervsmæssige del af klagerens ejendom i årene 1988 til 1991.
Med hensyn til spørgsmålet om indklagedes påståede manglende rådgivning af  

 sin klient - klageren - vedrørende udnyttelsen af straksfradrag, fremgår det  

 af sagen, at indklagede har påtaget sig at udarbejde klagerens skattemæssige  

 regnskaber for 1981 - 1991, og at der bl.a. i 1990 kunne have været  

 fratrukket straksfradrag i den skattepligtige indkomst.
Idet straksfradraget  

 ikke på noget tidspunkt ville blive efterbeskattet, burde indklagede have  

 sikret sig, at fradraget blev foretaget i den skattepligtige indkomst.
Da  

 dette ikke er sket, finder nævnet, at indklagede herved har tilsidesat de  

 pligter, som stillingen som revisor medfører.
Endelig - for så vidt angår klagepunktet om indklagedes påståede manglende  

 rådgivning omkring bygningsafskrivninger - fremgår det af den foreliggende  

 korrespondance, at der er divergerende opfattelse mellem parterne, om en  

 sådan rådgivning har fundet sted.
Klageren har imidlertid løbende anvendt  

 investeringsfondsfrigivelse til ombygning af ejendommen, og nævnet må  

 herefter lægge til grund, at klageren har været vidende om, at  

 bygningsafskrivningerne kunne have været foretaget, samt at  

 investeringsfondsfrigivelserne og bygningsafskrivningerne ville blive  

 efterbeskattet ved salg af ejendommen.
Nævnet finder derfor ikke at  

 indklagede for så vidt angår dette klagepunkt har tilsidesat de pligter, som  

 stillingen som revisor medfører.
 Nævnet finder efter omstændighederne - uanset klagerens mulighed for at få  

 ændret sin indkomstansættelse igennem de sidste 5 år - at indklagede har  

 forskyldt en bøde i medfør af § 11 a, stk. 1, i lov om registrerede  

 revisorer.
 Bøden fastsættes til 5.000 kr.
 Afgørelsen findes at burde offentliggøres, jf. § 11 a, stk. 4, i lov om  

 registrerede revisorer.
Kendelsen kan inden 3 måneder fra dens meddelelse indbringes for  

 Revisornævnet.
Indbringelse af sagen for Revisornævnet har opsættende  

 virkning.
 Registreret revisor Erik Nielsen pålægges en bøde på 5.000 kr.
