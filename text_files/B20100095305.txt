Bekendtgørelse om tilladelse til forsøg med elektronisk annoncering i medfør af lov om planlægning I medfør af § 4, stk. 2, i lov om planlægning, jf. lovbekendtgørelse nr. 937 af 24. september 2009, fastsættes:
 § 1. Miljøministeren har den 1. marts 2010 meddelt tilladelse til et forsøg med elektronisk annoncering af dokumenter efter planlovens § 23 a, stk. 1 og 6, § 24, § 30, stk. 1, og § 35, stk. 8.
 Stk. 2. Tilladelsen gælder for de kommuner, som gennem Indenrigsministeriets Udfordringsret ansøger og får godkendt deltagelse i forsøget.
 Stk. 3. Fristen for godkendt deltagelse i forsøget er den 31. december 2010.
 § 2. Bekendtgørelsen træder i kraft den 6. august 2010 og bortfalder den 31. december 2011.
 Stk. 2. De nærmere vilkår for tilladelsen til forsøg annonceres af de deltagende kommuner i de for området almindelige dag- og ugeaviser, på kommunens hjemmeside og fremlægges de steder, hvor kommune- og lokalplaner normalt er til gennemsyn.
