Landsskatteretskendelse Godtgørelse i forbindelse med afskedigelse - forlig mlm. fagforening og arbejdsgiver - beskatning Reference:
 LL § 7 O.
 A klagede for indkomståret 1996 over, at  

 skatteankenævnet havde anset en godtgørelse udbetalt efter  

 ligningslovens § 7 O for skattepligtig.
 Det fremgik af sagens oplysninger, at klageren havde  

 været ansat som sekretær ved en socialforvaltning siden den 1.  

 januar 1991. Klageren blev afskediget den 1. januar 1996 med fratræden  

 pr. 30. juni 1996. Afskedigelsen blev begrundet i hyppigt og langvarigt  

 sygefravær, og klageren modtog løn i hele  

 opsigelsesperioden.
 Ved et indgået forlig mellem kommunen og  

 fagforeningen modtog klageren en godtgørelse på 109.716 kr.  

 Kommunen indberettede beløbet som  

 fratrædelsesgodtgørelse, og foretog indeholdelse af A-skat i  

 overensstemmelse hermed, hvorefter klageren fik udbetalt et beløb  

 på 66.909,84 kr.
 Der blev under forhandlingerne mellem kommunen og  

 fagforeningen afholdt et møde den 3. juni 1996. Af referatet  

 fremgik:
 "Sagen drøftedes og fagforeningen rejste krav om  

 betaling af godtgørelse svarende til et års løn samt et  

 beløb på kr. 30.000.
Det er vores opfattelse, at kommunen i forhold til A ikke  

 har levet op til sit arbejdsgiveransvar og sin tilsynspligt, jf.  

 Arbejdsmiljølovens § 16, herunder - Lederens adfærd over for A - Social isolation - Personlige anklager - Mistillid - Chikanerier - Manglede uddannelsestiltag - Uklar fordeling af ansvar og kompetence Det er Kommunens opfattelse, at A fra første  

 færd har haft alvorlige personlige kriser, i hvilken forbindelse  

 såvel leder som kolleger har ydet stor støtte og vejledning.  

 Kommunen har alle år fundet passende beskæftigelse til A, uden at  

 A havde ansøgt herom.
 Det meget store sygefravær har bevirket, at kommunen  

 er skredet til opsigelse.
 På ovennævnte baggrund afviste kommunen det  

 rejste krav.
Enighed kunne ikke opnås." Af referat af møde den 13. juni 1996 mellem samme  

 parter fremgik:
 "Parterne genoptog sagen vedrørende opsigelse af A  

 i henhold til mødereferat af 3. juni 1996 og er enige om at godkende  

 at afslutte denne på følgende måde:
 - Der ydes A en godtgørelse svarende til 6  

 måneders løn.
 - fagforeningen ydes et beløb på kr. 15.000  

 til dækning af sagsomkostninger.
- Sagen afsluttes uden præjudice." Klagerens repræsentant havde fremlagt kopi af  

 referat af et møde i fagforeningen den 22. marts 1996, hvoraf  

 fremgik:
"Mødet fandt sted, efter at kommunen nu har  

 afskediget A til fratræden med udgangen af juni måned 1996,  

 begrundet i hyppigt og langvarigt sygefravær.
Fagforeningen har ved  

 skrivelse af 7. februar 1996 meddelt kommunen, at man opfatter baggrunden for  

 sygdommen som psykisk arbejdsmiljø, hvor kommunen har et ansvar, og at  

 man har overdraget sagen til foreningens kommunalafd.
A erklærede, at hun ikke ønskede  

 genansættelse ved kommunen, og der var herefter enighed om, at  

 fagforeningen nu anmoder om en forhandling med repræsentanter, som har  

 kompetence til at tage beslutning på kommunens vegne.
Forslag til  

 mødedatoer: fredag den 26. april om eftermiddagen eller torsdag den 2.  

 maj hele dagen.
Da A p.t. er indplaceret som assistent på sluttrin,  

 vil vort krav være 1 års løn samt kompensation for  

 udgifter til psykologhjælp.
Såfremt kommunen ikke ønsker  

 at indgå forlig, vil fagforeningen overgive sagen til retslig  

 afgørelse." Klagerens repræsentant havde desuden fremlagt kopi  

 af anmeldelse af 16. november 1995 fra Arbejdsmedicinsk Klinik til  

 Arbejdstilsynet og Arbejdsskadestyrelsen.
Endvidere havde  

 repræsentanten fremlagt kopi af arbejdsskadesanmeldelse af 3. januar  

 1996 fra klagerens læge.
I begge anmeldelser var den arbejdsbetingede  

 sygdom anført som belastningsreaktion, forårsaget af en  

 række nærmere anførte påvirkninger af psykisk  

 karakter på arbejdspladsen, blandt andet chikane.
 Herudover havde repræsentanten fremlagt kopi af  

 indkaldelse af klageren til undersøgelse den 3. oktober 1995 på  

 Arbejdsmedicinsk Klinik.
Repræsentanten havde yderligere fremlagt kopi af  

 referat af et møde den 1. juni 1995 mellem klageren, klagerens  

 overordnede og klagerens tillidsrepræsentant, hvori blandt andet  

 forhold ved indretningen på arbejdspladsen og samarbejdsforholdet  

 mellem klageren og en kollega blev drøftet.
Det fremgik af  

 håndskrevne notater, som klageren havde foretaget den 22. maj 1995, at  

 klageren havde haft kontakt til en psykolog, og at hun havde drøftet  

 de pågældende forhold på arbejdspladsen med denne, og at  

 hun tidligere havde nævnt problemerne over for sine overordnede.
 Af sagen fremgik, at Den Sociale Ankestyrelse i den  

 pågældende sag havde truffet afgørelse om, at klageren  

 ikke var berettiget til ydelser efter arbejdsskadeforsikringsloven, idet den  

 lidelse, der var konstateret hos klageren (stresslidelse) ikke kunne  

 anerkendes som en erhvervssygdom.
 Den stedlige skatteadministration havde fundet, at den  

 omhandlede godtgørelse var omfattet af ligningslovens § 7 O.  

 Administrationen havde henvist til Ligningsvejledningen, afsnit A.B.1.4.1, og  

 Landsskatterettens kendelse af 30. juni 1982, offentliggjort i Meddelelser  

 fra Landsskatteretten 1982.153.
Skatteankenævnet havde stadfæstet  

 skatteadministrationens afgørelse og havde som begrundelse  

 anført, at det ikke fremgik af forliget, at godtgørelsen var  

 udbetalt i henhold til erstatningsansvarsloven eller  

 arbejdsmiljølovens regler.
Idet der ikke forelå nogen konkret  

 tilkendegivelse af begrundelsen for den udbetalte godtgørelse,  

 måtte godtgørelsen anses for at være udbetalt dels i  

 henhold til funktionærlovens regler og dels som en frivillig  

 godtgørelse.
Nævnet havde herved anført, at en  

 godtgørelse ved fratræden af stilling, både for så  

 vidt angik den del af godtgørelsen, som arbejdsgiveren var forpligtet  

 til at betale ifølge funktionærlovens § 2 b, og for så  

 vidt angik den frivillige del af godtgørelsesbeløbet var  

 skattepligtig efter reglerne i ligningslovens § 7 O.
 Sagen havde under behandlingen i Landsskatteretten  

 været forelagt til udtalelse for Told- og Skattestyrelsen, der havde  

 tiltrådt skatteankenævnets afgørelse.
Klagerens repræsentant havde over for  

 Landsskatteretten nedlagt påstand om, at godtgørelsen var  

 skattefri.
Til støtte for påstanden havde repræsentanten  

 anført, at sagen blev rejst af fagforeningen i henhold til  

 erstatningsansvarsloven, idet kommunen efter fagforeningens opfattelse ikke  

 havde levet op til arbejdsgiveransvaret og tilsynspligten i henhold til  

 arbejdsmiljølovens § 16. Repræsentanten havde herved henvist til  

 indholdet af arbejdsskadesanmeldelserne.
Repræsentanten havde videre  

 anført, at klageren i forbindelse med det dårlige psykiske  

 arbejdsmiljø og chikanerierne havde været nødsaget til at  

 gå til psykologbehandling.
Fagforeningen havde afholdt udgifterne til  

 klagerens psykologbehandling, og efter repræsentantens oplysninger var  

 det under forhandlingerne med kommunen klart, at det til fagforeningen  

 fastsatte beløb for sagsomkostninger blev ydet til dækning af  

 psykologudgifter, idet fagforeningen normalt ikke stillede krav om  

 dækning af sagsomkostninger i denne type af sager.
Repræsentanten havde videre anført, at det  

 fremgik af de fremlagte dokumenter, at godtgørelseskravet blev rejst  

 på grundlag af dårligt psykisk arbejdsmiljø og efter  

 erstatningsansvarslovens og arbejdsmiljølovens regler.
Der blev  

 på mødet den 3. juni 1996 ikke opnået enighed, og der blev  

 derfor afholdt en ny forhandling den 13. juni 1996. I mødereferatet  

 herfra var der henvist til referatet af mødet den 3. juni 1996, og der  

 blev opnået enighed om at forlige sagen på halvdelen af det  

 rejste krav.
Ved de fremlagte dokumenter måtte det endvidere anses for  

 at være dokumenteret, at der allerede inden selve afskedigelsen var  

 påbegyndt en arbejdsskadesag.
Repræsentanten havde videre anført, at  

 godtgørelsens beregning til et beløb svarende til 6  

 måneders løn, ikke havde betydning for beløbets  

 skattemæssige stilling, idet det afgørende burde være  

 baggrunden for godtgørelsen.
Der burde herved ikke kun ses på  

 indholdet af det endelige mødereferat, men også på  

 baggrunden og forløbet af forhandlingerne.
Endvidere burde den  

 manglede angivelse af godtgørelsens nærmere karakter i det  

 endelige mødereferat ses ud fra den betragtning, at der  

 forhandlingsmæssigt i denne type af sager typisk ville kunne  

 opnås et gunstigere resultat, såfremt man fra arbejdstagerside  

 indvilligede i en neutral skriftlig formulering.
 Repræsentanten havde gjort opmærksom på,  

 at godtgørelsen var fastsat til netop halvdelen af det rejste krav,  

 hvilket måtte anses for at underbygge, at baggrunden for det fastsatte  

 beløb var i overensstemmelse med det rejste krav.
 Repræsentanten havde endvidere anført, at  

 godtgørelsen var ydet som et engangsbeløb, at  

 godtgørelsen ikke dækkede vederlag for arbejds- eller  

 tjenesteydelser, at godtgørelsen måtte anses for at dække  

 den ikke økonomiske skade, som klageren havde lidt på grund af  

 det dårlige psykiske arbejdsmiljø og at sådanne  

 godtgørelser/erstatninger efter fast retspraksis var skattefri.
For så vidt angik Landsskatterettens kendelse af 30.  

 juni 1982 havde repræsentanten anført, at den i denne sag  

 tilkendte godtgørelse, der havde baggrund i en tryghedsaftale, blev  

 tilkendt, fordi opsigelsen ikke var rimeligt begrundet.
Godtgørelsen  

 blev derfor givet på et ganske andet grundlag end i  

 nærværende sag.
For så vidt angik skatteankenævnet antagelse  

 af, at en del af beløbet var ydet som godtgørelse i henhold til  

 funktionærlovens § 2 b havde repræsentanten anført, at  

 fagforeningen havde valgt at føre sagen efter erstatningsansvarslovens  

 og arbejdsmiljølovens regler (for svie og smerte samt tort), idet  

 fagforeningen havde anset, at det var efter disse regler, at der ville  

 være størst chance for et gunstigt resultat.
Krav om  

 godtgørelse efter funktionærlovens § 2 b krævede  

 bevisførelse for, at en subjektiv betingelse, uberettiget  

 afskedigelse, forelå, og da det ikke var sikkert, at fagforeningen  

 havde kunnet opfylde denne bevispligt, havde klageren ikke erhvervet et  

 aktualiseret retskrav på godtgørelse i henhold til bestemmelsen,  

 og der kunne dermed ikke foretages omkvalificering af en del af  

 beløbet til godtgørelse efter funktionærlovens § 2 b.  

 Endvidere havde repræsentanten anført, at hvis  

 godtgørelsen var udbetalt i henhold til funktionærlovens § 2 b  

 ville kommunen højst sandsynligt maksimalt have indgået forlig  

 om det beløb, som klageren efter lovbestemmelsen højst ville  

 kunne få tilkendt.
Repræsentanten havde endvidere afvist, at der  

 var tale om, at kommunen havde ydet en frivillig godtgørelse i den  

 foreliggende situation, idet der ikke var tradition for at yde frivillige  

 fratrædelsesgodtgørelse i en sådan situation.
 Landsskatteretten udtalte:
Efter reglerne i ligningslovens § 7 O skulle medregnes  

 godtgørelser, der udbetaltes i forbindelse med fratræden af  

 stilling ved opgørelsen af den skattepligtige indkomst.
For  

 indkomståret 1996 skulle medregnes et beløb på 85 pct. af  

 den del af godtgørelsen, som oversteg et reguleret grundbeløb  

 på 7.900 kr.
Af forarbejderne til bestemmelsen, der tidligere var  

 fastsat i lov om særlig indkomstskat § 2, nr. 9, fremgik, at  

 engangsudbetalinger til en funktionær i forbindelse med fratræden  

 af stilling oprindeligt enten var almindelig indkomstskattepligtig som  

 tillæg til lønnen eller var skattefri som erstatning for tab af  

 stilling.
Ved indførelse af reglerne om beskatning af  

 fratrædelsesgodtgørelser var der tilsigtet at gennemføre  

 en ensartet beskatning i alle tilfælde, hvor der ved fratræden  

 blev udbetalt et beløb ud over den sædvanlige aflønning.  

 Bestemmelsen omfattede således såvel tillæg til  

 lønnen som erstatning for tab af stilling, der i mangel af  

 bestemmelsen ellers ville være skattefri.
Ved overflytningen af  

 reglerne til ligningslovens § 7, litra w (nu ligningslovens § 7 O) var der  

 ikke tilsigtet nogen ændring af reglernes anvendelsesområde.
Landsskatteretten fandt med henvisning hertil, og idet den  

 nærmere karakter af den ydede godtgørelse ikke fremgik af det  

 indgåede forlig, at godtgørelsen måtte anses for at have  

 en sådan tilknytning til klagerens fratræden, at  

 godtgørelsen var omfattet af anvendelsesområdet for reglerne i  

 ligningslovens § 7 O.
Retten fandt dog, idet der blev henset til de i sagen  

 foreliggende omstændigheder, at en vis del af godtgørelsen var  

 ydet som en godtgørelse af en sådan karakter, at den  

 pågældende del var omfattet af reglerne om skattefri  

 godtgørelser (svie og smerte samt tort). I mangel af oplysninger om  

 den nærmere fordeling, fandt retten, at fordelingen skulle  

 fastsættes efter et skøn.
Landsskatteretten fandt herefter, at et  

 skønsmæssigt beløb på 20.000 kr. burde anses for at  

 være en skattefri godtgørelse, mens den øvrige del af den  

 udbetalte godtgørelse ansås for at være omfattet af  

 reglerne i ligningslovens § 7 O.
Den påklagede ansættelse blev  

 ændret i overensstemmelse hermed.
