Bekendtgørelse om ændring af bekendtgørelse om prøver og eksamen i grundlæggende erhvervsrettede uddannelser § 1 I bekendtgørelse nr. 41 af 16. januar 2014 om prøver og eksamen i grundlæggende erhvervsrettede uddannelser foretages følgende ændringer:
 1. Indledningen affattes således:
»I medfør af § 4, stk. 1, § 33, stk. 2, § 69 og § 69 b i lov om erhvervsuddannelser, jf. lovbekendtgørelse nr. 1395 af 28. september 2020, § 1, stk. 4, § 38 og § 38 b i lov om institutioner for erhvervsrettet uddannelse, jf. lovbekendtgørelse nr. 1294 af 2. september 2020, § 2, stk. 10-13, § 2 a og § 18, stk. 2 og 3, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 609 af 28. maj 2019, § 36, stk. 5, § 40, stk. 2, og § 48, stk. 2 og 3, i lov om forberedende grunduddannelse, jf. lovbekendtgørelse nr. 606 af 24. maj 2019 og § 1 i lov nr. 247 af 6. april 2001 om afholdelse af danske prøver og eksaminer i udlandet, og efter indstilling fra Rådet for de Grundlæggende Erhvervsrettede Uddannelser fastsættes efter bemyndigelse:« 2. § 1, stk. 2 og 3, affattes således:
 »Stk. 2. For erhvervsuddannelser angår bekendtgørelsen prøver og eksamener, som efter reglerne for uddannelsen, jf. stk. 3, dokumenteres ved prøve- eller eksamensbevis.
Stk. 3. For erhvervsuddannelser følger det af følgende regler, hvilke prøver og eksamener, der indgår i uddannelsen, i hvilket omfang prøveresultater skal vægtes i deres indbyrdes forhold, og hvilke krav der stilles for udstedelse af bevis for afsluttet uddannelse 1) bekendtgørelsen for den enkelte uddannelse, 2) bekendtgørelse om erhvervsuddannelser, 3) bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, 4) uddannelsesordningen, eller 5) den lokale undervisningsplan.« 3. § 3 affattes således:
»§ 3. Uddannelsesinstitutioner, der udbyder erhvervsuddannelser, skal 1) i den lokale undervisningsplan for en erhvervsuddannelse fastsætte nærmere om følgende for den enkelte prøve:
 a) Evt. begrænsninger i tilladte hjælpemidler, jf. § 10 og § 14.
 b) Det anvendte sprog ved prøven, hvis det er et andet sprog end undervisningssproget jf. § 17.
 c) Prøveformer, jf. § 10, herunder om eksaminanden kan vælge mellem flere prøveformer.
 d) Hvilke mål og krav, der er væsentlige for prøven, herunder lokalt fastsatte mål og krav.
 e) Prøvens eksaminationsgrundlag, som er det faglige stof eller materiale, der eksamineres ud fra.
 f) Prøvens bedømmelsesgrundlag, herunder hvilke produkter, processer eller præstationer der gøres til genstand for bedømmelsen og eventuel vægtning af forskellige delkarakterer.
 g) Prøvens bedømmelseskriterier, som med udgangspunkt i bedømmelsesgrundlaget skal beskrive, hvad der lægges vægt på ved vurderingen af eksaminandens præstation.
2) fastsætte et eksamensreglement om afholdelse af prøver, der indeholder reglerne for og oplysning om a) Rammer for tilmelding, indstilling og eventuel afmelding til prøven, herunder ved sygdom.
 b) Udtræk af prøvefag.
 c) Særlige prøvevilkår, jf. § 18.
 d) Brug af egne og andres arbejder, jf. § 19.
 e) Uregelmæssigheder, jf. §§ 19 og 34.
 f) Klager, jf. kapitel 10.
 g) Identifikation af eksaminanderne.
 Stk. 2. Uddannelsesinstitutionen kan fravige, hvad institutionen selv har fastsat i den lokale undervisningsplan eller eksamensreglementet, hvis det er begrundet i usædvanlige forhold.
Stk. 3. Når aflevering af en opgave, et projekt eller et produkt m.v. er en forudsætning for deltagelse i prøven henholdsvis eksaminationen, og det afleverede er udarbejdet af en gruppe, har eksaminanderne et fælles ansvar for opfyldelsen af de formelle krav.
Hvis kravene ikke er opfyldt, kan ingen af de pågældende aflægge prøven, medmindre der foreligger særlige omstændigheder, der kan begrunde, at et eller flere af gruppens medlemmer skal tilbydes et nyt prøveforsøg.
Stk. 4. Det påhviler institutionen at orientere eksaminander og de øvrige medvirkende ved prøver om prøvereglerne og om regler fastsat i henhold til stk. 1. Reglerne skal være tilgængelige på institutionens hjemmeside.« 4. I § 5, stk. 1, 2. pkt., § 5, stk. 2, og § 7, 1. pkt., ændres »bekendtgørelsen for uddannelsen eller den lokale undervisningsplan« til: »reglerne for uddannelsen, jf. § 1, stk. 3«.
 5. § 14 affattes således:
»§ 14. Under prøverne er anvendelse af hjælpemidler, herunder elektroniske, tilladt, medmindre der i reglerne for uddannelsen, jf. § 1, stk. 3, er fastsat begrænsninger i anvendelsen.« 6. § 15, stk. 2, affattes således:
»Stk. 2. Prøven afvikles inden for den tidsramme, der er fastsat i reglerne for uddannelsen, jf. § 1, stk. 3. I en eventuel forberedelsestid er indeholdt tid til udlevering af opgave og materiale.
I eksaminationstiden ved en prøve med mundtlig besvarelse er indeholdt tid til votering og karakterfastsættelse medmindre andet følger af reglerne for uddannelsen, jf. § 1, stk. 3.« 7. I § 22, stk. 2, ændres »Kvalitets- og Tilsynsstyrelsens« til: »Styrelsen for Undervisning og Kvalitets«.
 8. I § 23, § 28, stk. 1, § 42, stk. 1, 4. pkt., § 43, stk. 2, 1. pkt., og § 45, stk. 1, ændres »Kvalitets- og Tilsynsstyrelsen« til: »Styrelsen for Uddannelse og Kvalitet«.
§ 2 Bekendtgørelsen træder i kraft den 5. juli 2021.
