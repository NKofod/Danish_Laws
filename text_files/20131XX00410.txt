Skriftlig fremsættelse (22. januar 2014) Social-, børne- og integrationsministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af repatrieringsloven. (Indførelse af permanent ordning med forhøjet etableringshjælp og supplerende reintegrationsbistand, ændret fordeling af udbetaling af etableringshjælp m.v.) (Lovforslag nr.
L 117).
 Regeringen ønsker at understøtte herboende udlændinges muligheder for frivilligt at vende tilbage til hjemland eller tidligere opholdsland bedst muligt.
 Det fremgår af repatrieringsloven, at der skal fremsættes forslag om revision af loven i folketingsåret 2013-14, hvor der skal tages stilling til, om det forhøjede beløb til hjælp til etablering og den supplerende reintegrationsbistand, der blev indført i 2010, skal videreføres.
Lovforslaget, som jeg fremsætter i dag, har til formål at styrke repatrieringsordningen, så det sikres, at repatriering også fremover udgør et godt og økonomisk realistisk tilbud til de udlændinge, der af den ene eller den anden årsag ønsker at vende tilbage til deres hjemland eller tidligere opholdsland.
Lovforslaget indeholder på den baggrund forslag om at permanentgøre den forhøjede etableringshjælp og den supplerende reintegrationsbistand.
 Med henblik på at sikre at de udlændinge, der ønsker at vende tilbage til deres hjemland eller tidligere opholdsland, får de bedst mulige betingelser herfor, indeholder lovforslaget endvidere forslag om at ændre fordelingen af udbetalingen af hjælp til etablering, hvorved en større del af beløbet fremover udbetales i forbindelse med udrejsen af Danmark, således at den enkelte udlænding sikres et solidt økonomisk fundament for at starte en ny tilværelse op i sit hjemland eller tidligere opholdsland.
 Herudover indeholder lovforslaget forslag om at hæve grænserne for den formue, der skal ses bort fra, for at kunne modtage hjælp til repatriering samt forslag om indførelse af en mulighed for i visse tilfælde at søge om genoptagelse af en ansøgning om reintegrationsbistand.
 Endvidere er det hensigten i en bekendtgørelse at justere reintegrationsbistandens størrelse ved repatriering til visse lande, således at bistandens størrelse bringes i bedre overensstemmelse med leveomkostningsniveauet i det pågældende land.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
