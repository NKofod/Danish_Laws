Fremsat den 14. april 1999 af trafikministeren (Sonja  

 Mikkelsen) Forslag til Lov om anlæg af rute 9,  

 strækningen Odense-Svendborg § 1. Trafikministeren bemyndiges til som motorvej med de  

 fornødne tilslutninger til det eksisterende vejnet at lade  

 anlægge en hovedlandevej fra hovedlandevej 40, motorvejen  

 Kolding-Nyborg, i Odense til landevej 714, Svendborg-Faaborg, i  

 Svendborg.
 § 2. Ministeren bemyndiges til at nedlægge hovedlandevej  

 205, Odense-Svendborg, som hovedlandevej fra begyndelsespunktet til  

 endepunktet af den i § 1 nævnte hovedlandevej.
Bemærkninger til lovforslaget Almindelige bemærkninger 1. Indledning I henhold til § 14, stk. 1, i lov om offentlige  

 veje, jf. lovbekendtgørelse nr. 711 af 11. september 1997, bestemmes  

 det ved særlig lov, hvilke offentlige veje der skal være  

 hovedlandeveje, og hvilke nye hovedlandeveje der skal anlægges.  

 Nedlæggelse af offentlige veje som hovedlandeveje sker ligeledes ved  

 lov.
 Ved lov nr. 408 af 22. maj 1996 har Folketinget givet  

 trafikministeren bemyndigelse til at anlægge en omfartsvej ved Brande  

 og til at foretage projektering til forberedelse og sikring af anlæg  

 eller udbygning af de øvrige dele af rute 18 Holstebro-Herning-Vejle  

 samt rute 9 Odense-Svendborg og rute 21 Holbæk-Vig som motorvej eller  

 motortrafikvej.
 Med henblik på opfyldelse af Rådets direktiv  

 85/337/EØF (VVM-direktivet) (EFT 1985 L175/40) som ændret ved  

 Rådets direktiv 97/11/EF (EFT 1997 L73/5) har Vejdirektoratet i 1996-99  

 gennemført miljøundersøgelser m.v. for rute 9  

 Odense-Svendborg, rute 18 Herning-Brande og rute 21 Holbæk-Vig.
VVM-processen for rute 9 Odense-Svendborg blev indledt med  

 en for-offentlighedsfase, hvor der blev afholdt borgermøder, og  

 borgerne blev opfordret til at indsende idéer og forslag til  

 undersøgelsen.
Vejdirektoratet modtog 37 svar, som alle er  

 indgået i undersøgelsen.
Undersøgelsen har omfattet et hovedforslag og  

 alternative linieføringsforslag til anlæg af motorvej eller  

 motortrafikvej samt forslag til udbygning af den eksisterende vej på  

 strækningen.
Projekternes trafikale, sikkerhedsmæssige,  

 økonomiske og miljømæssige konsekvenser er  

 undersøgt og vurderet.
 Som en del af undersøgelsen er der endvidere  

 foretaget en analyse af de trafikale og miljømæssige  

 konsekvenser ved en eventuel udbygning af Odense-Svendborg-banen.  

 Undersøgelserne vedrørende banen er gennemført af  

 Banestyrelsen i samarbejde med DSB og Vejdirektoratet.
 Resultatet af undersøgelserne er beskrevet i  

 Vejdirektoratets rapporter nr. 160-162 udgivet i 1998: »Rute 9  

 Odense-Svendborg, VVM-redegørelse, Sammenfattende rapport«,  

 »Miljøvurdering« og »Landskabsæstetisk vurdering og  

 visualisering« samt i en række baggrundsrapporter og notater.
Rapporterne var fremlagt for offentligheden i  

 efteråret 1998, og i tilknytning hertil blev der afholdt  

 borgermøder i Ringe og Svendborg.
Der er endvidere indhentet  

 udtalelser fra Fyns Amt og kommunerne langs rute 9: Odense, Årslev,  

 Ringe, Ryslinge, Egebjerg og Svendborg samt fra ministerier og styrelser.
Høringen er beskrevet i Vejdirektoratets notat:  

 »Rute 9 Odense - Svendborg.
Redegørelse vedr. den offentlige  

 høring 16. oktober - 11. december 1998«.
Vejdirektoratet har i denne fase modtaget i alt 84 breve  

 fra borgere, borgergrupper, foreninger etc.
Disse omhandler dels hele  

 projektet med synspunkter for og imod dette, dels synspunkter  

 vedrørende lokale forhold, herunder indsigelser mod  

 linieføringsforslagene for såvel rute 9 som for lokale veje og  

 stier, samt ønsker om flere over- eller underføringer af  

 skærende veje.
 Fra Fyns Erhvervsråd er desuden modtaget ca. 700  

 tilkendegivelser fra virksomheder og organisationer på Fyn og over  

 4.000 underskrifter fra enkeltpersoner med ønske om anlæg af en  

 motorvej mellem Odense og Svendborg.
 Fyns Amt og alle kommuner langs rute 9 har anbefalet, at  

 der hurtigst muligt anlægges en motorvej på hele  

 strækningen fra Odense til Svendborg med linieføring og  

 tilslutningsanlæg efter Vejdirektoratets hovedforslag.
 Fyns Amt har meddelt, at amtet forventer at have  

 gennemført udbygning af sin del af rute 9-strækningen fra  

 Ørbækvej til forbindelsesanlægget ved motorvejen  

 Kolding-Nyborg (E 20) i Odense, senest når forbindelsesanlægget  

 står klart.
På baggrund af de således gennemførte  

 undersøgelser og efter høring af borgere og myndigheder  

 foreslås med dette lovforslag en bemyndigelse til trafikministeren til  

 at anlægge en ny 4-sporet hovedlandevej som motorvej på hele  

 strækningen fra Odense til Svendborg med de fornødne  

 tilslutninger til det eksisterende vejnet.
Samtidig foreslås en  

 bemyndigelse til at nedlægge den nuværende hovedlandevej mellem  

 Odense og Svendborg, som motorvejen skal afløse, som  

 hovedlandevej.
2. Beskrivelse af vejanlægget 2.1 Funktion og kvalitet Vejen anlægges som motorvej og er som sådan  

 forbeholdt motorkørende.
Den indpasses i det omgivende miljø og  

 landskab på en æstetisk og miljømæssigt optimal  

 måde.
Den trafiksikkerhedsmæssige standard skal være  

 høj.
 Vejprojektet skal gennemføres, så det  

 færdige anlæg er tidssvarende og har den beskrevne funktion.
 Processen, der forløber fra projekteringen og  

 arealerhvervelsen via udbud i licitation til det egentlige  

 anlægsarbejde, skal forløbe på en måde, der er  

 veltilrettelagt, og hvor projektets forløb er styret og  

 dokumenteret.
 Rasteanlæg og serviceanlæg skal give alle  

 trafikanter - også handicappede - gode muligheder for rast, tankning,  

 bespisning, toiletbesøg og køb af fornødenheder.
 Serviceanlæggene langs statens motorveje og  

 motortrafikveje udbydes i licitation, og tilbudsgiver opfører for egen  

 regning på et areal, der udlejes af Vejdirektoratet, et  

 serviceanlæg omfattende tankanlæg, restaurant, minimarked,  

 kundefaciliteter etc.
2.2. Tværprofil Vejen anlægges som facadeløs 4-sporet  

 motorvej med to kørebaner à 8,0 m adskilt af en 4,0 m bred  

 midterrabat og med 2,5 m brede nødspor og 1,0 m brede  

 yderrabatter.
2.3. Linieføring Motorvejen har udgangspunkt i den nuværende rute 9's  

 tilslutning til motorvejen Kolding-Nyborg (E 20) sydøst for Odense.  

 Linieføringen følger den nuværende vej frem til  

 Højby, hvorfra vejen føres i en bue vest om Årslev og  

 Forskningscenter Årslevs jorder.
Ved passagen af disse vil vejen ligge  

 i afgravning, hvilket sammen med en påtænkt beplantning vil  

 begrænse udbredelsen af emmissioner fra trafikken.
 Syd for Årslev krydser vejen igen den  

 nuværende rute 9 og forløber herfra øst for denne frem  

 til Ringe, hvor den føres ind i den nuværende 4-sporede vej ved  

 Odense-Svendborg-banens overføring.
Fra Ringe fortsætter vejen i den nuværende  

 vejs tracé, og den ca. 6 km lange 4-sporede strækning fra Ringe  

 til Gultved indgår således som en del af den nye motorvej.
Syd  

 for Gultved føres motorvejen øst om Kværndrup parallelt  

 med omfartsvejen i en afstand af 100-200 m fra denne.
Fra Kværndrup fortsætter vejen i parallelt  

 forløb med den nuværende rute 9 i en afstand af ca. 500 m  

 øst for denne.
Ved Møllehave Skov føres vejen ind mod  

 den nuværende rute 9 ved Dongs Højrup og forløber herfra  

 mellem denne og Rårud Skov og Slæbæk Skov.
Herfra  

 føres vejen tæt på den nuværende vej i korridoren  

 mellem Ravnebjerg Skov og skovene vest for vejen, og lidt syd for  

 Rødskebølle føres vejen ind i den nuværende  

 4-sporede strækning ved Svendborg.
Der vil i detailprojekteringsfasen ske en nærmere  

 præcisering af linieføringen, der vil blive endeligt fastlagt af  

 ekspropriationskommissionen.
I denne forbindelse vil der bl.a. blive taget  

 hensyn til de berørte landbrugsejendommes produktionsforhold, og der  

 vil efter behov blive gennemført jordfordelinger for at mindske  

 generne for jordbruget i områderne langs vejen.
2.4. Tilslutninger Der etableres forbindelsesanlæg i form af et  

 kløverbladsanlæg mellem den nye motorvej og motorvejen  

 Kolding-Nyborg (E 20).
 Der etableres tilslutningsanlæg vest for  

 Årslev ved Kirstinebjergvej og nord for Ringe ved den af Fyns Amt og  

 Ringe Kommune planlagte omfartsvej til betjening af bl. a.  

 industriområdet i Ringe Nord.
 Øst for Ringe fastholdes det nuværende  

 tilslutningsanlæg ved landevejen Assens-Ørbæk.
 Endvidere etableres tilslutningsanlæg øst for  

 Kværndrup ved landevejen Faaborg-Nyborg (rute 8) og øst for  

 Kirkeby ved landevejen Assensvej.
 Ved Svendborg fastholdes det nuværende  

 tilslutningsanlæg til landevejen Svendborg-Faaborg (Ring Nord), dog  

 således at den nuværende tilkørsel mod nord ad Odensevej  

 erstattes med en egentlig tilkørselsrampe fra Ring Nord.
 Tilslutningsanlæggenes nærmere udformning vil  

 blive fastlagt i detailprojekteringsfasen.
2.5. Busstoppesteder, samkørselspladser og rasteanlæg Der etableres efter behov busstoppesteder og så vidt  

 muligt samkørselspladser ved alle tilslutningsanlæg.
Endvidere  

 etableres rasteanlæg, hvis nærmere placering vil blive fastlagt i  

 detailprojekteringsfasen.
2.6. Lokalvejnet og stier Foruden de skærende veje ved  

 tilslutningsanlæggene påregnes følgende skærende  

 veje at blive ført over eller under motorvejen: Hvilehøjvej,  

 Knullen, Højbyvej og Svendborgvej i Odense Kommune; Birkebjergvej og  

 Svendborgvej i Årslev Kommune; Sønder Højrupvej,  

 Fruerlundsvej og Goe Bakke-Nørrevangsvej i Ringe Kommune;  

 Rudmevej-Gultvedgyden og Mullerupvej i Ryslinge Kommune; Høje Dong og  

 Højbjergvej i Egebjerg Kommune samt Heldagervej i Svendborg Kommune.
 Herudover påregnes etableret stipassager  

 følgende steder: Ved Lumbyvej i Årslev Kommune; ved Stegshavevej  

 og ved Bøgegrotten i Ringe Kommune; ved Groven i Ryslinge Kommune og  

 ved Ravnebjerg Skov i Svendborg Kommune.
 Endelig fastlæggelse af det lokale vej- og stinet  

 med tilhørende niveaufri skæringer vil dog først ske i  

 detailprojekteringsfasen.
Det sikres, at der bliver en sammenhængende  

 cykelrute mellem Odense og Svendborg.
Cykelruten vil som i dag forløbe  

 gennem byerne Højby, Ringe og Kværndrup og i øvrigt ad  

 den nuværende rute 9, hvor denne afløses af den nye vej, og ad  

 nye lokalveje og stier.
 De strækninger af den nuværende hovedlandevej,  

 som afløses af den nye rute 9, vil som led i projektet blive tilpasset  

 den nye funktion som lokalvej og cykelvej.
2.7. Faunapassager Der påregnes etableret faunapassager for  

 større dyr ved Højby, Vindinge Å, Groven,  

 Møllehave Skov og Ravnebjerg Skov.
Endvidere udføres alle  

 vandløbsunderføringer med dobbelte banketter, og  

 rørlagte vandløb frilægges.
Endelig etableres  

 rørunderføringer for mindre dyr, hvor vejen ligger på  

 dæmning eller i terræn i natur- og landbrugsområder med  

 mange levende hegn.
 Der opsættes vildthegn langs vejen efter behov.
2.8. Støjafskærmning For at sikre at det udendørs  

 trafikstøjniveau ved boliger i sammenhængende bebyggelser ikke  

 overstiger Miljøstyrelsens vejledende grænseværdi på  

 55 dB(A), vil der i nødvendigt omfang blive etableret  

 støjafskærmning langs den nye vej, såfremt øvrige  

 forhold ikke taler imod dette.
Alternativt kan der alt efter de konkrete  

 forhold blive tale om ulempeerstatning, der fastsættes af de takserende  

 myndigheder.
Det nærmere omfang og udformningen af  

 støjafskærmning vil efter drøftelse med de berørte  

 borgere blive fastlagt i detailprojekteringsfasen.
2.9. Vejudstyr og beplantning Vejen udstyres med vejtavler, autoværn,  

 kantpæle, nødtelefoner, trafikregistreringsudstyr,  

 vintervarslingsudstyr og hegn m.v. samt i nødvendigt omfang  

 vejbelysning.
Afmærkningen på kørebanen vil blive  

 udført med reflekterende striber og/eller reflekterende  

 færdselssøm.
Der etableres desuden beplantning.
2.10. Naboarealer I de senere år er der sat fokus på  

 erhvervsbyggeriers ofte negative indvirken på den æstetiske  

 helhed, som tilstræbes i forbindelse med gennemførelse af nye  

 store vejanlæg, og som der bruges mange penge på at  

 opnå.
Vejmyndigheden kan hindre større byggerier m.v.  

 inden for de i vejloven fastsatte udvidelsesbyggelinier på 50 m fra  

 vejmidte.
Uden for disse reguleres den fremtidige byudvikling af amternes og  

 kommunernes planlægning.
I den statslige udmelding til regionplanrevision 2001 fra  

 Miljø- og Energiministeriet anføres bl.a.: »Byvækst skal  

 altid ske indefra eksisterende by og udad.
Lokalisering af  

 erhvervsområder langs motorveje eller overordnede veje i det åbne  

 land løsrevet fra de eksisterende byer er ikke i overensstemmelse med  

 disse principper.
Der bør som hovedregel ikke udlægges  

 byvækstarealer inden for 300 m fra motorveje og deres  

 tilslutningsanlæg, medmindre der er tale om en klar afrunding af byen i  

 forhold til vejanlægget.« 3. Trafikale konsekvenser I følge trafikberegningerne forventes rute 9  

 Odense-Svendborg, når den anlægges som 4-sporet motorvej, at  

 få følgende årsdøgntrafik i år 2010:
 20-22.000 biler på strækningen Odense-Ringe,  

 16.000 biler på strækningen Ringe-Kværndrup, 14.000 biler  

 på strækningen Kværndrup-Kirkeby og 17.000 biler på  

 strækningen Kirkeby-Svendborg.
 Hovedparten af trafikken på den nuværende rute  

 9 vil blive overflyttet til den nye vej.
Trafikprognoserne er baseret på de officielle  

 forventninger til væksten i bruttonationalproduktet.
I følge  

 Vejdirektoratets seneste trafikprognose vil vejtrafikken stige 27 pct. i  

 perioden 1996-2010 og 32 pct. i perioden 1996-2016.
I følge trafikberegningerne har åbningen af  

 Storebæltsbroen stort set ingen indflydelse på trafikbelastningen  

 på rute 9 mellem Odense og Svendborg.
Kun på den nordligste  

 strækning mellem Odense og Ringe giver broen anledning til en lille  

 mertrafik.
Storebæltsforbindelsens eventuelle særlige langsigtede  

 effekt på trafik- og erhvervsforholdene indgår ikke i  

 prognoserne.
For trafikanterne vil vejanlægget medføre en  

 betydelig tidsbesparelse.
Køretiden mellem Odense og Svendborg  

 reduceres med ca. 30 minutter ved spidsbelastning og med ca. 10 minutter uden  

 for myldretiden.
4. Trafiksikkerhed Vejanlægget forventes at medføre en  

 væsentlig trafiksikkerhedsmæssig forbedring.
I følge  

 beregningerne vil der i gennemsnit pr. år spares 14 personskadeulykker  

 på influensvejnettet i år 2010-trafikniveau.
Der er i  

 beregningerne taget højde for de uheldsbesparelser, der forventes som  

 følge af de trafiksikkerhedsfremmende tiltag, som blev  

 gennemført på den nuværende rute 9 i 1996-98. Antallet af  

 ulykker nedbringes yderligere ved den trafiksanering og tilpasning af den  

 eksisterende vej til den fremtidige situation, som er forudsat i  

 projektet.
For at opnå en høj grad af trafiksikkerhed  

 anlægges motorvejen med midterrabat, nødspor, yderrabat, flade  

 skråninger og afrundede grøfter.
Der opsættes  

 autoværn i midterrabatten og ved broer og større  

 dæmninger.
Der installeres udstyr til registrering af  

 trafikmængder og hastigheder m.v. til brug for trafikinformation bl. a.  

 ved katastrofesituationer.
 Endvidere foretages løbende  

 trafiksikkerhedsrevision af projektet for at sikre, at vejanlægget  

 bliver projekteret og anlagt så trafiksikkert som muligt.
5. Plan- og beskyttelsesforhold Anlæg af den nye vej kræver dispensation fra  

 gældende bestemmelser vedrørende bl.a. skove, vandløb,  

 fortidsminder samt arealer, som er beskyttet i henhold til  

 naturbeskyttelseslovens § 3 m.v.
 Fyns Amt har meddelt, at man forventer at kunne give de  

 til projektets gennemførelse nødvendige tilladelser i  

 medfør af naturbeskyttelsesloven.
Den væsentligste konflikt i hovedforslaget er i  

 skovområdet nord for Svendborg.
For at friholde de store  

 værdifulde skovområder på begge sider af den  

 nuværende vej og undgå at føre vejen ud i det uforstyrrede  

 og stærkt kuperede landskab øst for skoven føres den nye  

 rute 9 tæt på den nuværende vejs forløb.
 Vejanlægget vil her være i konflikt med  

 beskyttede naturinteresser i henhold til nationale og internationale  

 bestemmelser og desuden berøre mange ejendomme, som ligger langs  

 østsiden af den nuværende hovedlandevej.
 I og omkring skovområdet lever de i Danmark  

 sjældne dyrearter hasselmusen og springfrøen, der begge er  

 omfattet af EF's habitatdirektiv (Rådets direktiv 92/43/EØF),  

 som indeholder forbud mod ødelæggelse af dyrenes yngle- og  

 rasteområder.
Hasselmusen, der er en lille gnaver af syvsoverfamilien,  

 er tillige optaget på Skov- og Naturstyrelsens rødliste over  

 beskyttelseskrævende dyrearter.
I Danmark har hasselmusen et af sine  

 vigtigste udbredelsesområder på Sydfyn med en koncentration i  

 skovene nord for Svendborg.
 Den nye vej vil blive placeret i korridoren mellem den  

 nuværende vej og skovene øst herfor, således at  

 hasselmusens yngle- og rasteområder i skovbrynene og i de  

 tilstødende havearealer så vidt muligt ikke berøres.
 Der etableres en bred faunaoverføring med  

 beplantning over den nye vej, således at barrierevirkningen for bl.a.  

 hasselmusene mindskes.
Springfrøen er som alle danske padder fredet og har  

 sine yngle- og rasteområder i moser og vandhuller.
Der vil generelt  

 på hele strækningen Odense-Svendborg blive etableret  

 erstatningsbiotoper for vandhuller, som fjernes, enten ved udgravning af nye  

 vandhuller eller ved oprensning af eksisterende vandhuller, så disse  

 igen kan blive levested for padderne.
 Skov- og Naturstyrelsen har i henhold til  

 naturbeskyttelseslovens § 20 og »Bekendtgørelse om godkendelse af  

 offentlige vejanlæg og af ledningsanlæg m.v. i det åbne  

 land«, Miljøministeriets bekendtgørelse nr. 571 af 25. juni  

 1992, meddelt principgodkendelse af hovedforslaget på en række  

 vilkår, jf. nedenfor.
 For strækningen i skovområdet nord for  

 Svendborg har Skov- og Naturstyrelsen anført, at der som  

 afværgeforanstaltning skal etableres en 50 m bred  

 faunaoverføring over såvel den nye vej som den eksisterende  

 vej.
 I hovedforslaget er faunaoverføringen placeret,  

 hvor motorvejen ligger i afgravning ca. 6 m under det omgivende terræn.  

 Her føres motorvejens to kørebaner på en 25-50 m lang  

 strækning i tunnelrør, som dækkes med jord, således  

 at man får et sammenhængende terræn henover motorvejen (jf.  

 illustrationen nederst side 33 i Vejdirektoratets rapport nr. 162: »Rute 9  

 Odense - Svendborg, Landskabsæstetisk vurdering og visualisering«).
Etablering af en 50 m bred faunaoverføring over  

 såvel motorvejen som den eksisterende vej vil kræve en stor  

 faunabro over den eksisterende vej og dæmning på begge sider af  

 denne.
Merudgiften hertil er anslået til 20-30 mio. kr.
En alternativ  

 nedgravning eller forlægning af vejen vil være problematisk i  

 relation til bebyggelsen langs vejen og til trafikanterne på vejen.
Det er aftalt med Skov- og Naturstyrelsen, at kravet til  

 afværgeforanstaltningens udformning må analyseres nærmere  

 for at sikre en æstetisk tilfredsstillende løsning med den  

 fornødne effekt overfor hasselmusbestanden.
Det vil også blive  

 overvejet, om der alt taget i betragtning kan opnås en bedre  

 løsning ved at placere motorvejen længere mod vest ved  

 ekspropriation af flere ejendomme.
 Skov- og Naturstyrelsen har i sin principgodkendelse  

 endvidere stillet en række vilkår vedrørende adskillelse  

 af menneske- og faunapassager, frilægning af vandløb, etablering  

 af erstatningsbiotoper, paddehegn og anden hegning m.v., som er indarbejdet i  

 projektet.
6. Miljømæssige konsekvenser 6.1. Arealindgreb og barrierevirkning Vejanlægget vil påvirke den nuværende  

 arealanvendelse, og en del ejendomme vil blive berørt enten direkte  

 eller som nabo til den nye vej.
Vejen vil udgøre en barriere, fordi  

 krydsning kun bliver mulig ved over- eller underføringer.
Det  

 medfører ændrede adgangsforhold til flere ejendomme og til  

 naturområder.
Til gengæld bliver barrierevirkning og oplevet  

 risiko væsentligt mindre på den eksisterende rute 9.
6.2. Støj, luftforurening og klima Motorvejen forløber generelt i større  

 afstand fra byområder bortset fra en strækning ved Ringe, hvor  

 vejen forløber ad den nuværende 4-sporede omfartsvej.
Her findes  

 parcelhuskvarterer vest for vejen og erhvervsområder og en  

 børnehave øst for vejen.
Da vejen forløber forholdsvis tæt på  

 den nuværende vej, vil den også andre steder passere i  

 nærheden af sammenhængende boligområder og spredt  

 bebyggelse.
På flere strækninger ligger vejen i afgravning,  

 hvilket dæmper støjudbredelsen og gør vejen mindre synlig  

 set fra omgivelserne.
 Alt i alt vil anlæg af motorvejen medføre, at  

 antallet af boliger, der belastes af et støjniveau på over 55  

 dB(A), reduceres med mindst 170 fra 470 til 300. Antallet vil eventuelt kunne  

 nedbringes yderligere ved støjafskærmning eller ved  

 ekspropriation af boliger på grund af anlægsarbejdet.
 I det åbne land vil der være indtil 75  

 boliger, som vil være udsat for et støjniveau over 55 dB(A).  

 Antallet afhænger af den endelige fastlæggelse af  

 linieføring og af antallet af ejendomme, som eksproprieres.  

 Såfremt enkeltliggende ejendomme skal støjbeskyttes, kan der  

 blive tale om facadeisolering, da støjafskærmning normalt ikke  

 er egnet ved enkeltliggende ejendomme.
 For boliger, der efter anlæggets åbning  

 får et støjniveau over 55 dB(A), kan der eventuelt blive tale om  

 en ulempeerstatning, der fastsættes af de takserende myndigheder.
Luftkvaliteten bliver påvirket af emissioner fra  

 trafikken.
Anlæg af en motorvej vil medføre en øget  

 gennemsnitshastighed og et øget samlet trafikarbejde, bl.a. fordi  

 motorvejen tiltrækker trafik fra et større område end den  

 nuværende vej.
NOx- og partikel-emissionen fra trafikken vil herved blive  

 øget med henholdsvis 63 tons og 0,6 ton pr. år.
Emissionen af HC  

 vil blive reduceret med 0,1 ton, mens CO2-emissionen vil blive  

 øget med 6.000 tons pr. år forudsat samme gennemsnitlige  

 energiforbrug pr. køretøj som i dag.
6.3. Natur, landskab og fortidsminder Mellem Odense og Ringe forløber vejen gennem et  

 åbent og relativt fladt landbrugsområde.
Gennem Højby og  

 vest for Årslev findes en række 3-10 m høje åse, af  

 hvilke den bedst bevarede, Bregnebjerg, friholdes af vejanlægget.
Det  

 samme gør et dødislandskab med vandhuller og små moser  

 syd for Årslev.
Til gengæld bliver en række mindre og  

 isoleret beliggende vandhuller og lavninger i terrænet øst for  

 den nuværende rute 9 berørt.
Ved Vindinge Å vest for Årslev vil vejen komme  

 til at ligge på en ca. 1 km lang dæmning umiddelbart vest for et  

 af Fyns Amt højt værdisat lille varieret eng- og  

 moseområde, og vejen vil krydse en relativt nyetableret sø med  

 en artsrig flora, bl.a. vandplanten brudelys.
Endvidere vil den passere et  

 overdrev med mange sommerfuglearter og umiddelbart vest for linien en lille  

 elle- og askesump, der bærer præg af tidligere  

 stævningsdrift.
Barrierevirkningen vil blive modvirket ved etablering  

 af en faunapassage for bl. a. råvildt ved Vindinge Å.
 Nord for Ringe vil vejen passere tæt forbi et  

 kulturmiljø bestående af en række gamle  

 bindingsværkshuse ved Ravnshøjgyden.
Øst og syd for Ringe anvendes den eksisterende  

 4-sporede vej.
Vejen passerer Sallinge Ådal, friluftsteatret  

 Bøgegrotten og naturområdet Groven og Dynden, hvor vejen i dag  

 ligger på en 10-15 m høj dæmning.
Der vil blive etableret  

 en faunapassage i den eksisterende dæmning.
Ved Kværndrup ændrer landskabet sig fra fladt  

 sletteland til et stærkt kuperet »højland« med mange skove.  

 Vejen vil øst for Kværndrup berøre de to vestligste diger  

 i den i 1798 stjerne-udskiftede Trunderup landsby og forløbe gennem  

 Falle Mølle ved Falle Gård.
Syd for Kværndrup passerer  

 vejen herregården Langkildegård i en afstand på ca. 250 m  

 og syd herfor Møllehave Skov.
Nord for Svendborg forløber vejen øst for  

 den eksisterende rute 9 i korridoren mellem skovene øst og vest for  

 denne.
Her passeres også højmoserne Skovholm og Ravnebjerg Mose,  

 hvor der findes flere sjældne og truede plante- og dyrearter  

 (kongebregne, hjertelæbe, blomstersiv, moseperlemorssommerfugl og den  

 fredede springfrø). I skovene og især i skovbrynene lever  

 desuden den lille gnaver hasselmusen, som er sjælden i Danmark.
Vejen  

 vil ikke berøre moserne, og det vil blive tilstræbt heller ikke  

 at berøre skovbrynene.
Ved Ravnebjerg Skov etableres en bred beplantet  

 faunabro over den nedgravede motorvej.
 Hvor anlægget ødelægger eller belaster  

 vigtige biotoper, vil der efter aftale med Skov- og Naturstyrelsen blive  

 etableret erstatningsbiotoper, f.eks. ved at grave nye vandhuller eller ved  

 at oprense eksisterende vandhuller som erstatning for fjernede  

 vandhuller.
6.4. Rekreative forhold Adgangen til rekreative områder vil blive  

 opretholdt.
En del småveje i det åbne land vil dog blive afbrudt.  

 Som kompensation herfor anlægges nye stipassager for at mindske  

 barrierevirkningen.
 Det vil ikke kunne undgås, at der kommer en  

 øget støjpåvirkning i områderne langs den nye vej,  

 herunder også af rekreative områder.
 Til gengæld vil aflastningen af den eksisterende vej  

 medføre væsentlige forbedringer langs denne.
6.5. Overfladevand og grundvand Vand, der strømmer fra vejen, vil blive ledt til  

 regnvandsbassiner og herfra videre til vandløb i området eller  

 alternativt til nedsivningsanlæg.
For at udjævne  

 afstrømningen og nedbringe mængden af skadelige stoffer inden  

 vejvandet udledes til vandløb, ledes vandet gennem regnvandsbassiner  

 med vandplanter.
Bassinerne forsynes med olieudskillere og lukkemekanismer,  

 således at eventuelle spild i forbindelse med uheld vil kunne opsamles.  

 Under anlægsarbejdet etableres midlertidige regnvandsbassiner, hvor  

 jordpartikler kan bundfælde, før vandet ledes ud til  

 nærmeste vandløb.
Der forventes ikke nogen permanent  

 grundvandssænkning i forbindelse med anlæg af vejen.
I  

 forbindelse med krydsning af et affaldsdepot ved Birkebjerg sydvest for  

 Årslev vil det blive overvejet, om den forurenede jord skal flyttes  

 inden anlæg.
Hvis det vælges at flytte jorden, må en  

 midlertidig grundvandssænkning påregnes.
I givet fald sikres, at  

 der ikke kan ske udsivning af forurenet grundvand fra depotet.
Motorvejen passerer gennem kildepladser for  

 vandværker.
Der vil imidlertid ikke være nogen risiko for  

 belastning af grundvandskvaliteten fra vejanlægget under normale  

 driftsforhold, idet vejen anlægges med et lukket afvandingssystem.
En mulig belastning af grundvandet fra vejanlægget  

 vil være knyttet til uheld, hvor der spildes miljøfremmede  

 stoffer.
Risikoen for, at et udslip siver ned til grundvandsmagasinet, vil  

 være stærkt begrænset i de grundvandsoplande, der er  

 beskyttede af lerlag.
Ca. 5 pct. af strækningen passerer  

 indvindingsoplande, der er klassificeret som særligt sårbare.  

 Risikoen minimeres her ved, at der lægges dræn i  

 vejskråninger, hvorfra vejvandet ledes til forsinkelsesbassiner  

 udstyret med olieudskiller, hvor et eventuelt oliespild kan samles op.
 Vejen kommer ikke inden for drikkevandsboringers generelle  

 300 m beskyttelseszone.
Udformningen af vejafvandingssystemet indebærer, at  

 der sker en væsentlig tilbageholdelse af miljøfremmede stoffer,  

 før vejvandet ledes til vandløbene.
Anlægget af den nye  

 vej vil føre til et samlet fald i udledningen af forurenende stoffer i  

 forhold til i dag, ligesom risikoen for forureninger i forbindelse med uheld  

 vil blive mindre.
 Der etableres som forsøg udstyr til registrering af  

 vejvandets nedsivning og eventuelle forurening af overfladevand.
6.6. Ressourceforbrug Det samlede forbrug af grusmaterialer til vejens opbygning  

 vil være ca. 1,2 mio. m3, og forbruget af asfalt ca. 435.000  

 tons.
 Efter oplysninger fra Fyns Amt skønnes, at der i  

 amtet indvindes ca. 0,9 mio. m3 grusmaterialer pr. år, og at  

 det vil være muligt at producere væsentligt mere i nærheden  

 af vejanlægget pga. store uudnyttede reserver.
7. Alternativer Som led i Vejdirektoratets VVM-undersøgelser er  

 vurderet alternative linieføringer for en motorvej eller  

 motortrafikvej og alternativ udbygning af den eksisterende vej på  

 strækningen.
 Endvidere er de trafikale og miljømæssige  

 konsekvenser ved en eventuel udbygning af Odense-Svendborg-banen  

 vurderet.
 I den borgerhøring, som Vejdirektoratet har  

 gennemført, har en del peget på disse alternativer.
Specielt har flere borgere protesteret mod hovedforslagets  

 linieføring på den sydlige strækning, hvor vejen  

 forløber tæt på den nuværende vej mellem skovene  

 nord for Svendborg, og hvor mange ejendomme vil blive berørt af  

 vejanlægget.
Beboerne her anbefaler en linieføring øst om  

 skovene, som er behandlet som alternativ i Vejdirektoratets rapporter.
En linieføring øst om skovene vil  

 berøre færre ejendomme og mindske barrierevirkningen for  

 mennesker og dyr i skovene langs den nuværende vej.
Til gengæld  

 vil et nyt og hidtil uforstyrret landskab blive forstyrret af et  

 større vejanlæg, og forholdene for dyr og planter og  

 oplevelsesværdien for mennesker langs det østlige skovbryn, som  

 i dag er fri for tekniske anlæg, vil blive væsentligt forringet.  

 Trafikstøjen vil kunne høres i et større område  

 med mindre gårdsamfund, og vejen vil belaste de storslåede  

 landskabsformer i det stærkt kuperede dødislandskab øst  

 for skovene.
Flere borgere og foreninger, bl.a.
Danmarks  

 Naturfredningsforening, har anbefalet udbygning af den nuværende vej  

 til fire spor som alternativ til at anlægge en ny vej.
Dette forslag er  

 også behandlet i Vejdirektoratets rapporter.
Da den nuværende vej flere steder har et  

 utidssvarende tracé, vil det være nødvendigt at  

 forlægge vejen på flere strækninger.
En udvidelse af  

 vejprofilet med en ny kørebane, midterrabat og cykelstier vil desuden  

 medføre, at mange af de ejendomme, der ligger langs vejen og har  

 adgang til denne, må eksproprieres eller adgangsbetjenes fra andre  

 veje.
Specielt vil udvidelse på strækningen fra Kværndrup  

 til Svendborg være problematisk, hvorfor det her kan vise sig mere  

 hensigtsmæssigt at forlægge vejen på en længere  

 strækning.
Trafiksikkerheden på en 4-sporet vej med blandet  

 trafik og med niveaukryds er også væsentligt lavere end på  

 en motorvej.
Etablering af rundkørsler kan forbedre sikkerheden, men  

 nedsætter fremkommeligheden.
For det undersøgte forslag til  

 udbygning af den eksisterende vej, hvori indgår i alt 10  

 rundkørsler, er beregnet, at der kan spares 4 uheld med personskade  

 pr. år i år 2010 i forhold til en situation, hvor vejen ikke  

 udbygges.
For motorvejsforslaget er den tilsvarende besparelse 14 uheld.  

 Anlægsudgifterne til udbygning af den nuværende vej er beregnet  

 til ca. 600 mio. kr.
 Som alternativ eller som supplement til anlæg af en  

 motorvej er der i forbindelse med VVM-analysen undersøgt de trafikale  

 og miljømæssige konsekvenser ved modernisering af togtrafikken  

 på Odense-Svendborg-banen.
 Undersøgelsen viser, at en forbedring af  

 togtrafikken på strækningen med hyppigere afgange og kortere  

 rejsetider vil kunne overflytte ca. 1.200 personture pr. døgn, men for  

 trafikbelastningen på rute 9 vil det kun betyde 2-300 biler færre  

 i årsdøgntrafik.
 Alligevel viser undersøgelsen, at en forbedret  

 togtrafik vil kunne tiltrække mange nye passagerer, bl.a. fra busser og  

 på længere sigt som følge af ændrede  

 rejsemål.
 Undersøgelsen viser også, at hvis man  

 anlægger en ny motorvej uden samtidig at forbedre togtrafikken, vil det  

 give anledning til en overflytning af ca. 100 personture fra tog til bil.
 Hvis man både anlægger en motorvej og samtidig  

 forbedrer togtrafikken, vil det medføre en overflytning fra bil til  

 tog på ca. 1.100 personture pr. årsdøgn, dvs. næsten  

 samme overflytning, som hvis man kun forbedrede banen.
 I 1998 besluttedes som led i udmøntning af  

 pinsepakkens pulje til kollektiv trafik, at rejsetiden på  

 Odense-Svendborg-banen skal søges reduceret med op til 40 pct., og at  

 der skal være flere afgange.
8. Økonomiske og administrative konsekvenser for det  

 offentlige De samlede udgifter til projektering, administration,  

 arealerhvervelse og anlæg af rute 9, strækningen E 20 i  

 Odense-Ring Nord i Svendborg, som motorvej i henhold til forslaget er  

 anslået til 1.005 mio. kr. i prisniveau 1999, eksklusive moms.
Hertil  

 kommer udgifter på ca. 15 mio. kr., som afholdes af Fyns Amt til  

 udbygning af strækningen nord for E 20 til Ørbækvej i  

 Odense.
 Anlægsoverslaget er behæftet med usikkerhed,  

 da udgifterne til bl.a. ekspropriationer, jordarbejder og asfaltarbejder ikke  

 kan beregnes præcist på forhånd, idet projektets  

 detaljerede linieføring, mængder m.v. først kendes  

 præcist på et senere tidspunkt, ligesom konjunktur- og  

 konkurrencesituationen på licitationstidspunkterne er af  

 væsentlig betydning for anlægsomkostningernes endelige  

 størrelse.
Konkurrencen på markedet for vejbelægninger  

 kan øges, såfremt man udbyder betonbelægninger som  

 alternativ til asfalt.
Anlægsoverslaget er baseret på asfalt, som  

 er billigere i anlæg, men har en kortere levetid.
På baggrund af Vejdirektoratets vurdering af  

 konjunkturudviklingen inden for anlægssektoren og af de fremtidige  

 forhold er ved anvendelse af successiv kalkulation gennemført en  

 usikkerhedsanalyse.
Resultatet af denne er et anlægsoverslag på  

 1.005 mio. kr. med en tilknyttet usikkerhed, der indebærer, at der er  

 50 pct. sandsynlighed for, at udgiften bliver mindre end det anførte  

 og tilsvarende 50 pct. sandsynlighed for, at udgiften bliver større.  

 Endvidere viser usikkerhedsanalysen, at udgiften med 99 pct. sandsynlighed  

 vil blive mindre end 1.150 mio. kr.
For det samlede projekt er beregnet en  

 førsteårsforrentning på ca. syv pct.
I denne beregning  

 indgår trafikanternes tidsbesparelser og kørselsomkostninger,  

 uheldsomkostninger, trafikstøj, barrierevirkning og oplevet risiko,  

 lokal og regional luftforurening samt vejvedligeholdelse.
 Anlæg af motorvejen Odense-Svendborg kan  

 gennemføres i tre etaper som anført i nedenstående skema.  

 Det vil være hensigtsmæssigt at anlægge de tre etaper i den  

 nævnte rækkefølge, dvs. strækningen Odense-Ringe som  

 første etape.
Anlægsudgifter Etape/strækning 50% konfidensniveau 99% konfidensniveau Etape 1: Odense-Ringe Etape 2: Ringe-Kværndrup Etape 3: Kværndrup-Svendborg 445 mio. kr.
 200 mio. kr.
 360 mio. kr.
 510 mio. kr.
 230 mio. kr.
 410 mio. kr.
I alt 1.005 mio. kr.
 1.150 mio. kr.
 Påbegyndelsestidspunkt,  

 anlægstakt og åbningstidspunkter vil afhænge af de  

 årlige finanslovsbevillinger.
 En hensigtsmæssig anlægstakt for hver af de  

 tre etaper kan fx opnås med følgende udgiftsfordeling (50 pct.  

 konfidensniveau):
 Etape 1: Odense-Ringe:
År 1 År 2 År 3 År 4 År 5 År 6 År 7 Åbning År 8 År 9+ I alt 5 mio. kr.
9 mio. kr.
9 mio. kr.
29 mio. kr.
90 mio. kr.
87 mio. kr.
114 mio. kr.
91 mio. kr.
11 mio. kr.
445 mio. kr.
 Etape 2: Ringe-Kværndrup:
År 1 År 2 År 3 År 4 År 5 År 6 Åbning År 7 År 8+ I alt 7 mio. kr.
11 mio. kr.
20 mio. kr.
40 mio. kr.
36 mio. kr.
45 mio. kr.
36 mio. kr.
5 mio. kr.
200 mio. kr.
 Etape 3: Kværndrup-Svendborg:
År 1 År 2 År 3 År 4 År 5 År 6 Åbning År 7 År 8+ I alt 7 mio. kr.
11 mio. kr.
35 mio. kr.
73 mio. kr.
70 mio. kr.
85 mio. kr.
70 mio. kr.
9 mio. kr.
360 mio. kr.
Udgifterne i de tre første år  

 dækker hovedsagelig projektering og ekspropriationer.
Eventuelle  

 forlods ekspropriationer vil medføre en fremrykning af udgifterne i de  

 første år.
Udgifterne i de følgende fire-fem år  

 dækker hovedsagelig egentlige anlægsarbejder.
Udgifterne  

 anført i År 9+ og år 8+ er udgifter efter  

 vejanlæggets ibrugtagning til bl.a. matrikulær berigtigelse o.l.,  

 hvis færdiggørelse kan tage nogle år efter vejens  

 åbning.
 Mellem partierne bag aftalen om finansloven for 1999 er  

 aftalt en vejpulje på 100 mio. kr. i 1999, hvoraf 15 mio. kr. er aftalt  

 at skulle anvendes til igangsættelse af detailprojektering og  

 eventuelle forlods ekspropriationer på rute 9, 18 og 21.
 Anlægsarbejdet forestås af Vejdirektoratet og  

 har således primært administrative konsekvenser for  

 Vejdirektoratet.
9. Økonomiske og administrative konsekvenser for  

 erhvervslivet Erhvervsorganisationer i det sydfynske område har  

 udtrykt positive forventninger til anlæggets effekt for  

 erhvervslivet.
 I anlægsfasen skønnes der at være en  

 direkte og indirekte beskæftigelse på ca. 2.500 mandår.
 Forslaget har ikke administrative konsekvenser for  

 erhvervslivet.
10. Forholdet til borgerne Anlægget berører direkte og indirekte mange  

 borgere i form af fx ekspropriationer og støjgener.
 I det videre forløb i anlægsprocessen vil  

 borgerne i området blive løbende informeret om vejarbejdernes  

 karakter og tidsplan og ejerne af de berørte ejendomme vil blive  

 direkte inddraget.
11. Forholdet til EU-retten De miljøundersøgelser og høringer,  

 der er gennemført, opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet (EFT 1985 L175/40),  

 som ændret ved Rådets direktiv 97/11/EF af 3. marts 1997 (EFT  

 1997 L73/5).
 Forslaget vedrører forpligtelser i henhold til  

 artikel 12, stk. 1, litra d i Rådets direktiv 92/43/EØF af 21.  

 maj 1992 om bevaring af naturtyper og vilde dyr og planter  

 (habitatdirektivet) (EFT 1992 L206/7). Der henvises herom til punkt 5  

 ovenfor.
12. Høring over lovforslaget Lovforslaget er sendt til høring hos: Fyns Amt,  

 Odense Kommune, Årslev Kommune, Ringe Kommune, Ryslinge Kommune,  

 Egebjerg Kommune og Svendborg Kommune.
Lovforslagets konsekvenser i  

 hovedtræk Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner Mindre udgifter for stat, kommuner og amtskommuner som  

 følge af færre trafikuheld Udgift for staten på ca. 1,0 mia. kr. til anlæg  

 af den nye vej m.v.
Begrænsede merudgifter til drift og vedligehold af veje Administrative konsekvenser for stat, kommuner og  

 amtskommuner Ingen Begrænset meradministration til anlæg, drift og  

 vedligehold af veje Økonomiske konsekvenser for erhvervslivet Reducerer transportudgifterne.
Øger beskæftigelsen i bygge- og anlægssektoren i  

 anlægsperioden Reducerer landbrugs- og gartneriarealer Administrative konsekvenser for erhvervslivet Ingen Ingen Miljømæssige konsekvenser Forbedrer miljøet langs veje, som aflastes for trafik  

 (mindre støj, luftforurening, barrierevirkning og oplevet risiko).
Forbedrer vandmiljøet som følge af en effektiv rensning af  

 vejvandet Øger CO2-emission (6.000 t/år).
 Påvirker arealanvendelsen og giver en barriere i landskabet.
Påvirker naturområder i bl. a. skovene nord for Svendborg,  

 hvor der findes hasselmus og springfrøer, som er omfattet af  

 EF-habitatdirektivet Administrative konsekvenser for borgerne Ingen Ingen Forholdet til EU-retten Lovforslaget opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet og som ændret  

 ved Rådets direktiv 97/11/EF af 3. marts 1997.
 Forslaget vedrører Rådets direktiv 92/43/EØF af 21.  

 maj 1992 om bevaring af naturtyper og vilde dyr og planter.
Bemærkninger til lovforslagets  

 enkelte bestemmelser Til § 1 Forslaget omfatter bemyndigelse til at anlægge en  

 ca. 34 km lang hovedlandevejsstrækning fra motorvej E 20 ved Odense til  

 Svendborg som motorvej med de fornødne tilslutninger til det  

 eksisterende vejnet som afløsning for den nuværende  

 hovedlandevej 205, Odense-Svendborg.
 Der henvises til de almindelige bemærkninger ovenfor  

 samt til bilag 1.
Til § 2 Som en konsekvens af bestemmelsen i § 1  

 foreslås en bemyndigelse til trafikministeren til at nedlægge  

 strækningen af den nuværende hovedlandevej 205, der vil blive  

 afløst af den i § 1 nævnte hovedlandevejsstrækning,  

 som hovedlandevej.
Enkelte strækninger vil blive brudt op og fjernet  

 helt, mens andre strækninger enten indgår i den nye hovedlandevej  

 eller nedklassificeres til en lavere vejklasse (landevej eller  

 kommunevej).
 Der henvises til bilag 1.
