Den 23. december 1986 bortviste et slagteri en arbejder, hvilket gav  

 anledning til en arbejdsnedlæggelse, som arbejdstagerne på et fællesmøde  

 samme dag erkendte var overenskomststridig.
Bortvisningen blev senere af en  

 faglig voldgift fundet uretmæssig.
Arbejdsnedlæggelsen fortsatte, og den 31. december 1986 meddelte  

 slagteriet de 99 strejkende, at de blev betragtet som fratrådt.
De fik i en  

 skriftlig meddelelse besked på at tømme deres skabe og forlade virksomheden  

 og om, at deres skattekort ville blive tilsendt dem.
Samme dag tilbød  

 slagteriet 68 af de 99 arbejdere genansættelse fra den 2. januar 1987. Der  

 blev senere genantaget flere, men pr. 19.
 januar 1987 var 16-17 arbejdere fortsat ikke genansat.
Arbejdsretten udtalte, at en bortvisning af overenskomststridigt  

 strejkende arbejdere almindeligvis forudsætter en advarsel.
Dette måtte i  

 særlig grad gælde, når virksomheden som i det foreliggende tilfælde havde  

 begæret fællesmøde afholdt og således givet grund til at tro, at sagen ville  

 blive behandlet ad sædvanlig fagretlig vej.
Herefter var bortvisningen uretmæssig.
Bortvisningen fandtes at have  

 karakter af en overenskomststridig lockout for så vidt angår de 68 arbejdere,  

 der straks efter bortvisningen fik tilbudt genansættelse.
 Slagteriet idømt en bod på 1.000.000 kr., indbefattet ethvert  

 eventuelt pengekrav i anledning af den ulovlige lockout/bortvisning.
Slagteriernes Arbejdsgiverforeninger, som havde givet slagteriet de  

 råd og anvisninger, der førte til de trufne dispositioner, blev idømt en bod  

 på 2.000.000 kr.
Den bod, som de strejkende arbejdere havde forskyldt,  

 bortfaldt i medfør af arbejdsretslovens § 12, stk. 2. De strejkende  

 arbejderes forbund fandtes at have udfoldet tilstrækkeligt rimelige  

 bestræbelser for at søge strejken bragt til ophør og frifandtes for krav om  

 bod.
 Under denne sag har Landsorganisationen i Danmark for Nærings- og  

 Nydelsesmiddelarbejder Forbundet indklaget Sammenslutningen af Landbrugets  

 Arbejdsgiverforeninger for Forenede Sjællandske Andelsslagterier, Ringsted  

 afdeling, for Arbejdsretten for overenskomstbrud i forbindelse med, at  

 slagteriet F.S.A., Ringsted, den 31. december 1986 bortviste 99  

 slageriarbejdere.
 Klagerne har nedlagt påstande om, at indklagede F.S.A., Ringsted, ved  

 meddelelse af 31. december 1986 til de ansatte i skærestue 1 principalt har  

 gjort sig skyldig i en overenskomststridig lockout, subsidiært  

 overenskomststridigt har bortvist de ansatte, at indklagede Slagteriernes  

 Arbejdsgiverforeninger er delagtig i det begåede overenskomstbrud, og at de  

 indklagede F.S.A., Ringsted, og Slagteriernes Arbejdsgiverforeninger  

 tilpligtes til Nærings- og Nydelsesmiddelarbejder Forbundet at betale en  

 efter rettens skøn fastsat bod.
De indklagede har begge påstået frifindelse.
De har endvidere nedlagt  

 påstande om, at de i en overenskomststridig arbejdsnedlæggelse på F.S.A.,  

 Ringsted, i dagene 23.-31. december 1986 deltagende medlemmer af Nærings- og  

 Nydelsesmiddelarbejder Forbundet, der ikke genoptog arbejdet i  

 overensstemmelse med et på fællesmøde den 23. december 1986 givet pålæg,  

 tilpligtes at betale en efter rettens skøn fastsat bod for hver time, de har  

 deltaget i arbejdsnedlæggelsen, og at Nærings- og Nydelsesmiddelarbejder  

 Forbundet er delagtig i den overenskomststridige arbejdsnedlæggelse og  

 tilpligtes til Slagteriernes Arbejdsgiverforeninger at betale en efter  

 rettens skøn fastsat bod.
 Klagerne har over for første led i de indklagedes selvstændige påstand  

 nedlagt påstand om, at boden bortfalder, subsidiært nedsættes.
 Over for andet led i den selvstændige påstand påstår klagerne frifindelse.
 Sagens nærmere omstændigheder er efter det oplyste følgende:
Den 23. december 1986 bortviste slagteriet en slagteriarbejder, der havde  

 været ansat på virksomheden i 14 år, og som var sikkerhedsrepræsentant, fordi  

 han den 19. december 1986 efter at have detaget i virksomhedens julefrokost  

 gik gennem slagteriets udgang uden at aktivere virksomhedens anlæg for  

 eventuel visitation.
Det er ved opmandskendelse af 11. februar 1987  

 fastslået, at bortvisningen var uberettiget, men at forholdet ville have  

 berettiget slagteriet til at afskedige sikkerhedsrepræsentanten med  

 overenskomstmæssigt varsel.
Bortvisningen medførte, at de på skærestue 1 ansatte slagteriarbejdere den  

 23. december 1986 nedlagde arbejdet.
På et fællesmøde samme dag erkendte  

 arbejdstagerne, at arbejdsnedlæggelsen var overenskomststridig, og man ville  

 pålægge de strejkende at genoptage arbejdet onsdag den 24. december 1986 ved  

 normal arbejdstids begyndelse.
 Arbejdsnedlæggelsen fortsatte imidlertid såvel den 24. december 1986 som -  

 efter juleferien - mandag den 29. december og tirsdag den 30. december 1986.  

 Ved afstemning blandt arbejderne mandag morgen blev strejkens fortsættelse  

 besluttet med 41 stemmer mod 39: tirsdag morgen var de tilsvarende stemmetal  

 41 mod 30.
Før arbejderne onsdag den 31. december 1986 om morgenen skulle til at  

 stemme om strejkens eventuelle fortsættelse eller arbejdets genoptagelse,  

 meddelte virksomheden de 99 arbejdere, at man betragtede dem som fratrådt.
De  

 fik i en skriftlig meddelelse om fratrædelsen besked om at tømme deres skabe  

 og forlade virksomheden, og om at deres skattekort ville blive tilsendt dem.
 Samme dag skrev virksomheden til 68 af de 99 strejkende arbejdere og  

 tilbød dem ansættelse fra fredag den 2. januar 1987 ved normal arbejdstids  

 begyndelse.
Fredag den 2. januar 1987 blev der afholdt fællesmøde, efter klagernes  

 begæring.
Klagerne anførte der blandt andet, at Slagteriernes  

 Arbejdsgiverforeninger havde gjort sig delagtig i ulovlig lockout blandt  

 andet ved at have anbefalet virksomhedens skridt den 31. december 1986.  

 Arbejdsgiverforeningen tilbageviste påstandene, »idet virksomheden af  

 produktionsmæssige grunde havde set sig nødsaget til at betragte de  

 strejkende som fratrådte for således at få mulighed for at ansætte  

 arbejdskraft til produktionens gennemførelse«.
Ifølge en af de indklagede fremlagt oversigt blev der den 2. januar 1987  

 antaget 65 af de strejkende arbejdere.
Senere til og med 19. januar 1987 er  

 yderligere antaget 17-18 af disse arbejdere, således at der resterer 16-17,  

 der ikke er genantaget.
 Klagerne har pr. 16. januar 1987 beregnet løntabet for arbejderne - for de  

 da endnu ikke genansatte 18 arbejdere efter overenskomstmæssigt  

 opsigelsesvarsel - på basis af akkordgennemsnit og efter overenskomstmæssig  

 timeløn til henholdsvis ca. 495.000 og ca. 269.000 kr.
 Under domsforhandlingen er der afgivet forklaring af produktionsdirektør  

 Kjeld Johannessen og fungerende tillidsmand Dan Kristensen, begge F.S.A.,  

 Ringsted, forbundssekretær Aage Jensen, Nærings- og Nydelsesmiddelarbejder  

 Forbundet, og underdirektør Bjarne Mortensen, Slagteriernes  

 Arbejdsgiverforeninger.
Kjeld Johannessen har forklaret, at virksomheden på grund af strejken var  

 i en produktionsmæssig meget vanskelig situation.
Tabet var ca. l mill. kr.  

 daglig.
Han rådførte sig med Slagteriernes Arbejdsgiverforeninger om, hvordan  

 man skulle gribe situationen an.
Den 29. december advarede han Dan Kristensen  

 om, at det ved fortsat strejke kunne blive nødvendigt at bortvise de  

 strejkende.
Den 31. december 1986 frygtede man, at arbejdet først ville blive  

 genoptaget mandag den 5. januar 1987, og det var baggrunden for, at man  

 handlede, som man gjorde.
Det var klart, at den ny arbejdskraft skulle søges  

 hos de fratrådte, der var stort set ikke andre at få.
De 68 blev udvalgt  

 efter kvalifikationer og ikke for at holde fagligt aktive ude.
Hvis arbejdet  

 var kommet i gang den 31. december, havde man nok måtte afskedige ca. 25 af  

 styrken.
De på ny ansatte arbejdere har ikke beholdt deres gamle anciennitet.
Dan Kristensen har forklaret, at han såvel den 29. som den 30. december  

 pålagde de strejkende at genoptage arbejdet.
Den 29. december sagde Kjeld  

 Johannessen, at man måtte overveje at fritstille arbejderne, hvis aftenholdet  

 ikke gik i arbejde, men det gjorde det.
Han talte samme dag med Aage Jensen  

 og hørte, at der var aftalt faglig voldgift om bortvisningen den 23.  

 december.
Den 30. december om morgenen talte han med Kjeld Johannessen.
Denne  

 talte da ikke om eventuelle følger for de strejkende, men den 30. december om  

 eftermiddagen bebudede han, at man næste dag ville bortvise dem.
Vidnet, der  

 ikke havde mulighed for straks at underrette de strejkende derom, sagde, at  

 han ville indbringe et sådant skridt for sin organisation.
Aage Jensen har forklaret, at han under strejken flere gange talte med Dan  

 Kristensen for at få arbejdet genoptaget.
Efter afstemningsresultatet den 29.  

 december 1986 troede han bestemt, at arbejdet ville blive genoptaget den 30.  

 december.
På arbejdsgiverforeningens anmodning til ham den 29. december om at  

 tage derned den 30. december svarede han derfor, at han ikke fandt det  

 nødvendigt.
Det ville også have været vanskeligt, da han i juleugen var alene  

 på kontoret.
Arbejdsgiverne havde den 29. december 1986 antydet, at  

 bortvisning kunne komme på tale.
Den 30. december 1986 tilbød han  

 arbejdsgiverforeningen at tage til Ringsted den 31. december, men det ønskede  

 man ikke.
Han hørte sent den 30. december, at slagteriet ville bortvise de  

 strejkende.
Bjarne Mortensen har forklaret, at forbundet den 29. december ikke ville  

 sende en repræsentant til Ringsted næste dag.
Den 30. december sagde han til  

 Aage Jensen, at man nu ikke kunne se på det meget længere, men Aage Jensen  

 lovede ikke at tage til Ringsted den 31. december.
Klagerne har til støtte for deres påstande anført, at de indklagede ved at  

 begære fællesmøde om strejken havde valgt at forfølge den ad de sædvanlige  

 arbejdsretlige kanaler og så også må være pligtig at følge de for en sådan  

 procedure gældende regler.
Det har man imidlertid ikke gjort, da man uvarslet  

 iværksætter en lockout med det klare formål at få det store flertal af de  

 strejkende til at genoptage arbejdet.
Hvis handlemåden ikke anses for en  

 lockout, er der i hvert fald tale om en ulovlig bortvisning.
I en situation  

 hvor en arbejdsretlig behandling er indledt, kan en bortvisning kun blive  

 lovlig, efter at der utvetydigt er givet en advarsel derom, som må antages at  

 kunne være nået frem til den enkelte strejkende arbejder.
Dette er ikke sket,  

 der er ikke engang utvetydigt givet en kollektiv advarsel.
 Formålet med aktionen var at få de fleste til at gå i arbejde igen og  

 samtidig at få sig skilt af med de fagligt aktive.
Slagteriernes Arbejdsgiverforeninger har pådraget sig medansvar for den  

 ulovlige aktion.
Efter alt, hvad der er oplyst i sagen, har slagteriet fra  

 første færd - den ulovlige bortvisning af sikkerhedsrepræsentanten - handlet  

 i nøje overenstemmelse med de råd og anvisninger, som man modtog fra  

 arbejdsgiverforeningen.
De strejkende arbejdere bør ikke pålægges bod.
Dels var anledningen til  

 strejken den ulovlige bortvisning den 22. december 1986, og dels er  

 arbejderne blevet ramt gennem den ulovlige lockout/bortvisning den 31.  

 december 1986.
Endelig savnes ethvert grundlag for at gøre organisationsansvar gældende  

 mod Nærings- og Nydelsesmiddelarbejder Forbundet, der har gjort alt, hvad der  

 kan forlanges, for at få strejken bragt til ophør.
Det er ikke  

 ansvarspådragende, at Aage Jensen mandag den 29. december skønnede, at det  

 var unødvendigt at tage til Ringsted tirsdag morgen, for det havde han gode  

 grunde til.
Da han tilbød at tage derned onsdag morgen, blev tilbuddet  

 afvist.
De indklagede har til støtte for deres frifindelsespåstande anført, at de  

 har handlet retmæssigt.
Den overenskomststridige strejke var fortsat trods  

 pålæg efter fællesmødet, og da afdelingen den 31. december 1986 havde ligget  

 stille i 9 dage, var slagteriet kommet i en ganske uholdbar situation med  

 fare for store tab, og det måtte arbejderne være helt klar over.
Under disse  

 omstændigheder var bortvisningen uden individuelle advarsler en driftsmæssig  

 betinget lovlig reaktion på de strejkende arbejderes grove misligholdelse af  

 deres pligter.
Bortvisningen muliggjorde nyantagelse af arbejdskraft for at  

 få produktionen i gang igen, og der lå således ingen kamphensigt bag den.  

 Såvel forbundet som den fungerende tillidsmand var i øvrigt advaret om, at  

 bortvisning kunne komme på tale.
 Da der således er handlet fuldt lovligt, har hverken virksomheden eller  

 Slagteriernes Arbejdsgiverforeninger - der har rådgivet korrekt - udvist  

 noget ansvarspådragende forhold.
Med hensyn til de indklagedes selvstændige påstande er forholdet for de  

 enkelte arbejderes vedkommende det, at i hvert fald sædvanligt bodsansvar for  

 en overenskomststridig arbejdsnedlæggelse er forskyldt, og forholdet er endda  

 så groft, at skærpet bodsansvar kan komme på tale.
Der foreligger ikke  

 formildende omstændigheder, der kan bevirke bortfald af ansvaret eller nedsat  

 bod.
Forbundet har pådraget sig ansvar, fordi det intet har gjort for at få  

 strejken bragt til ophør, selv om man var klar over slagteriets vanskelige  

 situation.
Navnlig kan det bebrejdes forbundet, at man ikke sendte en  

 repræsentant til Ringsted tirsdag morgen den 30. december 1986 for at søge at  

 få arbejderne til at genoptage arbejdet.
 Arbejdsretten skal udtale:
 En bortvisning af overenskomststridigt strejkende arbejdere må  

 almindeligvis forudsætte, at der forudgående er advaret om dette skridt på en  

 sådan måde, at advarslen normalt vil have nået den enkelte arbejder og har  

 kunnet indgå i hans overvejelser om fortsættelse af strejken eller  

 genoptagelse af arbejdet.
Dette må i særlig grad gælde, når virksomheden som her begærede fællesmøde  

 afholdt, og hvor klagerne således havde grund til at tro, at sagen ville  

 blive behandlet ad sædvanlig fagretlig vej.
Den foretagne bortvisning af de  

 strejkende arbejdere den 31. december 1986 uden forudgående advarsel til  

 arbejderne - hvilken advarsel meget let kunne være meddelt - var derfor  

 uretmæssig.
Det af indklagede anførte om slagteriets alvorlige situation kan  

 ikke føre til andet resultat.
Det skal i øvrigt i den forbindelse nævnes, at  

 den overenskomststridige strejke var foranlediget af en anden uretmæssig  

 handling fra slagteriets side - bortvisning af sikkerhedsrepræsentanten den  

 23. december 1986.
 Med hensyn til bortvisningens nærmere karakter bemærkes, at for så vidt  

 angår de 68 arbejdere, som virksomheden straks skrev til om genansættelse,  

 findes bortvisningen at have karakter af en overenskomststridig lockout, der  

 ophørte ved deres genansættelse, medens den for de øvrige bortviste må  

 karakteriseres som en ulovlig bortvisning.
Den indklagede virksomhed har ved sin overenskomststridige handlemåde  

 pådraget sig et bodsansvar.
Boden findes at burde fastsættes til 1.000.000  

 kr., heri indbefattet ethvert eventuelt pengekrav fra de bortviste arbejdere  

 i anledning af den ulovlige lockout/bortvisning.
Det er ikke af de indklagede bestridt, at virksomheden har handlet i  

 overensstemmelse med de råd og anvisninger, den modtog fra Slagteriernes  

 Arbejdsgiverforeninger.
Slagteriernes Arbejdsgiverforeninger har herefter  

 været delagtig i det begåede overenskomstbrud på en sådan måde, at man har  

 pådraget sig et selvstændigt bodsansvar.
 Den af Slagteriernes Arbejdsgiverforeninger forskyldte bod findes at burde  

 fastsættes til 2.000.000 kr.
 De strejkende arbejdere har forskyldt sædvanlig bod for strejkedagene i  

 perioden 23.-31. december 1986: men under hensyn til den retsstridige  

 behandling de var udsat for den 31. december 1986 fra de indklagedes side,  

 findes den forskyldte bod i medfør af arbejdsretslovens § 12, stk. 2, at  

 burde bortfalde.
 Nærings- og Nydelsesmiddelarbejder Forbundet findes under den  

 overenskomststridige strejke at have udfoldet rimelige bestræbelser for at  

 søge strejken bragt til ophør, og det findes navnlig ikke at kunne bebrejdes  

 forbundet, at man den 29. december 1986 fejlagtigt skønnede, at det ville  

 være unødvendigt at sende en forbundsrepræsentant til slagteriet tirsdag den  

 30. december 1986 om morgenen.
 Forbundets frifindelsespåstand tages derfor til følge.
 Sagens omkostninger, 2.000 kr., findes at burde betales af de indklagede.
 T h i k e n d e s f o r r e t :
 Klageren, Nærings- og Nydelsesmiddelarbejder Forbundet frifindes for  

 tiltale af de indklagede, Sammenslutningen af Landbrugets  

 Arbejdsgiverforeninger for Slagteriernes Arbejdsgiverforeninger for Forenede  

 Sjællandske Andelsslagterier, Ringsted afdeling, i denne sag.
 Den af de strejkende arbejdere forskyldte bod for strejke på Forenede  

 Sjællandske Andelsslagterier, Ringsted afdeling, i dagene 23.-31. december  

 1986 bortfalder.
 Forenede Sjællandske Andelsslagterier, Ringsted afdeling, har ved  

 meddelelse af 31. december 1986 til de ansatte i skærestue 1 gjort sig  

 skyldig i overenskomststridig lockout og ulovlig bortvisning og Slagteriernes  

 Arbejdsgiverforeninger er delagtige i det begåede overenskomstbrud.
 Til Nærings- og Nydelsesmiddelarbejder Forbundet betaler Forenede  

 Sjællandske Andelsslagterier, Ringsted afdeling, en bod på 1.000.000 kr. og  

 Slagteriernes Arbejdsgiverforeninger en bod på 2.000.000 kr.
 Sagens omkostninger, 2.000 kr., betales af de indklagede til  

 Arbejdsretten.
(* 1) Henvisninger: Per Jacobsen, s. 325 (note 187), s. 326 (note 188), s.  

 456 (note 152), s. 457 (note 157), s. 483 (note 197), s. 496, 503 (note 248),  

 s. 505 (note 254), s. 574 (note 127). Rise og Degerbøl, s. 96. Hasselbalch  

 Kollektivarbejdsretten, s. 92, 159 og 263. Steen A.
Rasmussen i Ugeskrift for  

 Retsvæsen 1982 B, s. 171 ff.
K 87.054, K 86.145, K 10.997 (A 1986, s. 128), K  

 86.317 (A 1986, s. 172) K 10.510 (A 1986, s. 32) K 9239 (A 1981, s. 53) K  

 9343 (A 1981, s. 108).
