Ændring i køberetsaftaler i  

 forbindelse med skattefri tilførsel af aktiver Ligningsrådet blev i en bindende forhåndsbesked spurgt, om det  

 ville medføre beskatning af medarbejdere med køberetter  

 omfattet af LL § 28, at selskabet foretog skattefri tilførsel af  

 aktiver og i den forbindelse ændrede i køberetsaftalerne.
Sagsfremstilling Selskab A havde i 1998, i 1999 og i 2000 indgået  

 aktiekøberetsaftaler med nogle af selskabets medarbejdere.  

 Aktiekøberetsordningen var omfattet af ligningslovens § 28.
Selskab A overdrog i år 2000 størsteparten af selskabets  

 hidtidige aktiviteter til flere nystiftede selskaber.
Overdragelserne skete  

 ved skattefri tilførsel af aktiver fra selskab A til de nystiftede  

 selskaber efter fusionsskattelovens regler.
Efter tilførslerne skulle  

 de modtagende selskaber fortsætte de aktiviteter, der var overdraget  

 til det pågældende selskab af selskab A .
 De modtagende selskaber overtog i forbindelse med tilførslerne de  

 medarbejdere, der var knyttet til den pågældende aktivitet,  

 inklusive de rettigheder og forpligtelser, selskab A havde overfor  

 medarbejderne.
 I den forbindelse anmodede selskab A om bindende forhåndsbesked om  

 de eksisterende aktiekøberetsaftaler, idet det ønskedes  

 afklaret om det ville medføre afståelsesbeskatning af  

 medarbejdernes og/ eller direktørernes køberetter,  

 såfremt aftalerne ændredes, således at de fremover kunne  

 opfyldes af arbejdsgiverselskaberne, og at ansættelseskravet i selskab  

 A blev udvidet til at gælde et af selskaberne i koncernen.
Ligningsrådets afgørelse og begrundelse Ændringer i, hvem der forpligtes i henhold til  

 køberetsaftalerne Som udgangspunkt behandles personalegoder efter reglerne i  

 ligningslovens § 16, jf. statsskattelovens § 4. Her er udgangspunktet, at en  

 lønmodtager beskattes af et personalegode på det tidspunkt, hvor  

 medarbejderen erhverver endelig ret hertil.
Undtaget fra disse bestemmelser er bl.a køberetter, som er omfattet  

 af ligningslovens § 28. Efter denne bestemmelse beskattes medarbejderen  

 først på det tidspunkt, hvor køberetterne afstås  

 eller udnyttes.
Udnyttes de aldrig, sker der således ingen  

 beskatning.
I forhold til de af selskab A udstedte køberetter må det  

 vurderes, om den skattefri tilførsel af aktiver medfører  

 ændringer af indholdet i aftalerne af en sådan karakter, at der i  

 skatteretligt henseende er tale om nye aftaler.
Dette vil medføre  

 afståelsesbeskatning af medarbejderne.
I forhold til medarbejderne indtræder de modtagende selskaber i  

 selskab A s forpligtelser overfor de almindelige ansattes  

 køberetsaftaler.
Det lovbestemte og fuldstændige debitorskifte  

 må medføre, at der ikke skal ske afståelsesbeskatning af  

 medarbejderne udfra en betragtning om, at der er sket en væsentlig  

 ændring af indholdet af køberetsaftalerne.
I forhold til de ledende medarbejdere må det derimod konstateres at  

 køberetsaftalernes indhold ændres på et vigtigt punkt,  

 idet aftalen ikke længere skal opfyldes af den oprindelige aftalepart,  

 selskab A, men derimod af de ved tilførslen opståede  

 datterselskaber.
Aftalens genstand er ligeledes ændret, idet der  

 fremover kan erhverves aktier i arbejdsgiverselskaberne fremfor som  

 oprindeligt i moderselskabet.
Ud fra en streng aftaleretlig fortolkning,  

 må der således  formentligt siges at være tale om så  

 væsentlige ændringer i aftalernes indhold, at der efter  

 omstruktureringen er tale om en ny køberetsaftale.
Overfor det strengt aftaleretlige udgangspunkt står formålet  

 bag ligningslovens § 28. Grundideen bag bestemmelsen er at udskyde  

 beskatningen til udnyttelses- eller afståelsestidspunktet, hvor det kan  

 konstateres, at medarbejderne reelt har opnået en  

 værditilførsel.
Samtidigt har medarbejderen på dette  

 tidspunkt mulighed for at finansiere den forfaldne skat ved afståelse  

 eller udnyttelse af køberetten.
 Det vil ikke være i overensstemmelse  med grundideen bag  

 bestemmelsen, såfremt medarbejderne i selskab A bliver  

 afståelsesbeskattet på tidspunktet for gennemførslen af  

 den skattefrie tilførsel af aktiver, idet der på dette tidspunkt  

 ikke er sikkerhed for, at køberetterne udgør en reel  

 formueforøgelse for medarbejderne, samtidigt med at de ikke har  

 mulighed for at finansiere skatten.
Det er Ligningsrådets opfattelse, at der ud fra en  

 formålsbetragtning ikke skal statueres afståelse ved  

 ændring af køberetsaftalernes indhold.
Dette gælder  

 såvel de almindelige lønansatte medarbejdere, som de ledende  

 medarbejdere.
Ændring af køberetsaftalernes  

 ansættelsesbestemmelser I de oprindelige køberetsaftaler skal medarbejderen som  

 udgangspunkt være ansat i selskab A for at kunne udnytte  

 køberetterne.
Dog er det efter ansættelsesforholdets  

 ophør muligt at udnytte køberetterne indenfor varierende  

 perioder afhængigt af årsagen til ansættelsesforholdets  

 ophør.
 Der er ikke i aftalerne taget stilling til, hvordan  

 ansættelseskravet kan tilpasses ved senere omstruktureringer, herunder  

 heller ikke i tilfælde af skattefri tilførsel af aktiver.
Selskab A ønsker at ændre et punkt i  

 køberetsaftalerne, således at kravet om, at medarbejderne skal  

 være ansat i selskab A for at kunne udnytte køberetterne,  

 udvides.
Fremover vil det alene være et krav, at medarbejderne er ansat  

 i et af selskaberne i koncernen.
Det er et vigtigt punkt i de fleste køberetsaftaler, at  

 medarbejderne fortsat skal være ansat i selskabet for at kunne udnytte  

 køberetten, da et af hovedformålene med sådanne aftaler er  

 at knytte medarbejderne tættere til selskabet.
Set i lyset heraf  

 må også denne ændring af køberetsaftalen ud fra en  

 streng aftaleretlig fortolkning formentlig indebære, at der er tale om  

 en ny aftale.
Dette synspunkt vil medføre, at der vil indtræde  

 afståelsesbeskatning af medarbejderen.
 Det aftaleretlige udgangspunkt må dog kunne vige for en  

 formålsfortolkning af ligningslovens § 28, der udskyder beskatningen  

 til udnyttelses- eller afståelsestidspunktet, hvor det kan konstateres,  

 at medarbejderen reelt har opnået en værditilførsel.
 Det er Ligningsrådets opfattelse, at den beskrevne ændring af  

 ansættelseskravet ud fra en formålsfortolkning af ligningslovens  

 § 28 ikke bør få skattemæssige konsekvenser for  

 medarbejderne eller de involverede selskaber.
