Nr LSF 63 Forslag til Lov om afgift af antimikrobielle vækstfremmere til dyrefoder Fremsat af Bent Hindrup Andersen (EL) Frank Aaen (EL) den 7. november 1997 § 1. Der betales afgift af antimikrobielle vækstfremmere på 1,40  

 kr. pr. gram aktivstof.
§ 2. Den, der med henblik på salg fremstiller afgiftspligtige  

 varer, skal anmelde sin virksomhed til registrering hos de statslige told- og  

 skattemyndigheder.
Der svares afgift af den producerede mængde af varen.
 Stk. 2. Af afgiftspligtige varer, der indføres fra udlandet,  

 svares afgift ved indførslen.
 § 3. Provenuet af afgiften anvendes til at fremme frilands- og  

 halmbaserede driftssystemer til husdyr.
§ 4. Skatteministeren fastsætter de nærmere regler om lovens  

 administration, herunder 1) forskrifter for, hvilke oplysninger der skal meddeles told- og  

 skattemyndighederne, samt den form, i hvilken disse oplysninger skal gives, 2) forskrifter for afgiftens betaling, herunder for dokumentation for  

 indbetalingen, og 3) de nødvendige overgangsbestemmelser.
 § 5. Loven træder i kraft dagen efter bekendtgørelsen i  

 Lovtidende.
 Stk. 2. Loven har virkning fra den 7. november 1997.
 § 6. Loven gælder ikke for Færøerne og Grønland.
Bemærkninger til lovforslaget Problematikken ved brug af antimikrobielle vækstfremmere Brugen af vækstfremmere har en lang række indirekte omkostninger for  

 samfundet:
 1. Resistensudvikling hos bakteriestammer som følge af brugen af  

 antimikrobielle vækstfremmere.
 2. Antibiotika, der anvendes til humanmedicin, som tylosin, bør ikke  

 anvendes i foderstoffer på grund af risiko for resistensudvikling.
 3. Risiko for udvikling af krydsresistens til beslægtede antibiotika, som  

 bruges humanmedicinsk.
 4. Risiko for udvikling af resistente salmonellastammer.
 5. Indicier, der kunne tyde på, at visse antibiotika, som f.eks.  

 avoparcin, fremmer væksten af salmonella.
 For at fremme afviklingen af en driftsøkonomisk fordel ved at anvende  

 antimikrobielle vækstfremmere i husdyrproduktionen foreslås der derfor lagt  

 en afgift på de antimikrobielle vækstfremmere.
 En afgift vil samtidig indirekte skabe øget dyrevelfærd som følge af den  

 forventede omlægning af produktionsformerne i landbruget.
Afgift reducerer det relative driftstab ved at undlade brugen af  

 vækstfremmere Afgiften bør udgøre omkring 2/3 af det økonomiske driftstab, som  

 producenten forventes at få ved at undlade brugen af antimikrobielle  

 vækstfremmere i foderet.
Derved vil den kunne fremme valget af  

 driftssystemer, som dyrene fungerer tilfredsstillende i uden brug af  

 antimikrobielle vækstfremmere.
Samtidig vil afgiften ikke kunne sammenlignes  

 med et forbud mod antimikrobielle vækstfremmere, og afgiften vil derfor ikke  

 stride mod EU's regler.
Det forventede driftstab er anslået ud fra oplysninger fremlagt af docent,  

 dyrlæge Niels Chr.
Nielsen, KVL (citeret i Effektivt Landbrug af 18. august  

 1997). Ifølge disse vil det koste svineproducenten 10-15 øre pr. kilo  

 produceret kød, hvis han undlader brugen af vækstfremmere.
Det svarer til ca.  

 14 kroner pr. produceret slagtesvin.
De antimikrobielle vækstfremmere i  

 foderet koster cirka 4 kroner pr. produceret slagtesvin.
Det er springet fra omkring 4 kroner, som vækstfremmeren koster, til de  

 cirka 14 kroner, som det vil give i driftstab ikke at bruge vækstfremmere i  

 de nuværende staldsystemer, der skal reduceres.
Ved en afgift på 6,50 kroner  

 pr. produceret slagtesvin vil økonomien ved at bruge vækstfremmere være  

 stærkt forringet, uden at det reelt er ensbetydende med et forbud.
Da der  

 anvendes omkring 4,7 g vækstfremmer pr. produceret slagtesvin, vil en afgift  

 på 6,50 kroner pr. produceret slagtesvin kunne opnås ved en afgift på  

 vækstfremmere på 1,40 kroner pr. gram aktivstof.
Provenuet Provenuet anvendes til at fremme frilands- og halmbaserede driftssystemer  

 til grise, da sådanne driftssystemer hæmmer fravænningsdiarre hos smågrise og  

 øger tilvæksten hos smågrise og slagtesvin uden brug af vækstfremmere.
Ved  

 produktion af 20 mio. grise om året med brug af vækstfremmere vil provenuet  

 løbe op i 130 millioner kroner årligt.
Målet er, at provenuet hurtigt falder  

 i takt med en hurtig reduktion i brugen af vækstfremmere.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til lov om afgift af antimikrobielle vækstfremmere til  

 dyrefoder.
(Lovforslag nr.
L 63).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
