Ankestyrelsens principafgørelse O-13-98 om kontanthjælp - tilbagebetaling - frist - skriftlig afgørelse Resume:
 Manglende angivelse i klagevejledningen af, hvornår fristen skulle regnes fra, medførte ikke forlængelse af klagefristen.
Ankestyrelsen lagde vægt på, at ansøgeren på udbetalingstidspunktet var gjort bekendt med tilbagebetalingspligten, begrundelsen herfor, samt at klage kunne indgives inden 4 uger til kommunen.
Endvidere lagdes der vægt på, at ansøgeren måtte anses for at have udvist ugrundet passivitet.
 Ankestyrelsen henstillede dog samtidig til kommunen, at det fremover af klagevejledningen kom til at fremgå, hvornår klagefristen regnedes fra.
 Kassation:
Principafgørelsen har ikke længere vejledningsværdi Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 15, stk. 4 og § 26, stk. 1, nr. 3 Forvaltningsloven - lov nr. 571 af 19. december 1985 - § 22 og § 24 Sagsfremstilling:
 Ansøger, der var samlevende, og som den 29. januar 1997 havde afsluttet en universitetsuddannelse, var først dagpengeberettiget fra den 29. februar 1997 med første udbetaling den 1. april 1997. Han søgte derfor i februar måned 1997 kommunen om kontanthjælp.
Under samtalen i kommunen blev der foretaget en konkret vurdering af ansøgers tilbagebetalingsevne.
Han fik samme dato den udfyldte tilbagebetalingserklæring og blev samtidig også mundtligt gjort opmærksom på, at den hjælp, som blev udbetalt for perioden den 1. marts 1997 til den 31. marts 1997, var tilbagebetalingspligtig.
 Der forelå et budgetskema, hvoraf fremgik, at ansøger havde 990 kr. tilbage pr. måned, når hans godkendte faste udgifter var betalt.
Der forelå endvidere en tilbagebetalingserklæring underskrevet af ansøger den 12. februar 1997, hvoraf fremgik, at den hjælp, som blev udbetalt fra den 1. marts 1997 var tilbagebetalingspligtig efter bistandslovens § 26, stk. 1, nr. 3. Begrundelsen var, at der efter en konkret vurdering var fundet tilbagebetalingsevne.
Af erklæringen fremgik endvidere, at klage over tilbagebetalingskravet skulle indgives inden 4 uger til kommunen.
 Endvidere forelå der i sagen en tilbagebetalingsresolution af 10. april 1997, hvoraf fremgik, at det tilbagebetalingspligtige beløb udgjorde 6.825 kr.
Ved brev af 5. maj 1997 klagede ansøger til kommunen over tilbagebetalingskravet.
Grunden til klagen over tilbagebetalingskravet var, at hans økonomiske situation forventedes at blive betydeligt forværret, idet han og samleveren skulle flytte fra hinanden pr. 1. juni 1997. Det betød, at han stod alene med alle udgifterne i lejligheden.
Da han tillige ud af det beløb, han havde til rest, skulle påbegynde tilbagebetaling af SU-lån samt forsikring virkede hans situation ganske uoverskuelig.
 Da arbejdsløsheden var meget stor inden for hans fag ville en jobmulighed i øjeblikket være usandsynlig, selv om han konstant var aktivt søgende.
 Ankenævnet fandt, at sagen ikke kunne behandles, da klagefristen var overskredet.
Nævnet fandt, at der ikke var grundlag for at bortse fra overskridelse af ankefristen.
Der var ikke grundlag for at antage, at ansøger ikke skulle have været i stand til at indgive klage inden for ankefristen på 4 uger.
Nævnet henledte opmærksomheden på, at ansøger var orienteret om tilbagebetalingskravet i tilbagebetalingserklæring af 13. februar 1997, som han havde underskrevet.
Det var således fra denne dato, ankefristen på 4 uger løb.
 Den fremsendte tilbagebetalingsresolution var blot en opgørelse over kravet, og ikke en ny afgørelse om tilbagebetaling.
I brev af 12. september 1997 oplyste ansøger til Ankestyrelsen, at kommunens incassokontor havde ydet henstand med betalingen på grund af manglende betalingsevne.
Sagen var sat i bero, foreløbig til den 1. marts 1998.
Sagen blev behandlet i principielt møde med henblik på afklaring af, om det forhold, at der i en tilbagebetalingserklæring i klagevejledningen ikke var henvist til, hvornår klagefristen skulle regnes fra, forlængede klagefristen, herunder betydningen af en eventuel ugrundet passivitet.
Der skulle endvidere tages stilling til om afgørelsen opfyldte begrundelseskravet i forvaltningslovens § 24.
 Afgørelse:
 Ankestyrelsen fandt, at der ikke var grundlag for at bortse fra overskridelse af klagefristen for så vidt angik ansøgers klage over, om betingelserne for at pålægge ham tilbagebetalingspligt for den kontanthjælp, han fik udbetalt fra 1. marts 1997, var opfyldt på ansøgningstidspunktet.
Ankestyrelsen lagde herved vægt på, at ansøger på udbetalingstidspunktet var gjort bekendt med tilbagebetalingspligten, begrundelsen herfor, samt at klage kunne indgives inden 4 uger til kommunen.
Ankestyrelsen fandt på den baggrund, og uanset at det af klagevejledningen ikke nærmere fremgik, hvornår klagefristen skulle regnes fra, at han ved først at klage ved brev af 5. maj 1997 over kommunens afgørelse af 13. februar 1997 måtte anses for at have udvist ugrundet passivitet.
 Ankestyrelsen lagde herved særligt vægt på, at han var gjort bekendt med begrundelsen for afgørelsen om tilbagebetalingspligten og derved havde haft mulighed for, såfremt han var uenig heri, at klage inden for en rimelig frist.
 Ankestyrelsen henstillede dog til kommunen, at det fremover af klagevejledningen fremgik, hvornår klagefristen skulle regnes fra.
 Ankestyrelsen fandt imidlertid, at klagen af 5. maj 1997 måtte betragtes som en anmodning om genoptagelse af tilbagebetalingsspørgsmålet.
 Ankestyrelsen lagde herved vægt på oplysningerne om ansøgers ændrede økonomiske forhold, samt at han endnu ikke havde påbegyndt tilbagebetaling.
 Ankestyrelsen lagde dermed vægt på, at et krav efter bistandslovens § 26, stk. 1, nr. 3 kunne bortfalde, såfremt betingelserne for den pålagte tilbagebetalingspligt efterfølgende viste sig ikke at kunne holde.
 Ankestyrelsen havde i den forbindelse bemærket sig, at kommunen havde ydet henstand med betalingen frem til marts 1998.
 Ankestyrelsen hjemviste derfor sagen til kommunen med henblik på en vurdering af, om der var grundlag for at opretholde tilbagebetalingkravet, efter at der var sket ændring af ansøgers økonomiske forhold.
 Ankestyrelsen tiltrådte med ovenstående ændring herefter ankenævnets afgørelse.
