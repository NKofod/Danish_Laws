Fremsat den 30. marts 2011 af Meta Fuglsang (SF) og Rasmus Prehn (S) Forslag til folketingsbeslutning om nedsættelse af en udkantskommission Folketinget pålægger regeringen i folketingsåret 2010-11 at nedsætte en kommission om regional udvikling.
Kommissionen skal færdiggøre sit arbejde i folketingsåret 2011-12, og der ønskes en midtvejsrapport fremsendt til Folketingets Kommunaludvalg forinden.
Kommissionen skal analysere den regionale udvikling og udarbejde forslag til spredning af økonomi, vækst og offentlig service, så yderområderne udvikler sig med positiv befolkningsvækst.
Herunder kan bl.a. indgå forslag til tiltag, der både kan sikre nøglemedarbejdere som f.eks. læger i hele landet og sikre flere statslige arbejdspladser uden for de store byer.
 Formålet med forslaget er at sikre yderområderne de optimale rammevilkår for en mere harmonisk udvikling med bedre velfærd, flere arbejdspladser, tilgængelige uddannelsesmuligheder, bedre infrastruktur og bosætning.
Bemærkninger til forslaget Danmark udvikler sig mere og mere skævt.
Regeringens centraliseringsreformer som f.eks. kommunalreformen har betydet, at væksten og erhvervsudviklingen i dag er koncentreret omkring de større byer, mens de yderste egne af Danmark er præget af stagnation og tilbagegang.
Samtidig slår den nuværende økonomiske krise ekstra hårdt i yderområderne, hvor store industriarbejdspladser lukker og landbruget er truet.
Senest har Vestas f.eks. valgt at lukke sine fabrikker i Nakskov, hvorfor 430 ansatte mister deres job, ligesom også Skagen og Rudkøbing på Langeland rammes hårdt af fyringer (Business.dk, 26/10-10: »Vestas fyringer rammer Nakskov og Viborg«).
Mange tusinde mennesker i yderområderne har mistet deres job, hvorfor mange vælger at flytte ind mod storbyerne, hvor erhvervslivet placerer sig tæt på universiteter, højere læreanstalter og forskermiljøerne.
Således fremgår det af regeringens regionalpolitiske redegørelse, at yderområderne har oplevet en befolkningstilbagegang over en 10-årig periode (Regionalpolitisk redegørelse 2010, s. 13, figur 3.1: »Vækst i befolkningstallet i pct. fordelt på kommuner 2000-2005 og 2005-2010«).
En anden årsag til den negative befolkningstilvækst kan være mangel på tilgængelige uddannelsesmuligheder i yderområderne.
Således vælger mange unge at flytte ind til storbyerne i nærheden af deres uddannelsesinstitution uden at vende tilbage igen, når de er blevet færdiguddannede.
Det ses bl.a. ved, at andelen med en videregående uddannelse i yderområderne er betydeligt lavere end i storbyerne (Regionalpolitisk redegørelse 2010, s. 18, figur 3.4: »Andel 25-64-årige med videregående uddannelse 2009«).
Den nuværende afvikling af udkantsområderne skal tages meget alvorligt.
Vi har slet ikke råd til at lade de mange uudnyttede ressourcer og potentialer i provinsen være ubenyttede.
Benytter vi dem ikke, går vi glip af betydelige indtægter.
Folketinget har derfor en kæmpe udfordring med at skabe rammerne for ny og fremtidssikret vækst i yderområderne, så vi sikrer et Danmark i balance.
Regional strategi Der er hårdt brug for en regional strategi, der sikrer rammevilkår for en mere harmonisk udvikling.
Forslagsstillerne vil derfor have nedsat en udkantskommission, som skal analysere den regionale udvikling og udarbejde forslag til spredning af økonomi, vækst og offentlig service, så også udkantsområderne udvikler sig med positiv befolkningsudvikling.
Herunder kan bl.a. indgå forslag til tiltag, der både kan sikre nøglemedarbejdere i hele landet og sikre flere statslige arbejdspladser uden for de store byer.
 Følgende kunne bl.a. indgå i kommissionens arbejde:
 Flere arbejdspladser og uddannelser til udkantsområderne.
Vækst frem for fattighjælp.
  Tilførsel af offentlige kompetencearbejdspladser i stat, regioner og kommuner.
  Offentlig service, herunder sundhed/sygehuse, politi, kommunal velfærd på niveau med resten af landet.
  Infrastruktur, kollektiv trafik og forhold for pendlere.
  Landbrugets fremtidige rolle i forhold til samfundets samlede udvikling, naturforvaltning og jobskabelse.
  Højhastighedsbredbånd til hele landet og de muligheder, det vil give i forhold til job, uddannelse og offentlige service m.v.
  Fremtidens job, uddannelser og service i landdistrikter og på de danske øer.
Økonomi Forslaget er en del af S og SFs finanslovforslag for 2011, hvor der afsættes 225 mio. kr. til en øget indsats i yderkommunerne (s. 3).
Skriftlig fremsættelse Meta Fuglsang (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en udkantskommission.
(Beslutningsforslag nr.
B 98) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
