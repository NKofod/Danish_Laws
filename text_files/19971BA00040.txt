Nr BSF 40 Forslag til folketingsbeslutning om duelighedsbevis til fritids-, lyst- og  

 fiskerfartøjer over 15 fod samt påmaling af navn el.lign. til identifikation Fremsat af Tommy Dinesen (SF) Aage Frandsen (SF) Jes Lunde (SF) den 28. oktober 1997 Folketinget pålægger regeringen at fremsætte lovforslag, der indebærer, at  

 alle, der fører et fritids-, lyst- eller fiskerfartøj over 15 fod, skal være  

 i besiddelse af et duelighedsbevis, samt at alle fritidsfartøjer skal påmales  

 navn eller lignende til identifikation.
Lovforslaget skal indeholde  

 bestemmelse om ikrafttræden senest den 1. juni 1998.
 Lovforslaget skal udarbejdes efter følgende retningslinjer:
1. For at føre en lystbåd, et fritidsfartøj eller en fiskerbåd over 15 fod  

 samt motorbåde, der kan sejle med en fart over 15 knob, skal man have  

 erhvervet et duelighedsbevis efter aflæggelse af en prøve.
Kun personer over  

 15 år kan erhverve et sådant bevis.
2. For at erhverve et duelighedsbevis skal man bl.a. have opnået et vist  

 kendskab til søvejsregler, navigation, førstehjælp, betjening af nødraketter,  

 almindelige sikkerhedsregler til søs og praktisk sømandskab.
Undervisningen  

 med henblik på erhvervelse af duelighedsbeviset skal være af mindst 20 timers  

 varighed.
 3. Duelighedsbeviset skal kunne erhverves på aftenskoler, i sejlklubber  

 eller på et sejlskib med hjælpemotor med en uddannet navigatør som lærer.  

 Forslaget skal kun gælde for førere af fritidsfartøjer, der købes efter  

 lovens ikrafttræden.
 4. Tilsynet føres af toldvæsenet med stikprøvekontrol.
 5. På alle fritidsfartøjer skal der være påmalet et tydeligt symbol, navn  

 eller nummer på skibssiden.
Bemærkninger til forslaget Socialistisk Folkeparti genfremsætter sit forslag om kørekort til søs -  

 duelighedsbevis - fordi antallet af fritidsbåde er stigende, og fordi farten  

 for specielt motorbåde også er kraftigt forøget, men også fordi sejladsen  

 foregår i farvande med hurtigfærger, der kan sejle op til 50 knob.
Men først  

 og fremmest fordi Socialistisk Folkeparti finder det naturligt, at sejlere er  

 i besiddelse af kendskab til havets søvejsregler.
Debatten om duelighedsbevis er opstået på baggrund af mediernes omtale af  

 stadig flere kollisioner mellem hurtige motorbåde og andre fritidsbåde,  

 hvoraf to har medført dødsfald.
Endvidere har der været omtale af flere  

 redningsaktioner af fritidsfartøjer, hvis førere ikke havde været i stand til  

 at oplyse bådens position til redningsmandskabet, til trods for at der var  

 det nødvendige udstyr om bord.
Med andre ord kunne en mindre  

 »køreprøve« have udstyret sejlerne med den fornødne viden om  

 bådenes udstyr og dermed forhindret en ulykke.
 Behovet for duelighedsbevis og kendskab til færdselsreglerne til søs kom  

 bl.a. til udtryk i en artikel i Politiken den 27. september 1997, der beskrev  

 de mange faretruende situationer, der opstår ved byggeriet af Øresundsbroen.
Området er udmærket afmærket med bøjer, der viser sejlerne, hvad der er  

 arbejdsområde, og hvad der er sejlområde.
Samtidig er der en VTS-overvågning,  

 som prajer fritidssejlerne over VHF-radioen, hvis de kommer ind i  

 arbejdsområdet.
De sejlere, der prajes, respekterer imidlertid sjældent  

 dette, men giver som svar til mandskabet på VTS-overvågningen, at  

 »»havet er frit« eller »rend og hop«.
I dag er det sådan, at enhver kan købe sig et lyst- eller fritidsfartøj  

 uden den mindste form for forkundskaber om havet, søvejsregler eller  

 lignende.
Man må også gerne sejle fartøjet ud på havet, alene eller med hele  

 familien, stadig uden kendskab til færdselsreglerne til søs.
 Af den grund forekommer der årligt overordentlig faretruende situationer  

 med grundstødninger og andre ulykker til følge under sejlads.
Færdselsreglerne til søs er oven i købet langt mere indviklede end de  

 tilsvarende på land.
Der er forskel på, hvem man skal vige for, afhængig af  

 om vedkommende sejler for motor eller sejl - eller begge dele samtidigt.
Landets forskellige sejlklubber yder et godt stykke oplysningsarbejde i  

 sagens tjeneste, og man kan gennem sejlklubberne erhverve sig et  

 duelighedsbevis.
Men det kan man kun, hvis man har været på kursus og bestået  

 en prøve, der beviser, at man har kendskab til søvejsregler, navigation,  

 betjening af nødraketter samt praktisk sømandskab.
Problemet er, at mange mennesker ikke har den fornødne respekt for havet  

 samt dets færdselsregler og ikke mener, at der kan opstå problemer.
Denne  

 holdning har desværre vist sig at kunne få katastrofale følger.
 Det er af gode grunde en yndet fritidsfornøjelse at leje en båd og bare  

 sejle derudaf med venner og familie, og det gør man efter en meget nødtørftig  

 instruktion alene i bådens tekniske betjening.
 Mange fritidssejlere har oplevet situationer med andre sejlere, hvor der  

 tydeligt var problemer med kendskabet til færdselsreglerne til søs.
 Da Socialistisk Folkeparti i folketingsåret 1984-85 fremsatte dette  

 forslag første gang (B 61), fik det en noget blandet modtagelse, jf.  

 Folketingstidende 1984-85, forhandlingerne sp. 4092 og 4897, tillæg A sp.  

 2149 og tillæg B sp. 1437.
Argumenterne hos modstanderne handlede om hindring af den  

 »menneskelige frihed« på havet, mens forslaget blev bakket op af  

 redningsfolk, der kendte konsekvenserne af denne såkaldte frihed.
De havde  

 været kaldt ud til faretruende situationer på havet, som kunne have været  

 forhindret af blot almindeligt kendskab til sømandskab.
I denne alvorlige sag skal man jo også gøre sig klart, at en faresituation  

 på havet ikke kun udgør en fare for de forulykkede, men mindst lige så meget  

 for redningsmandskabet.
Redningsaktioner betales i øvrigt af skatteyderne.
Søfartsstyrelsens krav til sikkerheden til søs handler først og fremmest  

 om sikkerheden på selve fartøjet.
Her tænkes på gasblus, spritapparater m.v.,  

 der kan forårsage brande og eksplosioner og derved udgøre en fare for de  

 ombordværende.
Men Søfartsstyrelsen har endnu ikke krævet duelighedsbevis,  

 sådan som det kræves i Tyskland.
 Forsikringsselskaberne fører den politik, at forsikringspræmien nedsættes  

 med 10 pct., hvis ejeren er i besiddelse af et duelighedsbevis.
Ellers stilles der kun krav til fritidssejlere, hvis der om bord i båden  

 er en såkaldt VHF-radio.
I så fald skal der gennemgås en 20 timers uddannelse  

 med afsluttende prøve for at få et certifikat.
En VHF-radio burde være om  

 bord i alle lyst- og fritidsfartøjer.
Via den kan de sejlende i fare- og  

 ulykkessituationer få hjælp over Lyngby Radio, f.eks. med tilkald af læge,  

 helikopter eller mand over bord.
Herudover kan den bruges til at kalde  

 nærliggende skibe, hvis VHF'en er indstillet på en af arbejdskanalerne.
Socialistisk Folkepartis forslag om duelighedsbevis handler ikke om at  

 hindre menneskets »frie ret« til havet.
Det handler om at kræve et  

 vist kendskab til det element, man begiver sig ud på, samt de færdselsregler,  

 der i tiltagende grad bliver nødvendige i kraft af den større mængde af  

 skibe, der sejler hurtigere og hurtigere.
 Der skal mere fokus på sikkerheden til søs, så ingen bliver til fare  

 hverken for sig selv eller andre.
 Bemærkninger til forslagets enkelte punkter:
ad 2 De nævnte emner, som man skal undervises i for at få et duelighedsbevis på  

 de nuværende kurser overalt i landet, betyder, at disse kurser normalt har en  

 varighed på 60-80 timer.
Men nogle vil være i stand til at klare kurset  

 hurtigere, hvorfor et minimum på 20 timer må anses for tilstrækkeligt til at  

 klare prøven.
Der bør naturligvis være mulighed for at tage mere end 20  

 timer, hvor der er behov herfor.
ad 3 Når det i forslaget er nævnt, at det også er muligt at tage  

 duelighedsbevis på et sejlskib med hjælpemotor, hænger det sammen med, at der  

 på en hel del ældre, ombyggede sejlskibe er mulighed for at tage  

 duelighedsbeviset i tilfælde af, at man ikke har haft mulighed for at deltage  

 i kurser på aftenskole eller i sejlklub, fordi man arbejder i udlandet eller  

 lignende.
ad 4 Da toldvæsenet alligevel ved stikprøvekontrol efter eventuelt smuglergods  

 kommer om bord i nogle fritidsbåde, er det naturligt, at man spørger føreren  

 om duelighedsbevis, hvilket ikke vil koste ekstra for samfundet.
 Hvis ikke føreren af fartøjet er i besiddelse af et duelighedsbevis, en  

 yachtskippereksamen eller lignende, ifalder føreren en bøde.
ad 5 Politiet har flere gange efterlyst en tydelig markering af navn eller  

 registreringsnummer på især hurtige mindre motorbåde.
Problemet er, at  

 politiet - da der ikke er navn eller nummer på båden - ikke har kunnet  

 lokalisere og idømme bøde eller straf til førere af disse både, når de har  

 sejlet med meget høj fart, selv om der var fartbegrænsning på stedet.
Skriftlig fremsættelse Tommy Dinesen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om duelighedsbevis til fritids-,  

 lyst- og fiskerfartøjer over 15 fod samt påmaling af navn el.lign. til  

 identifikation.
(Beslutningsforslag nr.
B 40).
