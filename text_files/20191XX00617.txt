Skriftlig fremsættelse (26. marts 2020) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
Forslag til lov om ændring af lov om ligestilling af kvinder og mænd (Digital post til begge forældre om fælles barn) (Lovforslag nr.
L 146) Lovforslaget har til formål at sikre, at digital post, der indeholder meddelelser om et barns forhold, og som er rettet mod begge indehavere af forældremyndigheden, sendes til dem begge.
Dette skal medvirke til en tidssvarende og sammenhængende digital service, der samtidig understøtter, at fædre og mødre er ligestillede forældre.
Når begge modtager den digital post, har de samme informationsniveau og grundlag for at tage ansvar for barnets behov, trivsel og hverdag.
Udbredelsen af digital post har aktualiseret og tydeliggjort problemstillingen om situationer, hvor kun den ene indehaver af forældremyndigheden modtager meddelelser om et barn, da forældrene som udgangspunkt ikke har adgang til hinandens digitale post.
Samtidig sendes den digitale post om fælles børn i mange tilfælde alene til mødrene.
Dermed sender det offentlige et signal om, at fædre og mødre ikke er ligestillede forældre, og at mødre er hovedansvarlige for et fælles barn.
I dag forholder hverken ligestillingsloven, forældreansvarsloven eller andre love sig klart og konkret til, hvorvidt digital post, som indeholder meddelelse om et fælles barn, skal sendes til begge indehavere af forældremyndigheden, men dette kan i vid udstrækning udledes af formålet og principperne med lovene.
Den gældende sektorlovgivning forudsætter således, at myndighederne skal kunne sende Digital Post til begge forældremyndighedsindehavere.
Med lovforslaget bliver dette eksplicit fastsat.
Med lovforslaget foreslås det, at offentlige myndigheder m.v., når de sender digital post, som indeholder meddelelser om et barns forhold, og som efter sit indhold i henhold til den relevante sektorlovgivning er rettet mod begge indehavere af forældremyndigheden over et barn, skal sende den digitale post til dem begge.
Det vil omfatte meddelelser om f.eks. barnets skole, børneinstitutioner, social- og sundhedsvæsenet og tandlæger.
 Der foreslås indsat en undtagelsesbestemmelse, så forpligtelsen ikke finder anvendelse, hvis særlige hensyn, herunder hensyn til barnets bedste, hensynet til den anden forældremyndighedsindehaver eller hensyn i anden lovgivning, taler for alene at sende posten til den ene indehaver af forældremyndigheden.
 Der lægges endvidere op, til at indføre en bemyndigelse til, at en minister efter forhandling med ministeren for fødevarer, fiskeri og ligestilling kan fastsætte regler om, at loven ikke skal finde anvendelse på nærmere angivne sagstyper og offentlige myndigheder m.v.
 Endelig foreslås det, at der ikke skal være klageadgang til Ligebehandlingsnævnet i de tilfælde, hvor en offentlig myndighed m.v. ikke lever op til forpligtelsen om at sende digital post om et fælles barn til begge indehavere af forældremyndigheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
