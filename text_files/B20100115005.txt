 Bekendtgørelse om ændring af bekendtgørelse om akkreditering og godkendelse af erhvervsakademiuddannelser og professionsbacheloruddannelser mv.
§ 1 I bekendtgørelse nr. 684 af 27. juni 2008 om akkreditering og godkendelse af erhvervsakademiuddannelser og professionsbacheloruddannelser mv., som ændret ved bekendtgørelse nr. 691 af 30. juni 2009 og bekendtgørelse nr. 568 af 26. maj 2010, foretages følgende ændring:
 1. Kapitel 5 affattes således:
»Kapitel 5 Revision af godkendte uddannelser og udbud § 17. Undervisningsministeriet træffer afgørelse om, hvorvidt en revision af en allerede godkendt uddannelse forudsætter akkreditering.
 Stk. 2. Indebærer revisionen væsentlige ændringer af uddannelsens formål eller erhvervssigte, behandles den reviderede uddannelse som forslag til ny uddannelse.
 Stk. 3. Revision af en godkendt professionsbacheloruddannelse behandles som forslag til ny uddannelse, hvis tilrettelæggelsen ændres således, at uddannelsen kan afsluttes med en selvstændig erhvervsakademiuddannelse, før bachelorniveauet er nået.
Stk. 4. Øvrige revisioner af godkendte uddannelser behandles som udgangspunkt som forslag til ny uddannelse, når ændringerne omfatter 1) mere end 30 ECTS-point for erhvervsakademiuddannelser eller 2) mere end 60 ECTS-point for professionsbacheloruddannelser, jf. dog nr. 3, eller 3) mere end 30 ECTS-point for professionsbacheloruddannelser tilrettelagt som selvstændig overbygningsuddannelse eller 4) mere end 30 ECTS-point i uddannelsens obligatoriske dele for videregående voksenuddannelse (VVU) og diplomuddannelse eller 5) tilrettelæggelse med nye studieretninger eller tilsvarende.
§ 17 a.
Undervisningsministeriet kan anmode Akkrediteringsrådet om akkreditering af nye udbudssteder, der oprettes i medfør af eksisterende udbudsgodkendelse.
 Stk. 2. Anmodning efter stk. 1 fremsættes for at belyse, om det planlagte udbudssted har en kvalitet og relevans, der svarer til det niveau, der lægges til grund ved akkreditering af nye udbud.
Stk. 3. Akkrediteringsrådet træffer afgørelse om akkreditering af nye udbudssteder på grundlag af kriterierne i bilag 2.« § 2 Bekendtgørelsen træder i kraft den 6. oktober 2010.
