Betænkning afgivet af Erhvervs-, Vækst- og Eksportudvalget den 26. marts 2015 Betænkning over Forslag til lov om sikkerhed ved elektriske anlæg, elektriske installationer og elektrisk materiel (Elsikkerhedsloven) [af erhvervs- og vækstministeren (Henrik Sass Larsen)]:
1. Ændringsforslag Erhvervs- og vækstministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 28. januar 2015 og var til 1. behandling den 5. februar 2015. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervs- og  vækstministeren sendte den 7. november 2015 dette udkast til udvalget, jf.
ERU alm. del  bilag 41. Den 28. januar 2015 sendte erhvervs- og vækstministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Tekniq, som erhvervs- og vækstministeren har kommenteret over for udvalget.
Spørgsmål Udvalget har stillet 12 spørgsmål til erhvervs- og vækstministeren til skriftlig besvarelse, som denne har besvaret.
 Nogle af udvalgets spørgmål til erhvervs- og vækstministeren og dennes svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Enhedslistens medlemmer af udvalget bemærker, at Enhedslisten kan støtte de af ministeren fremsatte ændringsforslag, men at Enhedslisten stemmer imod lovforslaget, da Enhedslistens grundlæggende kritik ikke er imødekommet i udvalgsbehandlingen.
Det er tydeligt, at hele fokus for lovforslaget er hensynet til konkurrence og produktivitet frem for el- og gassikkerhed, som Dansk El-Forbund skriver i sit høringssvar til lovforslaget.
Med loven ændres måden, man regulerer sikkerheden på, fundamentalt.
Fra i dag at have bindende normer for, hvordan installationer og anlæg udføres sikkerhedsmæssigt korrekt, vil det i fremtiden blive vejledende standarder, ligesom det i vidt omfang overlades til producenter og installatører at vurdere, hvilke internationale standarder de ønsker at følge.
Det medfører, at elektriske installationer og anlæg kan udføres på mange forskellige måder med den konsekvens, at sikkerheden ikke er i orden.
Hertil kommer, at lovforslaget er en rammelov, og at det ved vedtagelsen ikke er kendt, hvilke danske særregler der vil blive afskaffet.
Lovforslaget er dermed også et problem for retssikkerheden og for forbrugernes muligheder for at orientere sig om, hvilke regler der gælder.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 8 Af erhvervs- og vækstministeren, tiltrådt af udvalget:
 1) I stk. 1, 2. pkt., ændres »heraf« til: »af § 5, stk. 1, nr. 3«.
[Sproglig præcisering] Til § 13 2) I stk. 2, 2. pkt., ændres »fås ved henvendelse til« til: »kræves meddelt af«.
[Sproglig præcisering] Til § 26 3) I stk. 1, 2. pkt., indsættes efter »Formanden og 4«: »andre«.
[Sproglig præcisering] Ny paragraf 4) Efter § 43 indsættes som ny paragraf:
 »§ 01. I lov nr. 401 af 28. april 2014 om autorisation af virksomheder på el-, vvs- og kloakinstallationsområdet foretages følgende ændringer:
 1. § 9, stk. 2, affattes således:
»Stk. 2. Virksomhedens ejer eller, hvor virksomheden drives i selskabsform, den administrerende direktør skal afgive en skriftlig erklæring om, hvorvidt virksomheden eller vedkommende selv inden for de sidste 3 år er straffet for overtrædelse af denne lov, lov om gasinstallationer og gasmateriel, den tidligere gældende lov om autorisation af elinstallatører m.v.,  den tidligere gældende lov om elektriske stærkstrømsanlæg og elektrisk materiel eller lov om sikkerhed ved elektriske anlæg, elektriske installationer og elektrisk materiel eller regler udstedt i medfør af disse love.« 2. § 14, stk. 2, affattes således:
»Stk. 2. Ansøgeren skal afgive en skriftlig erklæring om, hvorvidt vedkommende inden for de sidste 3 år er straffet for overtrædelse af denne lov, lov om gasinstallationer og gasmateriel, den tidligere gældende lov om autorisation af elinstallatører m.v., den tidligere gældende lov om elektriske stærkstrømsanlæg og elektrisk materiel eller lov om sikkerhed ved elektriske anlæg, elektriske installationer og elektrisk materiel eller regler udstedt i medfør af disse love.« 3. § 24, stk. 1, affattes således:
»Såfremt en virksomhed, der udfører elektriske arbejder i henhold til § 2, stk. 3-5, eller i henhold til regler fastsat i medfør af § 3, stk. 1, nr. 1 og 2, eller stk. 2, eller en virksomhed, der udfører gasinstallationer, vandinstallationer eller afløbsinstallationer over terrænhøjde og i bygninger i henhold til regler fastsat i medfør af § 6, nr. 2, groft eller gentagne gange overtræder krav i regler udstedt i medfør af den tidligere gældende lov om elektriske stærkstrømsanlæg og elektrisk materiel, regler udstedt i medfør af lov om sikkerhed ved elektriske anlæg, elektriske installationer og elektrisk materiel, gasreglementet regler om vand- og afløbsinstallationer eller øvrige sikkerhedskrav, kan Sikkerhedsstyrelsen påbyde virksomheden at lade sådanne arbejder udføre af en autoriseret virksomhed.« 4. I § 28 ændres »elektriske stærkstrømsanlæg og elektrisk materiel« til: »sikkerhed ved elektriske anlæg, elektriske installationer og elektrisk materiel«.« [Ændring af bestemmelser i lov nr. 401 af 28. april 2014 om autorisation af virksomheder på el-, vvs- og kloakinstallationsområdet] Bemærkninger Til nr. 1 Der foreslås en sproglig præcisering, således at det fremgår klart, at der er tale om en henvisning til lovforslagets § 5, stk. 1, nr. 3.
Til nr. 2 Der foreslås en sproglig præcisering, således at det fremgår klart, at oplysningerne kan kræves meddelt af de nævnte virksomheder og personer.
Til nr. 3 Der foreslås en sproglig tilpasning, således at det klart fremgår, at det både er formanden og 4 andre medlemmer, der skal udnævnes fra uddannelses- og rådgivningsverdenen.
Til nr. 4 Det foreslås, at der indsættes en ny paragraf i lovforslagets kapitel 11, som fastlægger de ændringer i lov nr. 401 af 28. april 2014 om autorisation af virksomheder på el-, vvs- og kloakinstallationsområdet, som er en konsekvens af lovforslaget.
Der vil være tale om ændring af § 9, stk. 2, § 14, stk. 2, og §§ 24 og 28 i lov om autorisation af virksomheder på el-, vvs- og kloakinstallationsområdet.
Der er alene tale om en tilpasning af lovhenvisninger i de enkelte bestemmelser som en følge af lovforslaget.
Trine Bramsen (S) Julie Skovsby (S) Anne Sina (S) Mette Reissmann (S) Karin Gaardsted (S) fmd.
Thomas Jensen (S) Ole Sohn (S) Ida Auken (RV) Nadeem Farooq (RV) Jeppe Mikkelsen (RV) Steen Gade (SF) Lisbeth Bech Poulsen (SF) Frank Aaen (EL) Henning Hyllested (EL) Uffe Elbæk (ALT) Kim Andersen (V) Michael Aastrup Jensen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Jakob Engel-Schmidt (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Joachim B.
Olsen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 119 Oversigt over spørgsmål og svar vedrørende L 119 Bilag 2 4 af udvalgets spørgsmål til erhvervs- og vækstministeren og dennes svar herpå Spørgsmål  1 og 2 og svar herpå er optrykt efter ønske fra V, S, DF, RV og KF.
Spørgsmål 4 og 5 og svar herpå er optrykt efter ønske fra DF.
 Spørgsmål 1:
 Ministeren bedes oplyse, om de nærmere regler for elinstallatørerne vil blive fastlagt i bekendtgørelser, og om ikrafttrædelsen af disse vil blive fastlagt således, at der sikres den fornødne tid til uddannelse og information.
 Svar:
I forbindelse med moderniseringen af elsikkerhedsloven vil der blive udarbejdet nye bekendtgørelser, som fastlægger de nærmere regler for el-teknisk sikkerhed, som blandt andre elinstallatørerne skal efterleve.
Bekendtgørelserne vil blive udarbejdet i løbet af 2015 i tæt dialog med interessenterne, og som led heri vil det blive klarlagt, hvilke overgangsbestemmelser, der er nødvendige.
Der vil blive lagt vægt på, at der sikres den fornødne tid til uddannelse og information således, at  overgangen til det nye regelsæt bliver smidig, og at branchen får den fornødne tid til at omstille sig.
 Spørgsmål 2:
 Ministeren bedes oplyse, om udarbejdelse af bekendtgørelserne - herunder bestemmelsen om ikrafttræden - vil ske i tæt dialog mellem Sikkerhedsstyrelsen og Det Tekniske Sikkerhedsråd (der med lovforslaget omdannes til Rådet for El- og Gasteknisk Sikkerhed), hvor de relevante interessenter på området er repræsenteret.
 Svar:
De nye bekendtgørelser udarbejdes i løbet af 2015. Dette vil ske i tæt dialog med aktørerne på området, herunder også Det Tekniske Sikkerhedsråd (der med lovforslaget omdannes til Rådet for El- og Gasteknisk Sikkerhed), Interessenterne har allerede i løbet af 2014 været inddraget i forarbejdet til modernisering af reglerne på stærkstrømsområdet, ligesom Det Tekniske Sikkerhedsråd på flere møder i løbet af 2014 har drøftet muligheder og udfordringer ved modernisering af regelsættet.
Emnet har ligeledes været på dagsordenen på rådets møde i februar 2015, ligesom rådet fortsat vil blive inddraget i udarbejdelsen af de nye bekendtgørelser for tekniske regler for sikkerhedstekniske krav til elektriske anlæg, elektriske installationer og elektrisk materiel.
I efteråret 2014 har Sikkerhedsstyrelsen ligeledes gennemført en række dialogmøder med branchens aktører som led i forarbejdet til det nye regelsæt.
Interessenterne vil derudover blive inddraget gennem en præhøring i foråret 2015 under udarbejdelsen af bekendtgørelserne, ligesom de får mulighed for at give deres synspunkter til kende i forbindelse med den officielle høring af bekendtgørelserne.
 Spørgsmål 4:
Kan ministeren bekræfte, at de foreslåede nye mere fleksible regler for arbejdets udførelse ikke på nogen måde kommer til at indebære dårligere sikkerhedsniveau end i dag? Svar:
 Med forslag til lov om sikkerhed ved elektriske anlæg, elektriske installationer og elektrisk materiel (Elsikkerhedsloven) ønsker regeringen at modernisere reglerne og øge fleksibiliteten på elsikkerhedsområdet, samtidig med at det nuværende sikkerhedsniveau bibeholdes.
Den øgede fleksibilitet består i forslaget om, at den udførende fremadrettet kan vælge enten at følge en gældende europæisk eller international standard eller at udføre arbejdet efter en alternativ løsning, som opfylder lovens krav til sikkerhed.
Det er en forudsætning, at moderniseringen sker uden at gå på kompromis med det grundlæggende tekniske sikkerhedsniveau, som defineres i bekendtgørelsesform, og som skal efterleves, uanset hvordan et anlæg, en installation eller materiel udformes.
I forbindelse med udarbejdelsen af nye bekendtgørelser med sikkerhedstekniske krav til elektriske installationer, anlæg og elektrisk materiel vil samtlige danske særregler, som indgår i de nuværende bekendtgørelser, blive vurderet.
Denne vurdering danner grundlag for modernisering og forenkling af regelsættet.
De danske særregler vil blive videreført, hvis de fortsat har en sikkerhedsmæssig betydning.
I de tilfælde vil de indgå i nye bekendtgørelser og vil desuden blive anmeldt som særlige danske bestemmelser i de relevante internationale og europæiske standarder.
Som eksempel på en dansk særregel, som videreføres, kan næves kravet til, at boligstikkontakter skal beskyttes med en fejlstrømsafbryder (HPFI-afbryder). Dette er et krav ved alle nye installationer, og baggrunden er, at det danske elforsyningssystem adskiller sig fra de fleste andre lande.
En række særregler vil være overflødige, fordi tilsvarende sikkerhedsmæssige retningslinjer indgår i de europæiske eller internationale standarder.
Disse særregler vil ikke blive videreført.
 Spørgsmål 5:
 Ministeren bedes kommentere ønsket fra TEKNIQ om at få indsat en formålsparagraf, hvor lovens sikkerhedsmæssige og fareforebyggende sigte fremgår eksplicit.
 Svar:
Forslaget til elsikkerhedsloven har, som den nuværende stærkstrømslov, sikkerheden ved elektriske anlæg, elektriske installationer og elektrisk materiel som sit formål.
Dette kommer først og fremmest til udtryk gennem lovforslagets titel, som foreslås at være »lov om sikkerhed ved elektriske anlæg, elektriske installationer og elektrisk materiel«, samt i lovforslagets undertitel, som foreslås at være »elsikkerhedsloven«.
Herudover fremgår allerede af § 1 til lovforslaget, at loven finder anvendelse for elektriske installationer og elektriske anlæg, hvor spændingen er så høj, at der kan opstå fare.
Af § 3, som vedrører sikkerhedskrav i lovforslaget, fremgår det desuden, at loven formål er elteknisk sikkerhed, idet det fremgår, at »Elektriske anlæg og elektriske installationer skal være udført og drives på en sådan måde, at de ikke frembyder fare for personer, husdyr eller ejendom«.
Den foreslåede § 4 har tilsvarende bestemmelser for elektrisk materiel.
 Jeg mener derfor, at det fremgår tilstrækkelig klart, at lovforslaget handler om elteknisk sikkerhed i elektriske anlæg, elektriske installationer og elektrisk materiel.
