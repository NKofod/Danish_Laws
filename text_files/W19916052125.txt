En ansøgning om registrering af et mønster for »et led til  

 kædetransportør« blev anset for ikke at adskille sig væsentligt fra,  

 hvad der fremgik af en patentansøgning (Grønning-Nielsen, Hans Chr.
Thomsen, Warnich-Hansen) følgende Den 16. december 1985 indleverede klageren Rexnord Corporation, USA, en  

 ansøgning om registrering af et mønster for »et led til  

 kædetransportør«.
Ansøgningen blev den 3. juli 1987 bekendtgjort i Dansk  

 Mønstertidende.
Ved skrivelse af 1. september 1987 nedlagde Uni-Chains International A/S i  

 medfør af mønsterlovens § 18, stk. 2 indsigelse mod registrering af det  

 ansøgte mønster.
Som begrundelse for indsigelsen anførtes:
 »Vor påstand er, at mønsteret ikke adskiller sig væsentligt fra, hvad  

 der var kendt før ansøgningens prioritetsdag, den 17. juni 1985.
Mønsteret er nemlig i alt væsentligt kendt og offentliggjort af ansøgeren  

 selv, f.eks. i form af ansøgerens tidligere indleverede patentansøgning.
Vi  

 skal f.eks. henvise til europæisk patentansøgning nr. 0.066.530, der ifølge  

 det trykte offentliggørelsesskrift er publiceret den 8. december 1982. Til  

 Deres orientering vedlægges en komplet kopi af den trykte europæiske  

 patentansøgning.
 I den trykte patentansøgning er på fig. 1 vist et led til en  

 kædetransportør, der med hensyn til udseende er næsten identisk med mønsteret  

 ifølge ansøgning MA 1106-1985, og på fig. 5-10 er leddet vist fra forskellige  

 sider, så det er helt klart for en fagmand på området, at leddet fra alle  

 sider har en slående lighed med mønsteret ifølge den fremlagte ansøgning.
De eneste forskelle overhovedet man kan få øje på er, at det fremlagte  

 mønster har to parallelle rækker af ruller, medens de i patentansøgningen  

 viste udførelsesformer har tre parallelle rækker af ruller.
Det ansøgte  

 mønster er således blot en af mange mulige udførelsesformer for den i  

 patentansøgningen viste og forklarede opfindelse, men en udførelsesform, der  

 med hensyn til udseende ikke afviger væsentligt herfra.
Det fremgår desuden  

 også klart af bl.a. den europæiske patentansøgning, at ansøgningen ikke er  

 begrænset til den på tegningen viste udførelse.« Ansøgeren imødegik indsigelsen i skrivelse af 17. november 1987 og skrev:
 »Indsigelsen er alene begrundet med en påstand om, at mønstrene i  

 »alt væsentligt« er kendt fra, hvad der er vist i fig. 1 og 5-10 i  

 ansøgernes europæiske patentansøgning nr. 0.066.530, og der henvises herved i  

 indsigelsesbegrundelsen til, at det af patentansøgningen fremgår, at denne  

 ikke er begrænset til den på tegningen viste udførelsesform.
Vi skal hertil først bemærke, at af patenttegningens nævnte figurer viser  

 fig. 8 og 9 delsnit af et led ifølge opfindelsen, medens fig. 10 viser en  

 anden udførelsesform for opfindelsen end den, der er vist i fig. 1, hvorfor  

 disse figurer må anses for uegnede som indsigelsesmateriale.
Hvad dernæst  

 patentansøgningens forbehold angående andre udførelsesformer end de viste  

 angår bemærker vi, at et sådant forbehold i en patentansøgning selvsagt har  

 relation til opfindelsens omfang, dvs. til udførelsesformer, der er omfattet  

 af patentkravene, medens deres udformning iøvrigt helt er overladt til  

 fantasien.
Der kan derfor ikke i det nævnte forbehold i relation til de  

 omhandlede mønstres registrerbarhed indfortolkes en udvidelse af, hvad der  

 direkte er vist i patentansøgningens tegning.
 Vi mener således, at indsigelsesmaterialet må være begrænset til, hvad der  

 direkte er vist i fig. 1, 5, 6 og 7 i patentansøgningen, og at dennes indhold  

 iøvrigt er uden nogen betydning for mønsteransøgningen.
 Om patenttetningens nævnte figurer siges det i indsigelsen, at de viser  

 det pågældende led fra forskellige sider, »så det er helt klart for en  

 fagmand på området, at leddet fra alle sider har en slående lighed med  

 mønsteret ifølge den fremlagte ansøgning«.
 Dette er dog ganske urigtigt, idet der uanset fra hvilken side leddene  

 iagttages, er forskelle mellem disse, der ikke mindst for en fagmand, - og vi  

 er enige med indsigeren i, at det ved varer af den omhandlede art er  

 fagmandens vurdering, der bør lægges til grund, - vil blive anset for  

 væsentlige.
Ikke blot har mønsteransøgningens led - som også nævnt af indsigeren - et  

 andet antal rulle-rækker end patentansøgningens led, men også antallet af  

 ruller i rækkerne er forskelligt, hvilket uundgåeligt vil give et andet  

 helhedsindtryk.
Dernæst har endepladerne, hvori rullernes aksler er lejrede,  

 på patentansøgningens led en udpræget bølgeformet overkant, der ikke findes  

 på mønsteransøgningens tilsvarende endeplader.
Endvidere er på  

 mønsteransøgningens led de to yderste bøsninger på leddets bagud vendende  

 side beliggende direkte ved endepladerne, medens de tilsvarende bøsninger på  

 patentansøgningens led er forskudt et væsentligt stykke fra endestykkerne  

 jfr. f.eks. fig. 7. Yderligere vil en sammenligning af patentansøgningens  

 fig. 7 og mønsteransøgningens fig. 6 vise en meget markant forskel i  

 udformningen af leddenes underside, blandt andet ved, at der på  

 patentansøgningens led helt mangler ribber mellem midterbøsningen på leddets  

 forside og de to bøsninger på bagsiden.
Endelig fremgår det af disse figurer,  

 at på patentansøgningens led er rullerne 48 synlige på bunden af leddet,  

 hvilket ikke er tilfældet på mønsteransøgningens led.' Indsiger fastholdt indsigelsen i skrivelse af 4. januar 1988, og klageren  

 meddelte i skrivelse af 16. maj 1988, at man ønskede ansøgningen opretholdt.
 Den 26. juli 1989 traf Patentdirektoratet afgørelse i sagen og afslog  

 ansøgningen.
 Direktoratet skrev således til ansøger:
»Vi er enig med Dem i, at det ansøgte mønster er forskelligt fra de  

 viste figurer i patentansøgningen på flere punkter.
Der er imidlertid tale om  

 en række detaljer, som ikke ændrer væsentligt på helhedsindtrykket af  

 mønstrene.
Det ansøgte mønster og det i patentansøgningen viste er bygget op  

 efter samme grundide og har mange fællestræk i formgivningen.
Det  

 karakteristiske ved kædeleddene er især rulle-rækkerne, der er forsynet med  

 et antal ruller, alle i samme størrelse, og desuden kædeleddenes underside,  

 der er forsynet med bøsninger af nogenlunde samme størrelse og udseende.
Det  

 er derfor Direktoratets opfattelse, at det ansøgte mønster ikke adskiller sig  

 væsentligt fra, hvad der fremgår af patentansøgningens figur 1, 5, 6 og  

 7.« Denne afgørelse har klageren ved skrivelse af 26. september 1989 indbragt  

 for Patentankenævnet.
 Klageren har ved skrivelse af 12. december 1989 udtalt:
 »Ved konstruktion af en lang række produkter med en specifik teknisk  

 anvendelse skal visse tekniske betingelser være opfyldt for at produktet  

 overhovedet skal kunne anvendes, mens der ved udformningen af andre detajler  

 er vide rammer spændende fra det rent funktionelle til det rent æstetiske.
Sådanne produkter af samme art og med en specifik teknisk anvendelse opnår  

 ofte mønsterregistrering, til trods for, at helhedsindtrykket domineres af  

 kendte, ufravigelige træk, som altså er typiske for den pågældende art af  

 produkter.
Dette skyldes, at man ved vurdering af registrerbarheden  

 naturligvis anlægger en fagmands syn på produktet.
 Ved sin vurdering af, om helhedsindtrykket afviger væsentligt fra det  

 kendte, tillægger fagmanden de kendte træk, som er typiske for den pågældende  

 produktkategori - uanset deres eventuelle dominans - langt mindre vægt end de  

 detaljer, hvor produkterne faktisk afviger fra hinanden.
Et eksempel herpå er bildæk, som for at opfylde deres funktion har en  

 ufravigelig og stærkt dominerende grundform.
Alligevel registreres bildæk i  

 stort tal, idet de kun adskiller sig fra hinanden på slidbanemønsteret, som  

 for den ikke fagkyndige endog kan synes identiske.
For fagmanden er dette dog  

 helt naturligt, idet han ved sin bedømmelse af, om et bildæks helhedsindtryk  

 afviger væsentligt fra det kendte, vil se helt bort fra dækkets dominerende  

 grundform og udelukkende vil vurdere slidbanemønstret.
I det foreliggende tilfælde er problemstillingen den samme.
Ved  

 vurderingen af mønstret ifølge ansøgningen er hovedvægten efter vor mening  

 således fejlagtigt lagt på mønstrets ubestridte lighed med hvad, der er  

 kendt.
Som ved bildæk repræsenterer de kendte hovedtræk ved mønstret ifølge  

 ansøgningen nemlig en relativt invariabel grundstamme, som dog ikke genfindes  

 identiske hos mønstret ifølge ansøgningen.
Hvad der derimod repræsenterer  

 noget nyt, og som ved bedømmelse at registrerbarheden bør tillægges  

 hovedvægten, er netop de forskelle, som vi navnlig i vor skrivelse af 17.  

 november 1987 har fremhævet, idet en fagmand netop ved den her omhandlede  

 produkttype vil tillægge disse forskelle afgørende vægt ved sin vurdering af  

 helhedsindtrykket.« Indsigeren har i skrivelse af 12. februar 1990 nedlagt påstand om, at  

 Patentdirektoratets afgørelse stadfæstes, og har til støtte herfor anført:
»Rexnord anerkender i sit indlæg af den 12. december 1989 på side 2,  

 3. afsnit, at hovedvægten ved den af Patentdirektoratets mønsterafdeling  

 foretagne vurdering er »lagt på mønstrets ubestridte lighed med hvad,  

 der er kendt«.
Vi mener fortsat ikke, at den af Patentdirektoratet  

 foretagne vurdering er fejlagtig, men at den helt er i overensstemmelse med  

 Mønsterlovens krav om nyhed.
Vi er derfor fuldstændig enige med  

 Patentdirektoratet i Deres vurdering af 26. juli 1989 af sagen.
Den af ansøgeren foretagne sammenligning mellem kædeled og bildæk, mener  

 vi ikke er relevant, idet vi ikke kan se nogen som helst sammenhæng mellem  

 grundlaget for vurdering af mønsterregistrering af slidbanemønstre og kædeled  

 til transportører.
Desuden skal vi da fremhæve, at behandlingen af en  

 mønstersag både i Patentdirektoratet og hos Patentankenævnet er en  

 selvstændig forvaltningsakt, der afgøres på det foreliggende grundlag, og  

 hvor der ikke bør drages paralleller til tidligere afgørelser, og især da  

 ikke til afgørelser truffet af en anden myndighed end Patentankenævnet.' Direktoratet har afgivet følgende udtalelse i anledning af ankesagen:
 Direktoratet må give ansøger medhold i, at der ved en bedømmelse af  

 ligheden mellem 2 mønstre for varer med en bestemt teknisk funktion ikke kan  

 tillægges sådanne træk, som er typiske for den pågældende vareart, særlig  

 vægt.
Afgørende for, om sådanne mønstre kan anses for at adskille sig væsentligt  

 fra hinanden, må derfor være, om de træk, som ikke ifølge varernes natur  

 nødvendigvis er ensartede, er tilstrækkeligt forskellige fra hinanden.
Hvor  

 der er tale om varekategorier, der, som i den foreliggende sag, ikke er kendt  

 for et bredere publikum, vil en fagmands bedømmelse være af væsentlig  

 betydning.
I den konkrete sag er det Direktoratets opfattelse, at de af ansøger  

 påpegede forskelle mellem det ansøgte mønster og det i den europæiske  

 patentansøgning viste kædeled ikke er særlig iøjnefaldende udover den  

 forskel, at patentansøgningens kædeled har 3 rækker ruller.
Direktoratet har  

 herefter fundet, at der udover de fælles træk, som er uundgåelige som følge  

 af varens art, er en så stor lighed mellem det ansøgte mønster og det i  

 patentansøgningen viste kædeled, at mønstret trods de påpegede forskelle må  

 anses for ikke at adskille sig væsentligt fra patentansøgningens kædeled.' Ankenævnet har behandlet sagen i sit møde den 30. maj 1991.
For klageren mødte civ.ing.
Erik Sigh.
 Indsiger havde ikke ønsket at give møde.
 Klageren henviste til sagens skriftlige materiale, som han nærmere  

 uddybede, idet han navnlig gjorde gældende, at mønstret er meget funktionelt  

 bestemt, da der foreligger nødvendige grundtræk, der begrænser konstruktørens  

 valgfrihed.
 Ankenævnet skal udtale:
De kvalitative, basale elementer, der er karakteristiske for mønstrene,  

 forekommer meget ens i begge sæt afbildninger, som i det væsentlige kun  

 afspejler kvantitative forskelle, idet afbildningerne i patentansøgningen  

 viser en større ophobning af disse karakteristiske elementer, end  

 mønsteransøgningens afbildninger gør.
Herefter, og i henhold til de af  

 Direktoratet anførte grunde bestemmes:
 Den påklagede afgørelse stadfæstes.
Grønning-Nielsen.
Hans Chr.
Thomsen.
J.C.
Warnich-Hansen.
