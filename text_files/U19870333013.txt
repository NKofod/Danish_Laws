Ved et cirkulære fastsatte Finansministeriet, efter drøftelser med de  

 berørte organisationer, regler for vederlæggelse af timelønnet undervisning  

 for ikke tjenestemandsansatte.
Der var enighed om, at cirkulæret havde  

 karakter af en kollektiv overenskomst.
I følge cirkulæret skete fastsættelsen af timelønnen på forskellige  

 undervisningsområder efter en vurdering af undervisningens niveau og  

 henførtes til en af 7 forskellige timelønssatser, herunder sats I for  

 undervisning på universitetsniveau m.v. og sats II for undervisning på  

 seminarieniveau.
En undervisningsinstitution SEL havde siden 1976 søgt at få  

 afklaret efter hvilken sats dens lærere skulle aflønnes ved henvendelse til  

 Undervisningsministeriet.
Ved skrivelse af 22.
januar 1982 meddelte SEL Undervisningsministeriet, at undervisningen  

 på alle kurser blev aflønnet efter sats I.
Undervisningsministeriet  

 udfærdigede den 6. december 1982 et notat, hvorefter den omhandlede  

 undervisning som hovedregel var på seminarieniveau.
I skrivelse af 10.  

 december 1984 indstillede Undervisningsministeriet til Finansministeriet, at  

 undervisningen skulle vederlægges efter sats II, hvilket Finansministeriet  

 godkendte ved skrivelsen af 28. februar 1985 med virkning fra 1. august 1985.
Udtalt, at Undervisningsministeriet fra 6. december 1982 havde været  

 af den opfattelse at undervisningen burde aflønnes efter sats II, men først  

 den 10. december 1984 tog skridt til at bringe aflønningen i overensstemmelse  

 hermed.
Finansministeriet måtte under disse omstændigheder være afskåret fra,  

 uden forudgående forhandling med vedkommende lønmodtagerorganisation at ændre  

 den indplacering under sats I, som faktisk havde fundet sted siden 1982,  

 uanset at henførelsen af undervisningen til en lønsats skulle ske med  

 Finansministeriets godkendelse.
 Der fandtes ikke tilstrækkelig anledning til at idømme  

 Finansministeriet bod, idet spørgsmålet om anvendelsen af det pågældende  

 cirkulære i en situation som den foreliggende kunne give anledning til tvivl.
 Under denne sag har Statstjenestemændenes Centralorganisation II ved  

 klageskrift af 2. december 1985 indklaget Finansministeriet, Lønnings- og  

 Pensionsdepartementet, for Arbejdsretten for overenskomstbrud.
 Klagerne har nedlagt følgende påstande:
 1. Indklagede, Finansministeriet, tilpligtes at anerkende, at ministeriets  

 godkendelse ved skrivelse af 28. februar 1985 til Undervisningsministeriet  

 af, at timelærere ved Statens Erhvervspædagogiske Læreruddannelse, i det  

 omfang, der er tale om undervisning på seminarieniveau, med virkning fra 1.  

 august 1985, aflønnes efter sats II i Finansministeriets cirkulære af 12.  

 oktober 1983 om vederlæggelse m.v. af timelønnet undervisning, er en  

 overtrædelse af den mellem parterne gældende kollektive overenskomst, og som  

 følge deraf er uforbindende for klageren, Statstjenestemændenes  

 Centralorganisation II.
 2. Indklagede tilpligtes at anerkende, at timelærere ved Statens  

 Erhvervspædagogiske Læreruddannelse, der fra 1. august 1985 eller senere har  

 undervist på seminarieniveau, og som følge af indklagedes godkendelse heraf  

 er blevet vederlagt efter sats II i Finansministeriets cirkulære af 12.  

 oktober 1983, har krav på vederlæggelse efter sats I, og som følge deraf har  

 krav på lønregulering, forrentet med den til enhver tid gældende procesrente  

 fra de enkelte lønudbetalingstidspunkter til betaling sker.
 3. Indklagede idømmes en bod for den begåede overtrædelse af den  

 kollektive overenskomst.
 Indklagede har påstået frifindelse.
Det i klagernes påstand 1 og 2 nævnte cirkulære afløser tidligere  

 cirkulære om samme spørgsmål.
I cirkulærets pkt. 1 anføres:
»Efter stedfundne drøftelser med Akademikernes Centralorganisation,  

 Statstjenestemændenes Centralorganisation I og II og Lærernes  

 Centralorganisation fastsættes nedenstående regler for vederlæggelse m.v. af  

 timelønnet undervisning inden for områder, hvor undervisning varetages af  

 lærere, der ikke er aflønnet med tjenestemandsløn, honorar el.lign., men som  

 vederlægges med en timelønssats pr. arbejdstime.« Der er enighed mellem parterne om, at cirkulæret har karakter af en  

 kollektiv overenskomst.
Cirkulærets pkt. 3 indeholder bestemmelser om timelønssatser.
Det hedder i  

 pkt. 3 bl.a.:
»Timelønnen pr. arbejdstime for de forskellige undervisningsområder,  

 der efter en forudgående vurdering af undervisningens niveau med  

 finansministeriets godkendelse er blevet henført til en af nedenstående  

 timelønssatser I-VII fastsættes som følger.....« I pkt. 12 anføres:
»De anførte satser vil som hidtil kun kunne anvendes inden for  

 undervisningsområder, der forud med finansministeriets godkendelse er  

 indplaceret på de tilsvarende hidtil gældende satser.« Det er oplyst under sagen, at sats I anvendes ved undervisning på  

 universiteter og højere læreranstalter, herunder Danmarks Lærerhøjskole, sats  

 II ved undervisning på seminarie-niveau og sats III ved undervisning på  

 gymnasie-niveau.
 Statens Erhvervspædagogiske Læreruddannelse (i det følgende benævnt SEL)  

 er en institution under Undervisningsministeriet.
Ved skrivelse af 8. december 1980 rettede SEL henvendelse til Dansk  

 Teknisk Lærerforening (DTL) vedrørende DTL-medlemmers medvirken som  

 undervisere ved SEL.
Det hedder i denne skrivelse bl.a.:
 »Under henvisning til finansministeriets cirkulære af 10. januar 1980  

 om vederlæggelse af timelønnet undervisning pkt. 2 og  

 fremsendelsesskrivelsens pkt. 1, ansøges om dispensation fra forbudet om at  

 ansætte personer, der er fuldtidsbeskæftiget andetsteds, i over 50  

 arbejdstimer pr. semester.
Undervisningen vederlægges med forbehold af ministeriets godkendelse med  

 den i cirkulærets pkt.
I, II og III anførte timesats.
SEL har ved skrivelse  

 af 21. december 1976 anmodet undervisningsministeriet om at søge  

 finansministeriets godkendelse af, at de i cirkulæret anførte bestemmelser  

 kan finde anvendelse for undervisning m.m. ved SEL.
Svar på denne skrivelse  

 er ikke modtaget.« Som anført i skrivelsen havde SEL siden 1976 søgt at opnå en afklaring af  

 spørgsmålet om den lønmæssige placering af institutionens timelærere.
SEL  

 havde i den anledning gentagne gange brevvekslet med  

 Undervisningsministeriet.
 I anledning af en forespørgsel fra Undervisningsministeriet, gav SEL ved  

 skrivelse af 27. oktober 1981 oplysninger om kurser og aflønningsformer i  

 undervisningsåret 1981.
Det fremgår af skrivelsen, at kurserne ved SEL fordeler sig på fire  

 hovedkategorier: Faglige kurser til handelsfaglærereksamen,  

 pædagogikumkurser, pædagogisk-psykologisk videreuddannelse og faglige- og  

 faglig-pædagogiske videreuddannelser.
Særligt om den sidste kategori, som  

 medlemmer af DTL varetager den timelønnede undervisning af, hedder det i  

 skrivelsen side 2-3:
»Ad.
IV.
Faglige og faglig-pædagogiske videreuddannelseskurser har i  

 1981 været aflønnet efter sats 1 eller 2. Nyere kurser og kurser med  

 kompetenceudvidende sigte er aflønnet med sats 1, mens øvrige kurser er  

 honoreret med sats 2.
 Efter forudgående vurdering af de for 1982 planlagte faglige og  

 faglig-pædagogiske videreuddannelser findes det korrekt at aflønne disse  

 kurser med sats 1.
Ved udarbejdelsen af forslag til finanslov for 1982 er der ved  

 budgetteringen taget hensyn til denne ændring.« Ved skrivelse af 22. januar 1982 til Undervisningsministeriet meddelte  

 SEL, at undervisningen på alle kurser fra og med kursusplanen for 1982 blev  

 aflønnet efter cirkulærets sats I og de af DTL organiserede lærere ved SEL,  

 der har undervist på faglige og faglig-pædagogiske videreuddannelser, blev  

 herefter aflønnet efter sats I.
Som led i Undervisningsministeriets fortsatte overvejelser udarbejdede  

 direktoratet for erhversuddannelserne et den 6. december 1982 dateret notat  

 om niveauet for undervisning m.v. ved SEL.
I notatet anføres, at  

 undervisningen på de faglig-pædagogiske kurser som hovedregel er på  

 seminarie-niveau.
 Med henblik på forelæggelse af sagen for indklagede spurgte direktoratet  

 26. november 1984 telefonisk SEL, om der siden december 1982 var sket  

 ændringer i kursusvirksomheder, som kunne begrunde ændringer i notatet af 6.  

 december 1982. I skrivelse af 27. november 1984 besvarede SEL dette  

 benægtende.
Undervisningsministeriet, departementet, forelagde herefter ved skrivelse  

 af 10. december 1984 sagen for indklagede.
I skrivelsen anføres bl.a.  

 følgende:
 »Ifølge finansministeriets cirkulære af 12. oktober 1983 om  

 vederlæggelse m.v. af timelønnet undervisning skal finansministeriet godkende  

 satser for timelønnen efter en forudgående vurdering af undervisningens  

 niveau på et undervisningsområde.
Under henvisning hertil skal undervisningsministeriet anmode om  

 godkendelse af, at de timelønnede lærere ved Statens Erhvervspædagogiske  

 Læreruddannelse som hovedregel vederlægges efter sats II, idet man generelt  

 må bedømme undervisningen på institutionen som værende på samme niveau som  

 undervisningen på lærerseminarierne.« Ved skrivelse af 28. februar 1985 godkendte indklagede, at aflønning fra  

 1. august 1985 skete efter sats II.
 SEL blev underrettet om indklagedes afgørelse ved  

 Undervisningsministeriets skrivelse af 15. marts 1985. Ved skrivelse af 24.  

 juni 1985 tog ministeriet til efterretning, at SEL i 11 ansættelseskontrakter  

 indgået inden 18. marts 1985 havde bundet sig til betaling efter sats I i et  

 tidsrum, der ligger efter 1. august 1985.
Til støtte for påstandene har klagerne anført, at de medlemmer af DTL, som  

 har undervist på de fagligt pædagogiske kurser siden 1982 har været aflønnet  

 efter sats I, hvilket også har været angivet i de pågældendes  

 ansættelsesbreve.
DTL har haft føje til at gå ud fra, at aflønning efter sats  

 I var behørigt godkendt.
 Undervisningsministeriet har siden SEL's skrivelse af 27. oktober 1981  

 været bekendt med, at aflønningen fra og med 1982 ville ske efter sats I, og  

 ministeriet har på intet tidspunkt grebet ind, uanset at man - som det  

 fremgår af notatet af 8. december 1982 - var af den opfattelse, at der var  

 tale om undervisning på seminarie-niveau, hvilket kun kunne begrunde  

 aflønning efter sats II.
 Også indklagede var eller burde have været klar over, at aflønningen  

 gennem flere år forud for sagens forelæggelse for indklagede var sket efter  

 sats I.
Under disse omstændigheder må aflønning efter denne sats ud fra  

 almindelige passivitetsbetragtninger anses for at være blevet en del af den  

 kollektive overenskomst.
Fuldmagtssynspunkter fører til samme resultat, idet  

 såvel Undervisningsministeriet som SEL må anses for at have været legitimeret  

 til at indgå aftale om aflønning efter sats I.
Indklagede har derfor været uberettiget til uden forhandling med klagerne  

 at ændre aflønningen fra sats I til sats II.
Da cirkulæret er omfattet af lov  

 nr. 123 af 31. marts 1985 om forlængelse og fornyelse af kollektive  

 overenskomster og aftaler m.v., kunne en ændring af aflønningen i  

 overensstemmelse med indklagedes standpunkt tidligst få virkning fra 1. april  

 1987.
Indklagede har anført, at det fremgår af cirkulæret, at indplaceringen af  

 timelønnede undervisere efter de i cirkulærets pkt. 3 nævnte satser skal ske  

 med Finansministeriets godkendelse.
Det samme fremgår af cirkulærets pkt. 12.  

 Indtil Finansministeriets godkendelse foreligger, kan indplaceringen kun  

 betragtes som foreløbig.
Hverken SEL eller Undervisningsministeriet har haft  

 nogen beføjelse til med bindende virkning at godkende aflønning efter en  

 bestemt sats, og dette må klagerne have været klar over.
Indklagede har ingen pligt til selv at holde sig orienteret, men må  

 afvente forelæggelse fra vedkommende ressortministerium.
Der er tale om  

 indplacering af et meget stort antal stillinger på vidt forskellige områder,  

 og det er derfor ikke usædvanligt, at der går en længere periode, før  

 afgørelse kan træffes.
Der er ikke udvist nogen passivitet fra indklagedes  

 side, og den omstændighed, at Undervisningsministeriet har været bekendt med,  

 at der siden 1982 er sket aflønning efter sats I, kan ikke bevirke, at  

 indklagede skulle være afskåret fra at udøve sine beføjelser efter  

 cirkulæret.
Klagerne har reelt ikke anfægtet, at den omhandlede undervisning svarer  

 til undervisning på seminarie-niveau, og at aflønning efter sats II derfor er  

 korrekt.
Der er således alene tale om, at medlemmerne i DTL i 3 år har  

 oppebåret højere løn, end de i virkeligheden var berettiget til, og det ville  

 være urimeligt, om indklagede skulle være udelukket fra at ændre den urigtige  

 indplacering. Ændringen blev gennemført med fornøden hensyntagen til de  

 pågældende lærere, idet den først fik virkning fra 1. august 1985. Der blev  

 desuden gjort undtagelse for de lærere, med hvem der allerede forud for  

 Undervisningsministeriets skrivelse af 15. marts 1985 var indgået aftale om  

 undervisning efter 1. august 1985.
 For det tilfælde, at klagerne får medhold i deres påstand 1, har  

 indklagede ikke indvendinger mod klagernes påstand 2.
 Derimod er der efter indklagedes opfattelse intet grundlag for bodsansvar.  

 Selv om det antages, at indklagede har været uberettiget til på egen hånd at  

 foretage indplacering under sats II, er der i hvert fald tale om et så  

 tvivlsomt spørgsmål, at bod ikke kan komme på tale.
 Arbejdsretten skal udtale:
De af Dansk Teknisk Landsforening organiserede timelærere ved Statens  

 Erhvervspædagogiske Læreruddannelse, der har undervist på faglige og  

 faglig-pædagogiske videreuddannelser har siden 1982 været aflønnet efter sats  

 I, svarende til undervisning på universitets-niveau.
Dette har  

 Undervisningsministeriet været bekendt med.
Uanset at ministeriet allerede i  

 1982 - som det fremgår af ministeriets notat af 6. december 1982 - var af den  

 opfattelse, at undervisningen rettelig burde henføres til seminarie-niveau og  

 dermed aflønnes efter sats II, tog ministeriet først ved skrivelse af 10.  

 december 1984 til indklagede skridt til at bringe aflønningen i  

 overensstemmelse hermed.
Selv om henførelse af undervisningen til en af de i  

 pkt. 3 i cirkulæret af 12. oktober 1983 anførte satser skal ske med  

 indklagedes godkendelse, findes indklagede under de anførte omstændigheder at  

 have været afskåret fra uden forudgående forhandling med klagerne at ændre  

 den indplacering under sats I, som faktisk havde fundet sted siden 1982.
 Klagernes påstand 1 og 2 tages herefter til følge.
Derimod findes der ikke at være tilstrækkelig anledning til at idømme  

 indklagede bod.
Retten lægger herved vægt på, at spørgsmålet om anvendelse af  

 cirkulæret i en situation som den foreliggende kunne give anledning til  

 rimelig tvivl.
 T h i k e n d e s f o r r e t :
 Indklagede, Finansministeriet, tilpligtes at anerkende, at ministeriets  

 godkendelse ved skrivelse af 28. februar 1985 til Undervisningsministeriet  

 af, at timelærere ved Statens Erhvervspædagogiske Læreruddannelse, i det  

 omfang, der er tale om undervisning på seminarieniveau, med virkning fra 1.  

 august 1985, aflønnes efter sats II i Finansministeriets cirkulære af 12.  

 oktober 1983 om vederlæggelse m.v. af timelønnet undervisning, er en  

 overtrædelse af den mellem parterne gældende kollektive overenskomst, og som  

 følge deraf er uforbindende for klageren, Statstjenestemændenes  

 Centralorganisation II.
 Indklagede tilpligtes at anerkende, at timelærere ved Statens  

 Erhvervspædagogiske Læreruddannelse, der fra 1. august 1985 eller senere har  

 undervist på seminarieniveau, og som følge af indklagedes godkendelse heraf  

 er blevet vederlagt efter sats II i Finansministeriets cirkulære af 12.  

 oktober 1983, har krav på vederlæggelse efter sats I, og som følge deraf har  

 krav på lønregulering, forrentet med den til enhver tid gældende procesrente  

 fra de enkelte lønudbetalingstidspunkter til betaling sker.
 Indklagede frifindes for påstanden om bod.
 I sagsomkostninger betaler Finansministeriet 2.000 kr. til Arbejdsretten.
 (* 1) Henvisninger: Per Jacobsen, s.91 (note 41), s.104 (note 35).
