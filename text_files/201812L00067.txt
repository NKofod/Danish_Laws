Fremsat den 9. oktober 2018 af erhvervsministeren (Rasmus Jarlov) Forslag til Lov om ændring af lov om dansk turisme og lov om Visitdenmark (Ændringer af sammensætningen af Det Nationale Turismeforum, overflytning af turismeudviklingsselskaber til staten samt styrket koordination af international markedsføring) § 1 I lov om dansk turisme, jf. lov nr. 1359 af 16. december 2014, foretages følgende ændringer:
 1. I § 3, stk. 1, indsættes efter nr. 1 som nyt nummer:
»2) Bidrage til strategien for den decentrale erhvervsfremmeindsats.« Nr. 2-4 bliver herefter nr. 3-5.
 2. I § 3 indsættes efter stk. 2 som nyt stykke:
»Stk. 3. Det Nationale Turismeforum skal aktivt arbejde for, at der er sammenhæng i den offentlige turismefremmeindsats og at der ikke etableres overlappende turismefremmeindsatser.« Stk. 3-4 bliver herefter til stk. 4-5.
 3. I § 4, stk. 1, 1. pkt., ændres »7« til: »9«.
 4. I § 4, stk. 1, 2. pkt., ændres »på 4 år« til: »op til 4 år«.
 5. § 4, stk. 2, nr. 2, affattes således:
»2) Bestyrelsesformanden i Wonderful Copenhagen.« 6. I § 4, stk. 2, indsættes efter nr. 2 som nyt nummer:
»3) Bestyrelsesformanden i Dansk Kyst- og Naturturisme.« Nr. 3-5 bliver herefter nr. 4-6.
 7. § 4, stk. 2, nr. 3, der bliver nr. 4, affattes således:
»4) 2 medlemmer, som udpeges efter indstilling fra KL.« 8. I § 4, stk. 2, nr. 4, der bliver nr. 5, ændres »2« til: »3«.
 9. I § 6, stk. 1, 1 pkt., ændres »2 observatører« til: »1 observatør«, og i § 6, stk. 1, 2. pkt., ændres »observatørerne« til: »observatøren«.
 10. § 6, stk. 2, nr. 13, ophæves.
 Nr. 14-17 bliver herefter nr. 13-16.
 11. § 6, stk. 2, nr. 16, der bliver nr. 15, affattes således:
»16) 1 medlem, som udpeges efter indstilling af Danske Regioner.« 12. I § 6, stk. 3, 1. pkt., ændres »på 4 år« til: »op til 4 år« 13. Overskriften til kapitel 3 affattes således:
»Kapitel 3 Turismeudviklingsselskaber« 14. § 7 ophæves.
 15. § 8, stk. 1, affattes således:
»Turismeudviklingsselskaberne, Dansk Kyst- og Naturturisme, Dansk Erhvervs- og Mødeturisme og Dansk Storbyturisme, har til opgave at udvikle dansk turisme inden for henholdsvis kyst- og naturturismen, erhvervs- og mødeturismen samt storbyturismen med udgangspunkt i den nationale strategi for dansk turisme, jf. § 3, stk. 1, nr. 1.« 16. § 8, stk. 3, affattes således:
»Turismeudviklingsselskaberne skal årligt aflægge rapport om selskabernes status for udmøntningen af deres udviklingsstrategier til Det Nationale Turismeforum.« 17. § 9 affattes således:
 »§ 9. Kommuner og kommunale selskaber, der iværksætter erhvervsudviklingsaktiviteter i henhold til lov om erhvervsfremme, destinationsselskaber og turismeudviklingsselskaber skal, hvor der er offentlig medfinansiering, forudgående koordinere alle væsentlige aktiviteter vedrørende international markedsføring af danske turismeprodukter og -oplevelser samt branding af Danmark som turistmål med Visitdenmark, jf. dog stk. 2.
Stk. 2. Erhvervsministeren kan fastsætte nærmere regler for samarbejde, koordinering og adgang til oplysninger, herunder fastsætte regler om undtagelser fra stk. 1.« 18. § 10 affattes således:
»§ 10. Turismeudviklingsselskaberne skal indgå aftaler med Visitdenmark om samarbejdet mellem udvikling af forretningsområdet og den internationale markedsføring af Danmark.« 19. I § 11 ændres »de regionale udviklingsselskaber for turisme« til: »turismeudviklingsselskaberne«.
§ 2 I lov om Visitdenmark, jf. lov nr. 648 af 15. juni 2010, foretages følgende ændringer:
 1. I § 2, stk. 2, nr. 3, udgår »og regionale«.
2. I § 2, stk. 8, ændres »kommunale og regionale turismeudviklingsselskaber« til: »destinationsselskaber og turismeudviklingsselskaber m.v.« § 3 Loven træder i kraft den 1. januar 2019.
Bemærkninger til lovforslaget 1. Indledning og baggrund Den 24. maj 2018 indgik regeringen (Venstre, Liberal Alliance og Det Konservative Folkeparti) samt Dansk Folkeparti en politisk aftale om forenkling af erhvervsfremmesystemet i Danmark.
Erhvervsfremmeindsatsen havde forud for den politiske aftale været genstand for et grundigt eftersyn, som resulterede i afgivelse af en rapport i november 2016. På den baggrund nedsatte regeringen i juni 2017 Forenklingsudvalget for Erhvervsfremme.
Udvalgets opgave var at udvikle en model for et nyt og bedre erhvervsfremmesystem til gavn for virksomhederne, vækst og beskæftigelse.
Forenklingsudvalgets rapport blev offentliggjort i april 2018.
Ligeledes havde Det Nationale Turismeforum i april 2018 forud for den politiske aftale af 24. maj 2018 afleveret seks anbefalinger til en fokusering af den offentlige turismefremmeindsats.
Det Nationale Turismeforum peger i deres anbefalinger bl.a. på, at indfrielse af ambitionen om at udvikle stærke og attraktive destinationer med et bredt udbud af overnatnings- og servicefaciliteter samt gode oplevelses- og aktivitetsmuligheder, kræver, at den decentrale turismefremmeindsats, der i dag er spredt på ca. 80 forskellige aktører, konsolideres i færre destinationsselskaber, og at der skabes en bedre sammenhæng i indsatserne.
Med den politiske aftale er det aftalt at gennemføre en grundlæggende forenkling af erhvervsfremmesystemet med udgangspunkt i anbefalingerne fra Forenklingsudvalget for Erhvervsfremme.
Antallet af politisk ansvarlige niveauer reduceres til to: ét decentralt niveau med en stærk kommunal forankring og staten.
Derved skabes en struktur, der medvirker til at minimere overlappende indsatser.
Regionernes opgaver på turismeområdet bortfalder som følge af forenklingen, der således tillige nødvendiggør en forenkling af den offentlige turismefremmeindsats.
 Med den politiske aftale gennemføres en forenkling af den offentlige turismefremmeindsats med henblik på at opnå stærke destinationer og bedre sammenhæng i turismefremmeindsatsen samt en mere effektiv anvendelse af de offentlige turismefremmemidler.
Da regionerne ikke længere selvstændigt i medfør af den foreslåede lov om erhvervsfremme kan iværksætte turismefremmeaktiviteter, skal der gennemføres ændringer i lov om dansk turisme, herunder i forhold til sammensætningen af Det Nationale Turismeforum og organiseringen af turismeudviklingsselskaberne.
Derudover skabes hjemmel til fastsættelse af nærmere regler for koordination af international markedsføring med henblik på at kunne følge op på det arbejde om styrkelse af koordinationen af den internationale markedsføring, der sættes i gang i den politiske aftale om forenkling af erhvervsfremmesystemet.
2. Lovforslagets hovedpunkter 2.1 Styrket repræsentation i Det Nationale Turismeforum 2.1.1 Gældende ret Det Nationale Turismeforum har til formål at styre og koordinere den offentlige turismefremmeindsats i Danmark.
Det følger af § 4 i lov om dansk turisme, at Det Nationale Turismeforum består af 1 formand og 7 andre medlemmer.
Det Nationale Turismeforum består ud over formanden af bestyrelsesformanden i Visitdenmark, 2 medlemmer, hvoraf et er næstformand, som udpeges efter indstilling fra Danske Regioner, 1 medlem, som udpeges efter indstilling fra KL, 2 medlemmer fra erhvervslivet og 1 medlem, som er turismeforsker.
 Dansk Turismes Advisoryboard består af 1 formand, 17 andre medlemmer og 2 observatører, hvor den ene observatør udpeges efter indstilling fra Danske Regioner.
2.1.2 Erhvervsministeriets overvejelser I forlængelse af forenklingen af erhvervsfremmesystemet og på baggrund af anbefalingerne fra Det Nationale Turismeforum om en fokusering af den offentlige turismefremmeindsats skal Det Nationale Turismeforums opgaver og ansvar tydeliggøres således, at det står klart i loven, at Det Nationale Turismeforum aktivt skal arbejde for, at der er sammenhæng i den offentlige turismefremmeindsats, og at der ikke etableres overlappende turismefremmeindsatser.
Samtidig skal der også skabes en sammenhæng til den decentrale erhvervsfremmeindsats for så vidt angår turisme.
Dette følger af, at Danmarks Erhvervsfremmebestyrelse, der nedsættes i henhold til lov om erhvervsfremme, får til opgave at igangsætte og finansiere decentrale erhvervsfremmeindsatser, herunder også midler øremærket lokale og tværgående turismeprojekter inden for rammerne af den nationale strategi for dansk turisme, som Det Nationale Turismeforum har til opgave at udarbejde.
Denne sammenhæng bør ligeledes indgå i den foreslåede lov om erhvervsfremme, som forventes fremsat samtidig med indeværende lovforslag.
Med forenklingen af erhvervsfremmesystemet bortfalder regionernes opgave med fremadrettet at skulle lave egen erhvervsfremmeindsats, herunder også inden for turisme.
Derfor finder Erhvervsministeriet, at sammensætningen af Det Nationale Turismeforum skal ændres således, at Danske Regioner ikke længere kan indstille et medlem til Det Nationale Turismeforum.
Da regionerne stadig har opgaver og indsatser, der er relevante for turismeområdet, bør Danske Regioner i stedet kunne indstille et medlem til Dansk Turismes Advisoryboard, hvor Danske Regioner i dag kun har en observatør.
 Efter Erhvervsministeriets opfattelse bør koordinationen mellem de tre største offentlige turismeaktører, Visitdenmark, Wonderful Copenhagen og Dansk Kyst- og Naturturisme, samtidig styrkes, hvorfor formændene for Wonderful Copenhagen og Dansk Kyst og Naturturisme gives plads i Det Nationale Turismeforum, hvor Visitdenmarks formand allerede har plads.
2.1.3 Den foreslåede ordning På baggrund af ovenstående overvejelser foreslås, at der i loven tilføjes, at Det Nationale Turismeforum aktivt skal arbejde for, at der er sammenhæng i den offentlige turismefremmeindsats, og at der ikke etableres overlappende turismefremmeindsatser.
Ligeledes foreslås det, at det tilføjes, at Det Nationale Turismeforum skal bidrage til strategien for den decentrale erhvervsfremmeindsats.
Derudover foreslås, at sammensætningen af Det Nationale Turismeforum ændres, så Danske Regioner ikke længere skal indstille to medlemmer.
For at styrke den strategiske kobling mellem det nationale og kommunale niveau samt erhvervslivet øges repræsentationen fra erhvervslivet og det kommunale niveau i stedet.
Endvidere foreslås det, at Det Nationale Turismeforum udvides med bestyrelsesformanden i Dansk Kyst- og Naturturisme og bestyrelsesformanden i Wonderful Copenhagen.
Det Nationale Turismeforum udvides i den forbindelse fra 7 til 9 medlemmer (foruden formanden).
 Der lægges med lovændringen ikke op til, at der fremadrettet stilles lovkrav om, at der udpeges en næstformand i Det Nationale Turismeforum.
Det foreslås ligeledes, at sammensætningen af Dansk Turismes Advisoryboard, der har til formål at rådgive Det Nationale Turismeforum, ændres, så Danske Regioner kan indstille et medlem i stedet for alene at kunne indstille en observatør, som det er tilfældet i dag.
Samtidig foreslås det, at medlem fra Ministeriet for By, Bolig og Landdistrikters bortfalder som følge af, at ministeriet er nedlagt.
2.2. Videreførelse af turismeudviklingsselskaberne 2.2.1 Gældende ret Regionerne har oprettet udviklingsselskaberne Dansk Kyst- og Naturturisme og Dansk Erhvervs- og Mødeturisme.
Udviklingsselskabet Dansk Storbyturisme er forankret i Wonderful Copenhagen.
De regionale udviklingsselskaber for turisme har til opgave at udvikle dansk turisme inden for kyst- og naturturismen, erhvervs- og mødeturisme samt storbyturismen med udgangspunkt i den nationale strategi for dansk turisme, jf. §§ 7 og 8 i lov om dansk turisme.
2.2.2 Erhvervsministeriets overvejelser Med forslaget til lov om erhvervsfremme, som forventes fremsat samtidig med indeværende lovforslag, bortfalder regionernes opgave med fremadrettet at skulle lave egen erhvervsfremmeindsats, herunder også inden for turisme.
Dermed kan regionerne ikke fremover medfinansiere de regionale udviklingsselskaber for turisme.
Med den politiske aftale om forenkling af erhvervsfremmesystemet i Danmark er det aftalt, at regionernes hidtidige finansiering af Wonderful Copenhagen og turismeudviklingsselskaberne Dansk Kyst- og Naturturisme og Dansk Erhvervs- og Mødeturisme overføres til Erhvervsministeriet med henblik på at videreføre indsatserne.
Turismeudviklingsselskabet Dansk Storbyturisme forankres fortsat i Wonderful Copenhagen.
I forlængelse heraf vurderes den nuværende benævnelse af selskaberne, som regionale udviklingsselskaber, ikke at være retvisende.
2.2.3 Den foreslåede ordning På baggrund af ovenstående overvejelser forslår Erhvervsministeriet, at benævnelsen af de regionale udviklingsselskaber ændres til turismeudviklingsselskaber.
Derudover fortsætter selskaberne grundlæggende som i dag.
2.3. Fastsættelse af nærmere regler for koordination af international markedsføring 2.3.1 Gældende ret Regioner, kommuner, regionale udviklingsselskaber for turisme og kommunale udviklingsselskaber, der iværksætter erhvervsudviklingsaktiviteter i henhold til lov om erhvervsfremme og regional udvikling, skal, hvor der er offentlig medfinansiering, forudgående koordinere alle væsentlige aktiviteter vedrørende international markedsføring af danske turismeprodukter og -oplevelser samt branding af Danmark som turistmål med Visitdenmark.
Erhvervsministeren kan fastsætte regler om undtagelser, jf. § 9 i lov om dansk turisme.
Erhvervsministeren har fastsat regler om undtagelser i bekendtgørelse om Visitdenmarks koordination af den nationale turismefremmeindsats, om Visitdenmarks bestyrelse og om den rådgivende nomineringskomité. Heraf fremgår det bl.a., at aktiviteter med et samlet budget på under 250.000 kr. og enkeltstående begivenheder af kulturel karakter, som er afgrænset til f.eks. den enkelte kommune eller region, og som samtidig ikke vurderes at have en særlig markedsførings- eller brandingmæssig betydning for hele Danmark som turistmål, er undtaget.
Tillige fremgår, at kommuner og regioner fortsat kan informere i udlandet om forhold, som har tilknytning til den regionale eller kommunale myndighed.
2.3.2 Erhvervsministeriets overvejelser Erhvervsministeriet finder, at Visitdenmark fortsat skal koordinere alle væsentlige aktiviteter til markedsføring af danske turismeprodukter og -oplevelser samt branding af Danmark som turistmål, der medfinansieres af offentlige midler.
Koordinationsforpligtelsen angående international markedsføring bør derfor videreføres.
Det Nationale Turismeforum og turismeerhvervet har påpeget, at koordinationen af den internationale markedsføring af Danmark som turistmål bør styrkes, bl.a. fordi der i dag er varierende opfattelser af, hvornår, hvordan og i hvilket omfang koordinationen skal ske, hvilket potentielt giver en mindre effektiv international markedsføring.
Samtidig forstærker mulighederne for digital markedsføring behovet for koordination, da offentlige aktørers individuelle indkøb på digitale platforme samlet set kan medføre højere priser for det offentlige.
På den baggrund fremgår det af den politiske aftale om forenkling af erhvervsfremmesystemet, at der igangsættes et arbejde om, hvordan koordinationen af den internationale markedsføring af Danmark som turistmål mellem Visitdenmark og destinationsselskaberne kan styrkes, så der opnås størst muligt effekt af de offentlige midler.
2.3.3  Den foreslåede ordning På baggrund af ovenstående overvejelser foreslår Erhvervsministeriet, at erhvervsministerens mulighed for at fastsætte nærmere regler for koordination af den internationale markedsføring udvides, så der ikke kun er mulighed for at fastsætte regler om undtagelser, men også f.eks. regler for indholdet af samarbejde og koordination.
3. Regionale konsekvenser, herunder for landdistrikterne Det vurderes, at lovforslaget ikke har regionale konsekvenser, herunder for landdistrikterne.
4. Økonomiske konsekvenser og implementeringskonsekvenser for det offentlige Det vurderes, at lovforslaget ikke har økonomiske konsekvenser for det offentlige.
 Det vurderes, at der ikke følger implementeringskonsekvenser for det offentlige af lovforslaget.
 5. Økonomiske og administrative konsekvenser for erhvervslivet m.v.
 Det vurderes, at lovforslaget ikke vil medføre økonomiske og administrative konsekvenser for erhvervslivet.
 Erhvervsstyrelsens Team Effektiv Regulering vurderer, at lovforslaget ikke medfører administrative konsekvenser for erhvervslivet.
Det bemærkes, at ovenstående vurdering skal ses i sammenhæng med den samlede lovpakke, der har til hensigt at gennemføre det nye erhvervsfremmesystem.
Det nye erhvervsfremmesystem reguleres primært i forslag til lov om erhvervsfremme.
Nærværende lovforslag fremsættes som en del af den samlede lovpakke.
 Principperne for agil erhvervsrettet regulering vurderes ikke at være relevante for denne ændringslov.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget gennemfører ikke EU-lovgivning, og det vurderes, at de fem principper for implementering af erhvervsrettet EU-regulering ikke er relevante.
 9. Hørte myndigheder og organisationer m.v.
 Et udkast til lovforslag har i perioden fra den 2. juli 2018 til den 13. august 2018 været sendt i høring hos følgende myndigheder og organisationer m.v.:
3F  Fagligt Fælles Forbund, Advokatsamfundet, Akademiet for de Tekniske Videnskaber (ATV), Akademikerne (AC), A-kassen for selvstændige (ASE), Arbejderbevægelsens Erhvervsråd, Arbejdsgiverne, Arbejdsmarkedets Feriefond, Bornholms Regionskommune, Center for Regional Turismeforskning, CO-industri, Danhostel, DANIAmet, Danmarks Almene Boliger (BL), Danmarks Naturfredningsforening, Danmarks Rejsebureau Forening, Danmarks Restauranter og Caféer, Danmarks Statistik, Danmarks Vækstråd, Dansk Arbejdsgiverforening (DA), Dansk Byggeri, Dansk Erhverv, Dansk Erhvervsfremme (DEF), Dansk Industri (DI), Dansk Iværksætter Forening, Dansk Kyst og Naturturisme, Dansk Metal, Dansk Turismefremme, Danske Advokater, Danske Arkitektvirksomheder, Danske Busvognmænd, Danske Destinationer, Danske Handicaporganisationer, Danske Havne, Danske Rederier, Danske Regioner, Danske Revisorer (FSR), Danske Universiteter, Datatilsynet, Den Danske Akkrediteringsfond (DANAK), Domstolsstyrelsen, Eksportrådet, Erhvervsankenævnet, Europa-Kommissionen - DG Beskæftigelse, Europa-Kommissionen - DG Regionalpolitik, Fagligt Internationalt Center (FIC), Feriehusudlejernes Brancheforening, Finans Danmark, Finanstilsynet, Forbrugerrådet Tænk, Foreningen af Forlystelsesparker i Danmark, Foreningen af Rådgivende Ingeniører  F.
R.
I., Forsikring og Pension, Friluftsrådet, Funktionærernes og Tjenestemændenes Fællesråd (FTF), God Adgang, Godkendt teknologisk Service (GTS), Greater Copenhagen and Skåne Committee, Grøn Nøgle, HK  Handels- og Kontorfunktionærernes Forbund, HK HORESTA, IDA, Interreg North Sea Region, IT-Branchen, Karrierepartner og A-kasse for højtuddannede i erhvervslivet (CA), Kommunernes Landsforening (KL), Konkurrence- og Forbrugerstyrelsen, Københavns Lufthavne, Landbrug og Fødevarer, Landdistrikternes Fællesråd, Landsorganisationen i Danmark (LO), Lederne, Meet Denmark, Opfinderforeningen, Organisationen Danske Museer, Overvågningsudvalget for strukturfondene, Patent- og Varemærkestyrelsen, PTU (Landsforeningen af Polio-, Trafik- og Ulykkesskadede), Region Hovedstaden, Region Midtjylland, Region Nordjylland, Region Sjælland, Region Syddanmark, Rigsrevisionen, Sammenslutningen af Danske Småøer, SAS, Sikkerhedsstyrelsen, SMVdanmark, SportEventDenmark, State of Green, Statens Byggeforskningsinstitut, Styrelsen for Arbejdsmarked og Rekruttering, Sund & Bælt, Søfartsstyrelsen, Team Effektiv Regulering,  Tekniq, Turismeforskerne i Danmark (TiD), Turisterhvervets Samarbejdsforum, Turistførerforeningen, VisitDenmark, Vækstfonden, Vækstforum Bornholm, Vækstforum Hovedstaden, Vækstforum Midtjylland, Vækstforum Nordjylland, Vækstforum Sjælland, Vækstforum Syddanmark, Væksthus Hovedstadsregionen, Væksthus Hovedstadsregionen og Bornholm, Væksthus Midtjylland, Væksthus Nordjylland, Væksthus Sjælland, Væksthus Syddanmark, Wonderful Copenhagen.
Bemærkninger til de enkelte bestemmelser i lovforslaget Til § 1 Til nr. 1 Det følger af den gældende bestemmelse i § 3, stk. 1, nr. 1-4, i lov om dansk turisme, at Det Nationale Turismeforum varetager opgaver for at fremme det formål, der er nævnt i lovens § 2, herunder udarbejdelse af en national strategi for dansk turisme, som skal fastlægge de centrale prioriteter og mål for dansk turisme, indsamling af viden om turisme og igangsættelse og udarbejdelse af analyser, herunder en større årlig analyse af udviklingen i dansk turisme, udarbejde en årlig rapport til erhvervsministeren samt koordinering af den offentlige turismefremmeindsats med udgangspunkt i den nationale strategi for dansk turisme.
Danmarks Erhvervsfremmebestyrelse, der nedsættes i henhold til lov om erhvervsfremme, der forventes fremsat parallelt med denne ændringslov, får til opgave at igangsætte og finansiere decentrale erhvervsfremmeindsatser, herunder bl.a. at formulere en strategi, der danner grundlaget for udmøntningen af den decentrale erhvervsfremmeindsats.
Danmarks Erhvervsfremmebestyrelse får med lov om erhvervsfremme det overordnede ansvar for udmøntningen af midler til lokale og tværgående turismeprojekter, der skal ske inden for rammerne af den nationale strategi for dansk turisme, der udarbejdes af Det Nationale Turismeforum.
Med bestemmelsen i § 3, stk. 1, nr. 2, foreslås, at Det Nationale Turismeforum får en ny opgave med at bidrage til strategien for den decentrale erhvervsfremmeindsats for så vidt angår turisme med henblik på at sikre sammenhæng i den strategiske indsats.
Det fremgår af forslaget til lov om erhvervsfremme, at Danmarks Erhvervsfremmebestyrelse skal sikre Det Nationale Turismeforums bidrag til strategien med henblik på, at der sikres en sammenhængende offentlig turismefremmeindsats, hvor udmøntningen af midler til lokale og tværgående turismeprojekter sker inden for rammerne af den nationale strategi for dansk turisme.
Til nr. 2 Efter den gældende bestemmelse i § 3, stk. 2, i lov om dansk turisme, skal Det Nationale Turismeforum følge udmøntningen af den nationale strategi for dansk turisme, som Det Nationale Turismeforum udarbejder i medfør af lovens § 3, stk. 1, nr. 1.
Det Nationale Turismeforum har i dag til formål at styre og koordinere den offentlige turismefremmeindsats i Danmark, bl.a. gennem udarbejdelse af en national strategi for dansk turisme.
Som følge af forenklingen af erhvervsfremmeindsatsen i lov om erhvervsfremme, der fremsættes parallelt med dette lovforslag, og på baggrund af anbefalingerne fra Det Nationale Turismeforum om en fokusering af den offentlige turismefremmeindsats, lægges der op til at gøre det tydeligere i loven, at Det Nationale Turismeforum aktivt skal arbejde for, at den offentlige turismefremmeindsats er sammenhængende, og at der ikke er overlap mellem indsatserne.
 Med bestemmelsen i § 3, stk. 3, foreslås, at Det Nationale Turismeforum aktivt skal arbejde for, at der er sammenhæng i den offentlige turismefremmeindsats, og at der ikke etableres overlappende turismefremmeindsatser.
Til nr. 3 Det følger af den gældende bestemmelse i § 4 stk. 1, 1. pkt., i lov om dansk turisme, at Det Nationale Turismeforum består af 1 formand og 7 andre medlemmer.
I forslaget til lov om erhvervsfremme, som fremsættes samtidig med indeværende ændringsforslag, afskæres regionerne fra fremadrettet at skulle lave egen erhvervsfremmeindsats, herunder også inden for turisme, hvorfor det foreslås, at Det Nationale Turismeforum får en ændret sammensætning, der afspejler den ændrede arbejdsdeling i turismefremmeindsatsen.
Samtidig foreslås en udvidelse af Det Nationale Turismeforum med henblik på, at de aktuelt tre største offentlige turismeaktører, Visitdenmark, Wonderful Copenhagen og Dansk Kyst- og Naturturisme, får repræsentation i forummet.
 Med bestemmelsen i § 4, stk. 1, 1. pkt., foreslås antallet af medlemmer i Det Nationale Turismeforum således udvidet fra 7 til 9 medlemmer (foruden formanden).
Til nr. 4 Efter den gældende bestemmelse § 4, stk. 1, 2. pkt., i lov om dansk turisme, udpeges medlemmerne af Det Nationale Turismeforum af erhvervsministeren for en periode på 4 år.
De pågældende medlemmer kan genudpeges én gang.
 Med henblik på at give mulighed for at udpege et nyt medlem for den resterende periode, hvis et medlem udtræder før udløbet af perioden, foreslås det, at loven ændres, så medlemmet udpeges for en periode på op til 4 år.
 Den foreslåede ændring af § 4, stk. 1, 2. pkt., indebærer, at medlemmerne udpeges for en periode på op til 4 år.
Til nr. 5 Det følger af den gældende bestemmelse i § 4, stk. 2, i lov om dansk turisme, at Det Nationale Turismeforum udover formanden består af bestyrelsesformanden i Visitdenmark, 2 medlemmer, hvoraf et er næstformand, som udpeges efter indstilling fra Danske Regioner, 1 medlem, som udpeges efter indstilling fra KL, 2 medlemmer fra erhvervslivet samt 1 medlem, som er turismeforsker.
For at sikre en mere fælles retning for den tværgående indsats og bedre synergi mellem den internationale markedsføring af Danmark, storbyturismen og udviklingen af kyst- og naturturismen foreslås det at udvide Det Nationale Turismeforum.
Det foreslås derfor, at § 4, stk. 2, nr. 2, ændres således, at bestyrelsesformanden i Wonderful Copenhagen bliver medlem af Det Nationale Turismeforum.
Til nr. 6 Efter lovforslagets § 1, nr. 5, som ændrer § 4, stk. 2, nr. 2, bliver bestyrelsesformanden i Wonderful Copenhagen medlem af Det Nationale Turismeforum.
 Den foreslåede bestemmelse i nr. 3,indebærer, at bestyrelsesformanden i Dansk Kyst- og Naturturisme ligeledes bliver medlem af Det Nationale Turismeforum for at sikre en mere fælles retning for den tværgående indsats og bedre synergi i turismefremmeindsatsen.
Til nr. 7 Det fremgår af den gældende bestemmelse i § 4, stk. 2, nr. 3, at ét medlem af Det Nationale Turismeforum skal udpeges efter indstilling fra KL.
I forlængelse af den politiske aftale om forenkling af erhvervsfremmesystemet og aftale mellem regeringen og KL om kommunernes økonomi for 2019 søges den kommunale turismefremmeindsats konsolideret i 15-25 destinationsselskaber.
Denne konsolideringsproces medfører, at turismefremmeindsatsen i højere grad sker i samarbejde mellem flere kommuner, så kommunerne sammen kan løfte deres centrale rolle i forhold til udvikling af stærke og attraktive destinationer i Danmark.
I forlængelse heraf styrkes det kommunale niveaus rolle i Det Nationale Turismeforum.
På baggrund heraf foreslås i § 4, stk. 2, nr. 3, der bliver nr. 4, at bestemmelsen affattes således: »4) 2 medlemmer, som udpeges efter indstilling fra KL«.
Dermed skal KL indstille 2 medlemmer til Det Nationale Turismeforum.
 Det er intentionen, at mindst 1 medlem skal være repræsentant for et destinationsselskab.
Til nr. 8 Det følger af den gældende bestemmelse i § 4, stk. 2, i lov om dansk turisme, at Det Nationale Turismeforum udover formanden består af bestyrelsesformanden i Visitdenmark, 2 medlemmer, hvoraf et er næstformand, som udpeges efter indstilling fra Danske Regioner, 1 medlem, som udpeges efter indstilling fra KL, 2 medlemmer fra erhvervslivet samt 1 medlem, som er turismeforsker.
 Det foreslås i § 4, stk. 2, nr. 4, der bliver nr. 5, at antallet af medlemmer fra erhvervslivet ændres fra »2« til: »3«.
 Dermed får erhvervslivet en øget repræsentation i Det Nationale Turismeforum, så den strategiske kobling mellem det nationale og kommunale niveau samt turismeerhvervet og det kommunale niveau styrkes, jf. nr. 7.
Til nr. 9 Det følger af den gældende bestemmelse i § 6, stk. 1, i lov om dansk turisme, at Dansk Turismes Advisoryboard består af 1 formand, 17 andre medlemmer og 2 observatører.
Formanden, medlemmerne og observatørerne udpeges af erhvervsministeren.
Med de justerede ændringer i lovforslagets nr. 10 og 11 ændres antallet af observatører i stk. 2, nr. 16, da Danske Regioner går fra at være observatør i Dansk Turismes Advisoryboard til at kunne indstille et medlem.
Antallet af observatører falder dermed til 1. Der henvises i øvrigt til de almindelige bemærkninger punkt 2.1.3 om den foreslåede ordning vedrørende styrket repræsentation i Det Nationale Turismeforum.
 Det foreslås dermed i § 6, stk. 1, 1. pkt. og 2. pkt., at »observatørerne« ændres til: »observatøren«.
Til nr. 10 Det følger af den gældende bestemmelse i § 6, stk. 2, nr. 13, i lov om dansk turisme, at 1 medlem i Dansk Turismes Advisoryboard udpeges efter indstilling fra Ministeriet for By, Bolig og Landdistrikter.
 Som følge af ministeriets nedlæggelse bortfalder medlemmet med den foreslåede bestemmelse, og således er der fremover 16 medlemmer af Dansk Turismes Advisoryboard.
 Det foreslås, at bestemmelsen i § 6, stk. 2, nr. 13, ophæves, hvorefter Ministeriet for By, Bolig og Landdistrikter ikke længere udpeger et medlem.
Til nr. 11 Ifølge den gældende bestemmelse i § 6, stk. 2, nr. 16, i lov om dansk turisme, kan Danske Regioner indstille én observatør til Dansk Turismes Advisoryboard, der sammen med observatøren fra KL, jf. § 6, stk. 2, nr. 17, kan deltage i møderne i Dansk Turismes Advisoryboard.
Danske Regioner har haft observatørstatus pga. det samtidige medlemskab i Det Nationale Turismeforum.
Da Danske Regioner, med regionernes opgavebortfald på turismeområdet, ikke længere skal indstille to medlemmer til Det Nationale Turismeforum jf. lovforslagets § 1, nr. 7, foreslås, at der fremadrettet indstilles ét medlem fra Danske Regioner til Dansk Turismes Advisoryboard.
Dette sker i forlængelse af, at regionerne fortsat med hjemmel i anden lovgivning arbejder med projekter og indsatser på blandt andet kulturområdet og på området for kollektiv trafik, der kan have relevans for turismeområdet.
Det foreslås i § 6, stk. 2, nr. 16, at bestemmelsen affattes således: »16) 1 medlem, som udpeges efter indstilling af Danske Regioner.«.
Dermed indstilles 1 medlem af Danske Regioner til erhvervsministerens udpegelse.
Til nr. 12 Det følger af den gældende bestemmelse i § 6, stk. 3, i lov om dansk turisme, at medlemmerne i Dansk Turismes Advisoryboard udpeges for en periode på 4 år.
De pågældende kan genudpeges en gang.
 Med henblik på at give mulighed for at udpege et nyt medlem for den resterende periode, hvis et medlem udtræder før udløbet af perioden, foreslås det, at loven ændres, så medlemmerne udpeges for en periode på op til 4 år.
Det foreslås i § 6, stk. 3, 1. pkt., at bestemmelsen ændres fra »på 4 år.« til: »op til 4 år«.
Dermed ændres bestemmelsen, så medlemmerne af Dansk Turismes Advisoryboard udpeges på en periode på op til 4 år.
Til nr. 13 I kapitel 3 i lov om dansk turisme lyder overskriften »Regionale udviklingsselskaber for turisme«.
Overskriften foreslås ændret, idet regionernes opgave med fremadrettet at skulle lave egen erhvervsfremmeindsats, herunder også inden for turisme, bortfalder.
Det foreslås, at overskriften til kapitel 3 ændres fra »Regionale udviklingsselskaber for turisme« til »Turismeudviklingsselskaber«.
Den foreslåede ændring vil dermed bringe overskriften i overensstemmelse med resten af loven.
Der henvises i øvrigt til de almindelige bemærkninger punkt 2.2.2 om Erhvervsministeriets overvejelser vedrørende videreførelse af turismeudviklingsselskaberne.
Til nr. 14 Det følger af den gældende § 7, i lov om dansk turisme, at regionerne opretter Dansk Kyst- og Naturturisme og Dansk Erhvervs- og Mødeturisme (MeetDenmark). De regionale udviklingsselskaber for turisme er etableret som selvstændige juridiske enheder.
Det følger endvidere af bestemmelsens stk. 2, at Udviklingsselskabet Dansk Storbyturisme forankres i fonden Wonderful Copenhagen.
Dansk Kyst- og Naturturisme er oprettet af regionerne som en erhvervsdrivende fond og MeetDenmark som en forening.
Udviklingsselskabet for Dansk Storbyturisme er oprettet og forankret i regi af Wonderful Copenhagen.
Med bestemmelsen foreslås den gældende bestemmelse i lovens § 7 ophævet, da bestemmelsen ikke længere har selvstændigt indhold.
De nævnte turismeudviklingsselskaber fortsætter uændret i regi af selvstændige enheder.
Til nr. 15 Det følger af den gældende bestemmelse § 8 stk. 1, i lov om dansk turisme, at de regionale udviklingsselskaber har til opgave at udvikle dansk turisme inden for kyst- og naturturismen, erhvervs- og mødeturismen samt storbyturismen med udgangspunkt i den nationale strategi for dansk turisme.
Regionerne medfinansierer i dag organisationer, der er væsentlige for udviklingen af turismen i hele Danmark.
Da regionerne ikke længere selvstændigt i medfør af lov om erhvervsfremme kan iværksætte turismefremmeaktiviteter, overføres finansieringen af de regionale udviklingsselskaber for turisme, Dansk Kyst- og Naturturisme og Dansk Erhvervs- og Mødeturisme, til staten.
Dansk Storbyturisme, der i dag ikke modtager basisfinansiering, videreføres desuden som hidtil med forankring i den erhvervsdrivende fond Wonderful Copenhagen.
Wonderful Copenhagen vil fremover modtage basisfinansiering fra staten i stedet for fra Region Hovedstaden.
Det foreslås derfor at nyaffatte § 8, stk. 1, således at navnet på udviklingsselskaberne ændres, da benævnelsen i forlængelse af regionernes opgavebortfald på turismeområdet ikke er retvisende.
Bestemmelserne videreføres uden ændring i formål og indhold.
Med bestemmelsen foreslås, at de regionale udviklingsselskaber for turisme benævnes turismeudviklingsselskaber.
 Det foreslås i § 8, stk. 1, at turismeudviklingsselskaberne, Dansk Kyst- og Naturturisme, Dansk Erhvervs- og Mødeturisme og Dansk Storbyturisme, får til opgave at udvikle dansk turisme inden for henholdsvis kyst- og naturturismen, erhvervs- og mødeturismen samt storbyturismen med udgangspunkt i den nationale strategi for dansk turisme.
 Der henvises i øvrigt til de almindelige bemærkninger punkt 2.2.2 om Erhvervsministeriets overvejelser vedrørende videreførelse af turismeudviklingsselskaberne.
Til nr. 16 Der følger af gældende bestemmelse i § 8, stk. 3, i lov om dansk turisme, at de regionale udviklingsselskaber for turisme, der er nævnt i den gældende lovs § 7, skal aflægge en rapport om selskabernes status for udmøntningen af deres udviklingsstrategier til Det Nationale Turismeforum.
Det foreslås med § 8, stk. 3, at benævnelsen af regionale udviklingsselskaber ændres til turismeudviklingsselskaber, jf. bemærkningerne til § 1, nr. 15. Ordlyden foreslås dermed ændret til, at turismeudviklingsselskaberne årligt skal aflægge rapport om selskabernes status for udmøntningen af deres udviklingsstrategier til Det Nationale Turismeforum.
Det foreslås endvidere, at formål og indhold videreføres uden ændring.
Til nr. 17 Det følger af den gældende bestemmelse i § 9, stk. 1, i lov om dansk turisme, at regioner, kommuner og regionale udviklingsselskaber for turisme og kommunale udviklingsselskaber, der iværksætter erhvervsudviklingsaktiviteter i henhold til den gældende § 9, stk. 1, nr. 5, og § 13, stk. 1, nr. 5, i lov om erhvervsfremme og regional udvikling, skal, hvor der er offentlig medfinansiering, forudgående koordinere alle væsentlige aktiviteter vedrørende international markedsføring af danske turismeprodukter og -oplevelser samt branding af Danmark som turistmål med Visitdenmark.
Det følger af bestemmelsens stk. 2, at erhvervsministeren kan fastsætte regler om undtagelser fra stk. 1.
 Med bestemmelsen i § 9, stk. 1, foreslås, at kommuner og kommunale selskaber, der iværksætter erhvervsudviklingsaktiviteter i henhold til lov om erhvervsfremme, destinationsselskaber og turismeudviklingsselskaber skal, hvor der er offentlig medfinansiering, forudgående koordinere alle væsentlige aktiviteter vedrørende international markedsføring af danske turismeprodukter og -oplevelser samt branding af Danmark som turistmål med Visitdenmark, jf. dog stk. 2.
Bestemmelsen videreføres indholdsmæssigt, således, at kommuner, destinationsselskaber m.v. kan tage kontakt til Erhvervsministeriet, såfremt de finder, at koordinationen af aktiviteterne til international markedsføring og branding af dansk turisme ikke varetages tilfredsstillende.
Ligeledes kan VisitDenmark tage kontakt til Erhvervsministeriet, såfremt kommuner, destinationsselskaber m.v. ikke bidrager til koordinationen.
Der oprettes ikke en egentlig tilsyns- eller klageinstans for henvendelser vedrørende koordinationsindsatsen.
Dermed videreføres koordinationsforpligtelsen med Visitdenmark inden for international markedsføring.
Da regionerne ikke længere selvstændigt i medfør af lov om erhvervsfremme, der fremsættes samtidig med indeværende lovforslag, kan iværksætte turismefremmeaktiviteter, omfattes de ikke af bestemmelsen.
Kommuner og kommunale selskaber, der iværksætter turismefremme efter lov om erhvervsfremme, destinationsselskaber og turismeudviklingsselskaberne, der med offentlig medfinansiering foretager international markedsføring af danske turismeprodukter og -oplevelser samt branding af Danmark som turistmål m.v., er til gengæld omfattet af bestemmelsen.
Bestemmelsen gælder alle internationale markedsføringsaktiviteter, som kommunerne finansierer og iværksætter efter lov om erhvervsfremme, uanset om aktiviteten sker i regi af kommunen eller f.eks. i regi af et kommunalt selskab, udviklingsselskab, destinationsselskab eller lignende.
Det gælder også f.eks. samarbejder mellem destinationsselskaber eller lignende.
Bestemmelsen omfatter også destinationsselskaber, herunder hovedstadens destinationsselskab, Wonderful Copenhagen.
 Med den foreslåede bestemmelses stk. 2, udvides erhvervsministerens bemyndigelse til, udover at fastsætte en klar afgrænsning af, hvad der forstås som væsentlige aktiviteter, og som derfor er omfattet af forudgående koordination med Visitdenmark, jf. bestemmelsens stk. 1, at fastlægge nærmere regler om krav til samarbejde, koordinering og adgang til oplysninger.
For at sikre så effektive og effektskabende markedsføringsaktiviteter af Danmark som muligt, gives erhvervsministeren adgang til f.eks. at fastsætte nærmere regler om bindende samarbejdsaftaler mellem Visitdenmark og destinationsselskaber, etablering af et koordinationsforum om international markedsføring mellem relevante aktører samt regler om deling af planer om markedsføringsaktiviteter målrettet internationale markeder m.v.
De nærmere regler vil tage udgangspunkt i et arbejde, der igangsættes som følge af aftalen om forenkling af erhvervsfremmesystemet om, hvordan koordinationen af den internationale markedsføring af Danmark som turistmål mellem Visitdenmark og destinationsselskaberne kan styrkes.
Til nr. 18 Det følger af den gældende bestemmelse i § 10, i lov om dansk turisme, at de regionale udviklingsselskaber for turisme skal indgå aftaler med Visitdenmark om samarbejdet mellem den regionale turismeudviklingsindsats og den internationale markedsføring af Danmark.
 Som følge af den foreslåede ændring i lovforslagets § 1, nr. 15, ændres benævnelsen fra regionale udviklingsselskaber til turismeudviklingsselskaber.
Turismeudviklingsselskaberne forpligtes fortsat til at indgå aftaler med Visitdenmark om udviklingen af forretningsområderne og den internationale markedsføring af Danmark, herunder analyser, presse og markedsføring.
Der sigtes herved på, at en samarbejdsaftale mellem parterne skal bidrage til at skabe øget sammenhæng mellem internationale markedsføringsindsatser og udviklingen af dansk turisme.
Det skal også fremadrettet være muligt for Det Nationale Turismeforum at anvende den tilgængelige offentlige ekspertise, der eksisterer på turismeområdet.
Det gælder dermed, at turismeudviklingsselskaberne skal stå til rådighed med at levere eksisterende oplysninger om dansk turisme til brug for Det Nationale Turismeforums arbejde.
 Bestemmelsen i § 10 foreslås ændret således, at turismeudviklingsselskaberne skal indgå aftaler med Visitdenmark om samarbejdet mellem udvikling af forretningsområdet og den internationale markedsføring af Danmark.
Til nr. 19 Det følger af den gældende bestemmelse i § 11, i lov om dansk turisme, at Det Nationale Turismeforum kan anvende offentlig ekspertise inden for turismeområdet, herunder rekvirere eksisterende oplysninger om dansk turisme fra Visitdenmark, de regionale udviklingsselskaber for turisme og de kommunale destinationsselskaber m.v.
Det foreslås at ændre formuleringen i bestemmelsen i § 11, for at understrege regionernes opgavebortfald på turismeområdet.
Det foreslås således, at benævnelsen af de regionale udviklingsselskaber for turisme ændres til turismeudviklingsselskaberne.
Bestemmelserne videreføres uden ændring i formål og indhold.
Til § 2 Til nr. 1 Af den gældende bestemmelse i § 2, i lov om Visitdenmark, følger, at Visitdenmark er Danmarks nationale turismeorganisation og har til formål at fremme Danmark som turistmål og derigennem bidrage til at skabe økonomisk vækst inden for det danske turismeerhverv.
Af bestemmelsens stk. 2, fremgår de aktiviteter, som Visitdenmark skal varetage for at fremme dette, herunder 1) igangsættelse af internationale markedsførings- og brandingaktiviteter i samarbejde med turismens aktører med henblik på at udvikle nye markeder og vedligeholde etablerede markeder, 2) koordination af alle væsentlige internationale aktiviteter til markedsføring af danske turismeprodukter og -oplevelser samt branding af Danmark som turistmål, som medfinansieres af offentlige midler, dog ikke i kommuner i grænseområder, og 3) indsamling af viden og udarbejdelse af analyser om Danmark som turistmål med henblik på at formidle denne viden til offentligheden, herunder til turismeerhvervet, offentlige myndigheder og regionale og kommunale turismeaktører.
 I lov om Visitdenmark foretages en konsekvensrettelse som følge af ændringerne af denne lov og som følge af, at regionerne ikke længere selvstændigt i medfør af lov om erhvervsfremme, der fremsættes samtidig med nærværende lovforslag, kan iværksætte turismefremmeaktiviteter.
Med bestemmelsen i § 2, stk. 2, nr. 3, foreslås, at »og regionale« udgår.
Dermed varetager Visitdenmark indsamling af viden og udarbejdelse af analyser om Danmark som turistmål med henblik på at formidle denne viden til offentligheden, herunder til turismeerhvervet, offentlige myndigheder og kommunale turismeaktører.
Til nr. 2 Det følger af den gældende bestemmelse i § 8, stk. 8, i lov om Visitdenmark, at erhvervsministeren kan fastsætte nærmere regler om, hvilke oplysninger Visitdenmark kan kræve fra kommuner og regioner og fra kommunale og regionale turismeudviklingsselskaber.
Med de foreslåede ændringer i lov om dansk turisme, foretages en konsekvensændring vedrørende de regionale udviklingsselskaber, der fremadrettet benævnes turismeudviklingsselskaber.
Benævnelsen af kommunale og regionale turismeudviklingsselskaber ændres til destinationsselskaber og turismeudviklingsselskaber m.v.
Med bestemmelsen i § 2, stk. 8, foreslås, at »kommunale og regionale turismeudviklingsselskaber« ændres til: »destinationsselskaber og turismeudviklingsselskaber m.v.« Til § 3 Det foreslås, at loven træder i kraft den 1. januar 2019.
 Hovedloven, som foreslås ændret med dette lovforslag, gælder alene i Danmark, og derfor kan ændringsloven ikke sættes i kraft for Grønland og Færøerne.
