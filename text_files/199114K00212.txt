Nr BTL 212 Betænkning over Forslag til lov om ophævelse af lov om økonomisk støtte  

 til politiske partier m.v.   

 Nr L 212 1991-92, 1. samling Afgivet af Udvalget for Forretningsordenen Afgivet: 19920408 Udvalget har behandlet lovforslaget i et møde.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret og ønsker i den forbindelse at  

 udtale følgende:
 Fremskridtspartiet har med fremsættelsen af sit lovforslag om ophævelse af  

 lov om økonomisk støtte til politiske partier m.v. ønsket at hjælpe de  

 politiske partier til at få et tættere forhold til deres vælgere og til deres  

 medlemmer.
 Efter Fremskridtspartiets opfattelse skal de politiske partier eksistere,  

 fordi der er opbakning og støtte blandt medlemmerne og vælgerne, og ikke  

 fordi de modtager store offentlige økonomiske bidrag.
Fremskridtspartiet mener, som det også er tilkendegivet i lovforslaget, at  

 den offentlige økonomiske støtte til de politiske partier fjerner de  

 politiske partier fra medlemmerne og vælgerne.
Populært og kort sagt ønsker  

 Fremskridtspartiet med lovforslaget at privatisere de politiske partier for  

 dermed at bringe dem tættere på medlemmerne og vælgerne.
 Fremskridtspartiet har med tilfredshed noteret, at lovforslaget har skabt  

 interesse for metoder, der kan ændre på det eksisterende økonomiske  

 støttesystem.
Det er blevet en meget almindelig tendens, at Fremskridtspartiets  

 lovforslag ikke bliver vedtaget, når Fremskridtspartiet fremsætter dem.  

 Fremskridtspartiets lovforslag vedtages ofte nogle år senere.
Således er det  

 ganske almindeligt, at en del af Fremskridtspartiets lovforslag er blevet  

 vedtaget, når andre partier og regeringen nogle år senere fremsætter  

 lovforslag med nøjagtig det samme indhold.
 Derfor er det glædeligt, at Fremskridtspartiet endnu en gang har formået  

 at provokere politikere fra andre partier til at overveje ændringer af det  

 bestående system.
Fremskridtspartiet venter derfor, at såfremt lovforslaget ikke bliver  

 vedtaget i denne omgang, da vil det måske blive vedtaget om nogle år.
Dette  

 vil ske på et tidspunkt, når også de andre partier har indset, at  

 sammenkoblingen mellem de offentlige kasser og de politiske partier er  

 ødelæggende for partiernes integritet.
 Den erkendelse er undervejs hos andre institutioner i samfundet, f.eks.  

 har Jyllands-Posten i flere ledere påpeget det uholdbare i den offentlige  

 partistøtte.
