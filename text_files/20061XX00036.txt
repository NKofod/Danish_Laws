Skriftlig fremsættelse (5. oktober 2006) Miljøministeren  

  

 (Connie Hedegaard):
 Herved tillader jeg mig for Folketinget at fremsætte:
Forslag til lov  

 om ændring af lov om miljøbeskyttelse  

 )/  

  (Partikelfiltre på køretøjer i  

 kommunalt fastlagte miljøzoner m.v.) (Lovforslag nr.
L 39).
Baggrunden for dette lovforslag er et ønske om at begrænse  

 den sundhedsskadelige effekt af partikler fra dieselkøretøjer.
Regeringens  

 partikelredegørelse fra 2003 anbefalede blandt andet, at der blev indført  

 miljøzoner i større danske byer med krav om partikelfiltre på tunge  

 køretøjer.  

 En række kommuner har tilkendegivet, at de ønsker at følge denne opfordring.  

 Formålet med lovforslaget er at imødekomme dette ønske fra kommunerne.
Forslaget giver kommunalbestyrelserne i København, Frederiksberg,  

 Århus, Aalborg og Odense Kommuner mulighed for at indføre  

 miljøzoner med krav til partikeludledningen  

 fra tunge dieseldrevne køretøjer.
Kommunalbestyrelserne i de nævnte kommuner  

 skal således ikke søge om tilladelse til at etablere en miljøzone.
I de etablerede miljøzoner må dieseldrevne lastbiler og  

 busser ældre end ca. syv år kun anvendes efter 1. juli 2008, hvis de har fået  

 eftermonteret et partikelfilter.
Efter 1. juli 2010 skal dieseldrevne  

 lastbiler  

 og busser, der er ældre end ca. fire år, have eftermonteret et filter.
De  

 foreslåede krav er ens for samtlige miljøzoner, som etableres i henhold til  

 lovforslaget, og er fastsat ud fra ønsket om at opnå en maksimal reduktion i  

 partikeludslippet sammenholdt med hensynet til de økonomiske konsekvenser for  

 vognmændene.
 Af hensyn til håndhævelsen af partikelfilterkravene foreslås  

 det, at alle danske indregistrerede dieseldrevne tunge køretøjer, som ønskes  

 anvendt i miljøzonen, skal have et miljøzonemærke synligt monteret på bilen.
Det foreslås endvidere, at miljøministeren fastsætter  

 nærmere regler om offentlighedens inddragelse i udpegningen af miljøzonens  

 geografiske område, om rammerne for den geografiske afgrænsning af  

 miljøzonen,  

 herunder om undtagelse af visse veje, om partikeludledning og krav til  

 partikelfilter, samt om erhvervelse og placering af miljøzonemærker.
Der er  

 endvidere hjemmel til, at miljøministeren kan fastsætte regler om  

 partikeludledning og partikelfilter for varebiler på et senere tidspunkt.
Umiddelbart efter at loven og de tilhørende bekendtgørelser  

 er trådt i kraft kan kommunerne iværksætte proceduren vedrørende  

 miljøzonernes  

 afgrænsning.
Det er således hensigten, at kommunerne kan påbegynde  

 etableringen  

 af miljøzoner i begyndelsen af 2007, og at miljøzonerne herefter kan træde i  

 kraft den 1. juli 2008. Kommunalbestyrelsen kan også vælge at iværksætte  

 miljøzonen på et senere tidspunkt end 1. juli 2008.
Med dette lovforslag tager regeringen et vigtigt skridt til  

 nedbringelse af den sundhedsskadelige partikelforurening i de største danske  

 byer.
Hvis der indføres miljøzoner i alle de fem byer, som er omfattet af  

 lovforslaget, vil omkring 1/3 af partikeludledningen fra vejtrafikken i disse  

 byer blive fjernet.
Det forventes at indebære 15-20 færre for tidlige  

 dødsfald  

 om året, særligt fordi en række mennesker med kredsløbssygdomme vil leve  

 længere, samt sparede sygedage, færre hospitalsindlæggelser, færre  

 astmaanfald  

 m.v.
 Idet der i øvrigt henvises til lovforslaget med  

 bemærkninger, anbefales lovforslaget til Folketingets velvillige behandling.
