En ansøger fandtes berettiget til hjælp efter bistandslovens § 58 til  

 tandbehandling i forbindelse med manglende tandanlæg (aplasier) i det  

 permanente tandsæt.
Ankestyrelsen fandt, at vurderingen af manglende  

 tandanlægs betydning ikke kun var afhængig af antallet, men også af de  

 manglende tænders placering.
 REDEGØRELSE FOR SAGEN:
En ansøger, der led af manglende tandanlæg (aplasier) i det permanente  

 tandsæt, søgte i september 1982 socialforvaltningen om hjælp efter  

 bistandslovens § 58 til tandbehandling.
Behandlingsudgiften var anslået til  

 24.500 kr.
Ansøgeren, der var uddannelsessøgende, havde på  

 ansøgningstidspunktet erhvervsarbejde 20 timer ugentlig, hvorved han tjente  

 3.200 kr. netto pr. måned.
Pågældendes faste udgifter var opgjort til 1.179  

 kr. månedlig samt en årlig boligudgift.
Ansøgeren havde ikke optaget  

 studielån, da han klarede sig med indtægterne fra erhvervsarbejde.
 AFGØRELSEN, DER KLAGES OVER:
 Socialforvaltningen gav afslag på hjælp efter bistandslovens § 58, idet  

 tilfældet ifølge tandlægelig vurdering ikke fandtes at være omfattet af den  

 ovennævnte bestemmelse, da ansøgeren ikke havde mindst 5 aplasier.
 Forvaltningen gav endvidere afslag på hjælp efter bistandslovens § 46,  

 stk. 1, med henvisning til, at ansøgeren ikke havde udnyttet muligheden for  

 optagelse af lån fra Statens Uddannelsesstøtte.
 KLAGEN TIL ANKESTYRELSEN:
Ansøgeren anførte, at han i maj 1983 optog fuldt studielån.
Han fandt ikke  

 afslaget rimeligt, når hensås til beløbets størrelse og omstændighederne i  

 øvrigt.
 SUPPLERENDE OPLYSNINGER EFTER ANKEN:
 Socialforvaltningen meddelte, at det forhold, at ansøgeren nu havde  

 udnyttet sine lånemuligheder, ikke gav anledning til at ændre den trufne  

 afgørelse, idet ansøgeren nu ville kunne finansiere tandbehandlingen gennem  

 denne låneoptagelse.
 LOVGRUNDLAG:
 Bistandslovens § 46, stk. 1, og § 58. Socialministeriets bekendtgørelse  

 nr. 644 af 19. december 1983, § 16, stk. 2.
 ANKESTYRELSENS OVERVEJELSER OG AFGØRELSE:
 Ankestyrelsen fandt, at tilfældet faldt inden for rammerne af bestemmelsen  

 i bistandslovens § 58, idet vurderingen af manglende tandanlægs betydning  

 ikke kun var afhængig af antallet, men også af de manglende tænders  

 placering.
 Under henvisning hertil fandtes ansøgeren berettiget til hjælp efter  

 bistandslovens § 58 til behandling i forbindelse med de manglende tandanlæg.
 Ankestyrelsen tog ikke herved stilling til størrelsen af de med  

 behandlingen forbundne udgifter.
 Ankestyrelsen ændrede således socialforvaltningens afgørelse.
