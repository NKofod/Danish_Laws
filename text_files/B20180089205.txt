Bekendtgørelse om ændring af bekendtgørelse om Meddelelser fra Søfartsstyrelsen A, teknisk forskrift om arbejdsmiljø i skibe § 1 I bekendtgørelse nr. 1246 af 11. december 2009 om Meddelelser fra Søfartsstyrelsen A, teknisk forskrift om arbejdsmiljø i skibe, som senest ændret ved bekendtgørelse nr. 810 af 20. juni 2017, foretages følgende ændring:
 1. Kapitel IX, afsnit B, regel 5, affattes således:
»Regel 5 Lægemidler og medicinsk udstyr 1 Skibsføreren skal sikre sig, at korrekt etikettering af lægemidler i henhold til fortegnelsen for den pågældende kategori A, B, C, samt supplementstype CR, P, og farligt gods, og bilag 4, bilag 5 og bilag 6 er foretaget.
Korrekte etiketter findes på Søfartsstyrelsens hjemmeside under den relevante fortegnelse og kan downloades.
2 Indkøb af lægemidler og medicinsk udstyr rekvireres skriftligt af rederen eller skibsføreren.
I rekvisitionen oplyses, hvilken kategori og supplementstype anskaffelsen eller kompletteringen vedrører.
 3 Ved levering skal skibsføreren sikre sig, at der medfølger en af apoteket udfærdiget dokumentation over de til skibet leverede lægemidler og medicinsk udstyr.
 4 Lægemidler og medicinsk udstyr skal være forsvarligt emballeret, herunder sikret forsvarligt mod kondensfugt og vejrlig.
5 Det medicinske udstyr skal være CE-mærket eller opfylde internationale standarder.
Oplysningerne om det medicinske udstyr skal være affattet på dansk eller engelsk.« § 2 Bekendtgørelsen træder i kraft den 1. juli 2018.
