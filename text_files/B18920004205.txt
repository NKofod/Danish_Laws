 I Anledning af de til Ministeriet hyppigt indkommende Andragender om  

 Tilladelse til Flytning af Lig paa Kjøbenhavns Kirkegaarde meddeles det  

 herved til Efterretning for alle vedkommende, at Andragender herom fremtidigt  

 ville være at indsende til Bestyrelsen for Kjøbenhavns Begravelsesvæsen  

 (Adresse: Nytorv Nr. 19, Kjøbenhavn K.), som af Ministeriet er bemyndiget  

 til, hvor Omstændighederne ellers maatte tale derfor, og under Iagttagelse af  

 de sædvanlige Forsigtighedsregler, at meddele Tilladelse til Ligs Flytning  

 paa kjøbenhavnske Kirkegaarde og fra en til en anden af disse i alle Tilfælde  

 hvor det foreligger oplyst, at vedkommende ikke er død af en smitsom Sygdom,  

 eller om saa er, hvor der er hengaaet 5 Aar siden Dødsfaldet.
 Til »smitsom Sygdom« henregnes alle de Sygdomme, der falde ind  

 under den i Ministerialtidende A. for 1875 Side 176-79 indførte  

 Mortalitetstabel Nr. 1-18 (Farsoter), Nr. 19-21 (Snive, Miltbrand og andre  

 Dyriske Gifte), Nr. 30-31 (Tuberkulose), Nr. 65 (Stivkrampe) og Nr. 74  

 (Lungebetændelse).
 Ministeriet for Kirke- og  

 Undervisningsvæsenet, den 29de Marts 1892.
 Goos.
Oskar Damkier, Fm.
