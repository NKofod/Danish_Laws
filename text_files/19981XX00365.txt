Skriftlig fremsættelse (7. april  

 1999) Miljø- og energiministeren (Svend Auken):
 Jeg tillader mig herved for Folketinget at  

 fremsætte:
Forslag til lov om ændring af lov om  

 miljøbeskyttelse. (Certificering af virksomheder, der sorterer,  

 behandler eller oparbejder affald.) (Lovforslag nr.
L 217).
 Formålet med lovforslaget er at styrke grundlaget  

 for, at miljøbelastende affaldstyper håndteres på en  

 miljørigtig måde i overensstemmelse med de krav, der  

 fastsættes for de enkelte affaldstyper.
 Lovforslaget er derfor en naturlig udmøntning af  

 Folketingets vedtagelse d. 28.januar 1999 om bl.a. øget kildesortering  

 og bedre udnyttelse af ressourcerne i affaldet.
Lovforslaget er endelig en del af den samlede model for  

 den fremtidige affaldsbehandling af biler.
De øvrige elementer i  

 modellen er lovforslaget om miljøbidrag og godtgørelse i  

 forbindelse med ophugning og skrotning af biler og bekendtgørelse om  

 håndtering af affald i form af motordrevne køretøjer og  

 affaldsfraktioner herfra.
Da løsningen af problemet med henstillede  

 "herreløse" biler - som nærværende forslag  

 også skal være med til at løse - vurderes at have en  

 hastende karakter fremsættes lovforslaget i indeværende  

 samling.
 Lovforslaget skal sikrer kvaliteten i affaldsbehandlingen.  

 Dette betyder bl.a., at vi skal nedbringe affaldets miljøbelastning og  

 sikre en bedre udnyttelse af affaldets ressourcer.
Det forudsætter ud over udvikling af nye  

 behandlingsmetoder, at affaldet sorteres i flere fraktioner som behandles  

 særskilt.
Der vil derfor fremover i stigende omfang blive fastsat  

 særlige regler for sortering, behandling og oparbejdning af specifikke  

 affaldsfraktioner.
Som led i gennemførelsen af reglerne og den  

 generelle målsætning om øget kvalitet i  

 affaldsbehandlingen vil der fremover være behov for en samlet  

 tilrettelæggelse af virksomhedernes aktiviteter, for at reglerne  

 overholdes.
Etablering af certificerede miljø- eller  

 kvalitetsstyringssystemer i virksomheder, der sorterer, behandler og  

 oparbejder affald skal netop sikre, at reglerne integreres i virksomhedernes  

 organisationsstruktur og virksomhedsudøvelse.
Arbejdsgange, rutiner og  

  procedurer i virksomhederne skal udformes under hensyntagen til  

 miljøreglerne.
Der eksisterer veletablerede og internationalt anerkendte  

 miljø- og kvalitetsstyringssystemer (f.eks.
ISO 14000 og ISO 9000  

 serien), der opfylder lovforslagets formål og derfor er oplagte  

 instrumenter at tage i brug.
 Miljø- og kvalitetsstyringssystemer skal  

 certificeres, altså kontrolleres af et sagkyndigt organ, således  

 at virksomhederne kan dokumentere, at de kan håndtere den  

 pågældende affaldsfraktion miljørigtigt.
 Det er vigtigt at understrege, at valget af styringssystem  

 i forbindelse med udnyttelsen af hjemlen i kommende regler for behandling af  

 specifikke affaldsfraktioner vil blive foretaget under hensyntagen til  

 forholdene i de enkelte brancher og efter forudgående vurdering af  

 eventuelle alternative styringsinstumenter.
Det er i første omgang hensigten at anvende  

 certificeringsordningen i en planlagt bekendtgørelse om  

 håndtering af affald i form af motorkøretøjer og  

 affaldsfraktioner herfra Der vil tilsvarende senere kunne tænkes fastsat  

 særlige regler for f.eks. virksomheder, der håndterer farligt  

 eller andet miljøbelastende affald, eksempelvis spildolie,  

 imprægneret træ og affald fra fragmenteringsanlæg og  

 galvanovirksomheder.
 Idet der i øvrigt henvises til lovforslaget med  

 bemærkninger anbefaler jeg det til Folketingets velvillige  

 behandling.
