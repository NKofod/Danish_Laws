Nr BSF 33 Forslag til folketingsbeslutning om regelforenkling gennem etablering af  

 en dereguleringsenhed Fremsat af Pernille Sams (KF) Niels Jørgen Langkilde (KF) Svend Erik  

 Hovmand (V) Hans Christian Schmidt (V) den 23. oktober 1997 Med henblik på at forenkle den offentlige administration, nedbringe og  

 forenkle regelmængden samt lette de administrative byrder opfordrer  

 Folketinget regeringen til at etablere et tværministerielt organ - en  

 dereguleringsenhed - som skal have til opgave at sikre, at lovgivningen -  

 både den gældende og ny lovgivning - ikke medfører større administrative  

 byrder for virksomhederne og borgerne end nødvendigt.
For at sikre, at  

 dereguleringsenheden har den nødvendige gennemslagskraft i forhold til de  

 enkelte ministerier, skal enheden organisatorisk placeres i Statsministeriet  

 med direkte reference til statsministeren.
Bemærkninger til forslaget Det Konservative Folkeparti og Venstre har sat regelforenkling og  

 afbureaukratisering højt på dagsordenen.
I folketingsåret 1996-97 fremsatte  

 Det Konservative Folkeparti og Venstre et fælles beslutningsforslag  

 (beslutningsforslag nr.
B 127), hvor regeringen blev pålagt at nedbringe og  

 forenkle regelmængden samt lette de administrative byrder.
Dette forslag er  

 et led i en række af konkrete beslutningsforslag om regelforenkling og en  

 opfølgning på beslutningsforslaget fra sidste samling.
 Skal omfanget af administrative byrder og mængden af regler nedbringes  

 effektivt, kræver det, at to betingelser er opfyldt:
 1. Der skal være en politisk målsætning om deregulering, og i  

 lovgivningsapparatet skal der være indbygget en bevidst holdning, som  

 systematisk forebygger, at lovgivningen medfører flere administrative byrder  

 end højst nødvendigt.
 2. Der skal være politisk fokus på arbejdet med at nedbringe de  

 administrative byrder, og arbejdet skal have topprioritet.
 Ingen af disse betingelser er opfyldt i dag.
De spæde tiltag, som den nuværende regering har sat i gang, har ikke  

 karakter af deregulering.
Der er ikke tale om, at man afskaffer de regler,  

 som ligger til grund for de administrative byrder, så byrderne på den måde  

 helt forsvinder.
Det eneste, regeringen har taget initiativ til, er, at den  

 gennem anvendelse af ny teknologi vil forsøge at gøre det lettere for  

 virksomhederne at løfte de byrder, de nu engang er blevet pålagt.
 Samtidig savner arbejdet med at lette virksomhederne for administrative  

 byrder politisk bevågenhed, efter at ansvaret for arbejdet er flyttet fra  

 Erhvervsministeriets departement til Erhvervs- og Selskabsstyrelsen.
 I det hele taget er den politiske prioritering af arbejdet med at lette  

 virksomhederne for administrative byrder ikke særlig høj: Både igangsætningen  

 af Det Fælles Lønindeholdelsesregister og Det Centrale Virksomhedsregister er  

 udskudt på ubestemt tid, og regeringens fagministre undlader (næsten  

 konsekvent) at bruge Erhvervsministeriets Testpanel til at forebygge unødig  

 byrdefuld lovgivning.
Det vil Det Konservative Folkeparti og Venstre gøre noget ved.
Derfor  

 foreslås det, at der etableres en dereguleringsenhed i Statsministeriet med  

 direkte reference til statsministeren og med følgende beføjelser:
- Arbejdsfeltet for den nye enhed skal være regelforenkling og fjernelse  

 af administrative byrder.
Enheden skal overvåge og koordinere indsatsen på  

 området.
Det skal både ske i forhold til planlagt ny lovgivning og allerede  

 eksisterende lovgivning.
I den forbindelse vil det være naturligt  

 organisatorisk at lægge Erhvervsministeriets Testpanel ind under  

 dereguleringsenheden.
 - Dereguleringsenheden skal udøve sine aktiviteter på tværs af samtlige  

 ministerier og på en sådan måde, at det enkelte ministerium ikke kan afsondre  

 sig fra dens virkefelt.
 - Som udgangspunkt skal forpligtelsen til at nedbringe mængden af regler  

 og administrative byrder påhvile hvert ministerium og gælde i forbindelse med  

 ethvert påtænkt initiativ, men dereguleringsenheden skal have pligt til at  

 påse, at de enkelte ministerier lever op til deres ansvar.
 - Rekrutteringen af medarbejdere til dereguleringsenheden skal i videst  

 muligt omfang ske fra det private erhvervsliv, og det skal gennem  

 åremålsansættelse sikres, at medarbejderne ikke i for høj grad »bliver  

 en del af systemet«.
I Storbritannien har man gode erfaringer, efter at arbejdet med  

 regelforenkling og lettelse af administrative byrder har fået politisk  

 opmærksomhed og det overordnede ansvar er blevet forankret hos een minister.  

 Storbritannien har således i 1994 indført »The Deregulation and  

 Contracting Out Act«.
Der er udnævnt en minister for deregulering, hvis  

 ministerium er ansvarlig for deregulering af den offentlige sektor.
Herudover  

 er der nedsat en »Deregulation Task Force« (DTF) med det formål at  

 rådgive regeringen om, hvorledes man kan vende den voksende lovgivningsbyrde.
 Dereguleringsministeriet har udarbejdet en vejledning til, hvordan man  

 opnår og sikrer en hensigtsmæssig konsekvensanalyse (Compliance Cost  

 Assessment - CCA) forud for al lovgivning, herunder EU-lovforslag, som  

 påvirker forretningslivet.
 Derudover er der fastlagt en lovgivningsprocedure, der skal sikre, at  

 lovforslag belaster virksomhederne mindst muligt.
Skriftlig fremsættelse Pernille Sams (KF):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om regelforenkling gennem etablering  

 af en dereguleringsenhed.
(Beslutningsforslag nr.
B 33).
 Jeg henviser i øvrigt til de bemærkninger, der ledsager lovforslaget og  

 anbefaler det til Tingets velvillige behandling.
