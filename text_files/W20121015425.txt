Offererstatningslovens § 1, lovlig privat anholdelse og forhindring af strafbare handlinger, nævnets j.nr. 11-520-21024/21025 Skadevolder blev dømt for overtrædelse af straffelovens § 245, stk. 1, ved at have slået ansøger A adskillige gange i ansigtet, mens han værgeløst lå ned, hvorved A pådrog sig flere skader, blandt andet en brækket næse.
Skadevolder blev frifundet for at have stukket A med et ukendt redskab.
Skadevolder blev frifundet for ved samme episode at have stukket ansøger B med et ukendt redskab.
Det fremgår af dommen, at retten lagde til grund, at B forsøgte at få skadevolder til at stoppe med at slå A ved at slå en genstand, der vistnok var en flaske, i hovedet på skadevolder.
Flasken gik i stykker derved, og både A og B fik skærelæsioner til følge.
 Skadevolder blev idømt fængsel i 7 år for dette og en række andre forhold.
Nævnet besluttede at behandle begge ansøgeres erstatningskrav.
For så vidt angik skaderne efter skærelæsionerne, lagde nævnet til grund, at disse blev påført ansøgerne af B i forsøget på at stoppe volden mod ansøger A.
Nævnet fandt således, at disse personskader var omfattet af offererstatningslovens § 1, stk. 1, 2. pkt., idet de blev påført ansøgerne ved forhindring af en strafbar handling.
Nævnet indstillede til politiet, at der blev gjort regres mod skadevolder, for så vidt angik erstatningskrav efter volden mod A.
Nævnet indstillede videre, at politiet ikke gjorde regres for så vidt angik skaderne efter skærelæsionerne, hverken vedrørende A eller B.
