Vejledning om behandlingen af sager om  

 prøveudskrivning af forvaringsdømte Kapitel 1 Indledning 1. Det påhviler anklagemyndigheden at  

 påse, at en foranstaltning efter straffelovens § 70 (forvaring) ikke  

 opretholdes i længere tid og i videre omfang end nødvendigt, jf.  

 straffelovens § 72, stk. 1.
 Kontrollen med varigheden af idømte  

 forvaringsforanstaltninger føres af Rigsadvokaten, som med jævne  

 mellemrum indhenter udtalelser om, hvorvidt en idømt foranstaltning  

 bør opretholdes, ændres eller ophæves.
2. Bestemmelse om ændring eller  

 endelig ophævelse af en foranstaltning efter straffelovens § 70  

 (forvaring) træffes ved rettens kendelse efter anmodning fra den  

 dømte, bistandsværgen, anklagemyndigheden, institutionens  

 ledelse eller kriminalforsorgen, jf. straffelovens § 72, stk. 2, 1. pkt.  

 Anmodning fra den dømte, bistandsværgen, institutionens ledelse  

 eller kriminalforsorgen fremsættes overfor anklagemyndigheden, der  

 snarest muligt indbringer spørgsmålet for retten, jf.  

 straffelovens § 72, stk. 2, 2. pkt.
Tages en anmodning fra den dømte  

 eller bistandsværgen ikke til følge, kan en ny anmodning ikke  

 fremsættes, før der er forløbet et halvt år fra  

 kendelsens afsigelse, jf. straffelovens § 72, stk. 2, 3. pkt.
3. Det fremgår af  

 straffuldbyrdelseslovens § 105, stk. 1, at forvaring fuldbyrdes efter kapitel  

 2 om almindelige bestemmelser for fuldbyrdelse af straf og afsnit II om  

 fuldbyrdelse af fængselsstraffe med den undtagelse, at forvaring  

 normalt fuldbyrdes i Anstalten ved Herstedvester.
Denne særregel for  

 fuldbyrdelse af forvaring er begrundet i, at denne institution  

 personalemæssigt er særligt indrettet på at modtage  

 indsatte, der har behov for psykiatrisk behandling eller bistand eller for at  

 være på en institution med et mere specialiseret  

 behandlingspersonale.
4. Det fremgår af  

 straffuldbyrdelseslovens § 105, stk. 2, at justitsministeren fastsætter  

 regler om fuldbyrdelse af forvaring, herunder om behandlingen af sager  

 vedrørende tilladelse til udgang, overførsel til anden  

 institution og prøveudskrivning.
Bortset fra bestemmelsen om at  

 forvaring normalt fuldbyrdes i Anstalten ved Herstedvester er der ikke i  

 øvrigt fundet grundlag for at medtage bestemmelser, der stiller den  

 forvarede anderledes end fængselsdømte.
På denne baggrund  

 er de af justitsministeren fastsatte regler om fuldbyrdelse af forvaring  

 indarbejdet i de bekendtgørelser, der i øvrigt er udstedt i  

 medfør af straffuldbyrdelsesloven.
Om behandlingen af sager om  

 tilladelse til udgang henvises til kapitel 4-6 i  

 udgangsbekendtgørelsen.
Om behandlingen af sager om overførsel  

 til anden institution henvises til kapitel 2 i anbringelses- og  

 overførselsbekendtgørelsen.
 5. Spørgsmålet om behandlingen  

 af sager om prøveudskrivning af forvarede er reguleret i  

 bekendtgørelse om behandlingen af sager om prøveudskrivning af  

 forvarede, jf. nedenfor kapitel 2-3.
 6. Straffuldbyrdelseslovens afsnit VI om  

 fællesregler for fuldbyrdelse af straf m.v. indeholder en række  

 bestemmelser, der er fælles for fuldbyrdelse af bl.a.  

 fængselsstraffe og forvaring.
Kapitel 2 Generelt 7. Straffuldbyrdelseslovens § 105, stk. 2,  

 bemyndiger justitsministeren til at fastsætte regler om bl.a.  

 behandlingen af sager om prøveudskrivning.
Den særlige  

 forsigtighed, som under hensyn til disse indsattes farlighed bør  

 udvises i forbindelse med fuldbyrdelse af forvaring, forudsættes at  

 komme til udtryk ved fastsættelsen af sagsbehandlingsregler, der  

 sikrer, at afgørelse om visse særlig væsentlige  

 spørgsmål under fuldbyrdelsen af forvaring træffes efter  

 en særlig omfattende og grundig sagsbehandling.
Bekendtgørelsens  

 §§ 2-4 skal sikre en sådan omfattende og grundig sagsbehandling for  

 så vidt angår behandlingen af sager om  

 prøveudskrivning.
Kapitel 3 Bekendtgørelse om behandling af sager om  

 prøveudskrivning af forvarede 8. Efter straffelovens § 72, stk. 2, kan  

 institutionens ledelse over for anklagemyndigheden fremsætte anmodning  

 om at indbringe spørgsmålet om prøveudskrivning for  

 retten.
Efter bekendtgørelsens § 1 skal institutionens ledelse  

 fremsætte en sådan anmodning, når det må antages, at  

 betingelserne for prøveudskrivning er opfyldt.
9. I medfør af  

 straffuldbyrdelseslovens § 89, stk. 1, påhviler det institutionen  

 jævnligt at tage visse væsentlige spørgsmål  

 vedrørende den indsatte op til overvejelse, uanset om den indsatte  

 anmoder herom.
Denne bestemmelse gælder, jf. § 105, stk. 1, også  

 i forbindelse med fuldbyrdelse af forvaring.
Reglerne om institutionens pligt  

 hertil er fastsat i bekendtgørelsens § 2, stk. 1 og 2, hvoraf det  

 bl.a. fremgår, at når en forvaringsdømt har været  

 anbragt 3 år i forvaring, påhviler det institutionen årligt  

 at overveje, om der skal fremsættes en anmodning over for  

 anklagemyndigheden.
Bekendtgørelsens § 2 skal ses som et supplement til  

 § 1. Institutionen vil således, også inden en  

 forvaringsdømt har været anbragt 3 år i forvaring, have en  

 pligt til at overveje, om der skal fremsættes en anmodning over for  

 anklagemyndigheden, hvis det må antages, at betingelserne for  

 prøveudskrivning er opfyldt.
Der gælder en tilsvarende pligt,  

 hvis det i en periode mellem to fællesmøder må antages, at  

 betingelserne for prøveudskrivning er opfyldt.
10. For at sikre et hensigtsmæssigt  

 samarbejde mellem anklagemyndigheden og kriminalforsorgen er det i  

 bekendtgørelsens § 3, stk. 1, fastsat, at en anmodning over for  

 anklagemyndigheden som udgangspunkt fremsættes i forbindelse med det  

 årlige møde mellem anklagemyndigheden (Rigsadvokaten) og  

 Justitsministeriet, Direktoratet for Kriminalforsorgen.
Efter fast praksis  

 deltager Anstalten ved Herstedvester i disse møder.
11. For at sikre en grundig vurdering af  

 bl.a. den indsattes farlighed er det i bekendtgørelsens § 4  

 fastslået, at institutionen skal indhente en erklæring fra  

 speciallæge i psykiatri til brug for afgørelsen, om hvorvidt  

 anklagemyndigheden skal anmodes om at indbringe spørgsmålet om  

 prøveudskrivning for retten.
Er der i den pågældende  

 institution ansat en sådan speciallæge, kan erklæringen  

 udarbejdes af den pågældende.
 12. Bekendtgørelsens § 5  

 fastslår, at den forvaringsdømte skal orienteres om og have  

 lejlighed til at udtale sig om de oplysninger, der vil blive lagt til grund  

 for institutionens afgørelse.
13. Bekendtgørelsens § 6  

 indebærer, at institutionen, når der træffes  

 afgørelse om ikke at anmode anklagemyndigheden om at indbringe  

 spørgsmålet om prøveudskrivning for retten, skal  

 udfærdige et notat, som bl.a. skal indeholde en begrundelse, der  

 opfylder kravene i forvaltningslovens § 24. Heri ligger, at begrundelsen skal  

 indeholde en henvisning til de retsregler afgørelsen er truffet efter,  

 og hvis afgørelsen beror på et skøn, skal det angives,  

 hvilke hovedhensyn, der har været bestemmende for udøvelsen af  

 skønnet.
Om fornødent skal det tillige angives, hvilke faktiske  

 omstændigheder, som er tillagt væsentlig betydning for  

 afgørelsen.
Begrundelsen kan begrænses, i det omfang hensynet  

 til den indsattes interesse, findes at burde vige for afgørende hensyn  

 til den pågældende selv eller til andre private eller offentlige  

 interesser.
Det fremgår endvidere af § 6, at det notat, der skal  

 udfærdiges, blandt andet skal indeholde oplysning om, hvornår  

 afgørelsen er meddelt den indsatte, og hvornår fristen for at  

 indgive klage til justitsministeren udløber.
Baggrunden for denne  

 regel er navnlig, at straffuldbyrdelseslovens § 111, stk. 2, indeholder en  

 bestemmelse om, at klage til justitsministeren skal være indgivet inden  

 2 måneder efter, at afgørelsen er meddelt den indsatte.
 14. Bekendtgørelsens § 7  

 indebærer, at institutionen snarest muligt skal sende sagen til  

 Justitsministeriet, Direktoratet for Kriminalforsorgen, hvis den  

 forvaringsdømte ønsker at påklage institutionens  

 afgørelse til justitsministeren.
 15. Bekendtgørelsens § 8  

 fastsætter i overensstemmelse med hidtidig praksis, at  

 forvaringsdømte, der selv rejser spørgsmål om  

 prøveudskrivning, af institutionen vejledes om de gældende  

 regler og praksis.
 16. Bekendtgørelsens § 9  

 fastsætter, at hvis en forvaringsdømt er udstationeret til eller  

 anbragt i en af kriminalforsorgens pensioner eller en institution m.v. uden  

 for kriminalforsorgen, påhviler de i §§ 1-7 nævnte forpligtelser  

 den institution, hvorfra den forvaringsdømte er udstationeret, eller  

 den forvaringsdømtes moderinstitution.
