Skriftlig fremsættelse (8. december 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om  

 ændring af pensionsbeskatningsloven og skattekontrolloven.  

 (Pensionsordninger for ægtefæller til udsendte medarbejdere  

 m.v.).
(Lovforslag nr.
L 133).
Lovforslaget har til hovedformål at indføre  

 regler om den skattemæssige behandling af pensionsordninger, som  

 arbejdsgiveren til en udsendt medarbejder betaler for medarbejderens  

 medfølgende ægtefælle eller samlever.
Forslaget har til  

 formål at øge interessen for at lade sig udsende til udlandet.
Det foreslås, at en arbejdsgiver, der ønsker  

 at udsende en medarbejder til udlandet, kan tilbyde at indbetale til en  

 pensionsordning for medarbejderens medfølgende ægtefælle  

 eller samlever, således at ordningen skattemæssigt  

 henføres til den medfølgende ægtefælle eller  

 samlever og behandles som en almindelig pensionsordning i  

 ansættelsesforhold.
Det vil typisk betyde, at hverken den ansatte eller  

 den medfølgende ægtefælle eller samlever skal  

 indkomstbeskattes af arbejdsgiverens indbetalinger til pensionsordningen.
 Lovforslaget indeholder desuden forslag om en række  

 mindre ændringer og præciseringer af pensionsbeskatningsreglerne.
Forslaget om pensionsordninger for medfølgende  

 ægtefæller og samlevere skønnes at medføre et  

 provenutab på ca. 5 mill.kr. pr. år.
De øvrige elementer i  

 lovforslaget har ikke nævneværdige provenumæssige  

 konsekvenser.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
