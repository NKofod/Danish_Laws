Skattefri rejsegodtgørelse - Skattefri rejsegodtgørelse.
 Ligningsrådet blev anmodet om bindende forhåndsbesked om  

 følgende:
 Spørgsmål:
 Er selskabets konsulenter at betragte som eksportmedarbejdere, jf.  

 ligningslovens § 9 E, stk. 2, således at de kan opnå  

 udlandsstandardfradrag efter TS-cirkulære 1992-18 samtidig med, at  

 selskabet udbetaler skattefri rejsegodtgørelse efter 60-pct.s-reglen i  

 ligningslovens § 9, stk. 7.
 Svar:
 Ja.
 Sagens omstændigheder var følgende:
Selskabet er en international modekoncern inden for dame-, herre- og  

 børnetøj.
Tøjet fremstilles i Østen, Sydeuropa  

 eller Danmark og afsættes primært i Norden.
Salget i Norden foregår gennem datterselskaber i de respektive  

 lande.
Datterselskaberne sælger produkterne til kunder, som både  

 kan være butikker ejet af andre selskaber i koncernen og butikker med  

 selvstændige erhvervsdrivende som ejer.
En speciel del af selskabets koncept er butikker, hvor hele udvalget af  

 tøj skal købes hos selskabet.
Butikkerne drives på  

 franchisebasis efter specielle retningslinier i en forud indgået  

 aftale.
Som en del af franchiseaftalen tilbydes butikkerne at få assistance  

 af selskabets konsulenter.
Konsulenternes opgave er at assistere  

 butiksindehaveren i kollektionsvalg, vindues- og butiksdekoration,  

 undervisning og instruktion af personale samt råd og vejledning i  

 øvrigt.
For konsulenternes assistance betaler butikken en fast timepris, som  

 afregnes med det datterselskab, butikken normalt handler med.
Datterselskabet  

 faktureres derefter fra selskabet.
 De rejse- og opholdsudgifter, der er forbundet med konsulenternes rejse i  

 udlandet, dækkes af selskabet som udlæg efter regning.
 I forbindelse med rejseaktiviteterne udbetaler selskabet samtidig  

 skattefri rejsegodtgørelse efter 60-pct.s-reglen i ligningslovens § 9,  

 stk. 7, til dækning af merudgifter, som ikke dækkes som  

 udlæg efter regning.
 På den baggrund ønskes bindende forhåndsbesked om,  

 hvorvidt konsulenterne kan anses for eksportmedarbejdere, således at de  

 ved siden af den skattefri rejsegodtgørelse kan opnå  

 udlandsstandardfradrag efter TS-cirkulære 1992-18.
 Ligningsrådet svarede:
 Efter ligningslovens § 9 E, stk. 2, omfatter begrebet eksportmedarbejdere  

 lønmodtagere, der for en dansk arbejdsgiver udfører arbejde i  

 udlandet med sigte på at opnå salg til udlandet af  

 arbejdsgiverens varer og tjenesteydelser eller at opfylde sådanne  

 aftaler.
 Hvad der ligger heri er nærmere beskrevet i punkt 20 i  

 Skatteministeriets cirkulære nr. 103 af 13-9 1988.
Her anføres det blandt andet, at formålet med  

 lønmodtagerens arbejde kan være at opnå salg.
Udtrykket  

 angiver, at alle faser i samarbejdet er omfattet.
Det gælder både  

 det salgsopsøgende forarbejde eller kundepleje, kontraktforhandlinger  

 og indgåelse af salgsaftalen.
 Ligningsrådet finder, navnlig på baggrund af, at butikkerne er  

 forpligtet til at købe hele udvalget af tøj hos selskabet, at  

 arbejde i udlandet må være at betragte som kundepleje, og at  

 konsulenterne derfor kan anses for eksportmedarbejdere, hvorfor de vil kunne  

 opnå udlandsstandardfradrag efter TS-cirkulære 1992-18.
