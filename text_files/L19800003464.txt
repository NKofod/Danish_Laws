Bekendtgørelse af konvention af 23. maj  

 1969 om traktatretten Ved kgl. resolution af 10. maj 1976 og efter at  

 folketinget den 22. april s.å. havde meddelt sit samtykke dertil, har  

 Danmark ratificeret en i Wien den 23. maj 1969 udfærdiget konvention om  

 traktatretten.
 Konventionen og et dertil knyttet tillæg har  

 følgende ordlyd:
Oversættelse WIENERKONVENTION OM TRAKTATRETTEN Deltagerstaterne i denne konvention er i betragtning af traktaters fundamentale rolle i det  

 mellemfolkelige samkvems historie, i erkendelse af traktaters stadig voksende  

 betydning som kilde til folkeretten og som middel til udvikling af fredeligt  

 samarbejde mellem nationer uanset deres forfatningsmæssige og sociale  

 systemer, i konstatering af, at grundsætningerne om  

 frivilligt samtykke og god tro og reglen pacta sunt servanda er alment  

 anerkendte.
i bekræftelse af, at tvister  

 vedrørende traktater ligesom andre mellemfolkelige tvister bør  

 bilægges ved fredelige midler og i overensstemmelse med  

 retfærdighedens og folkerettens principper, i erindringen om De forenede Nationers folks  

 beslutning om at skabe vilkår, hvorunder retfærdighed og respekt  

 for de forpligtelser, der opstår ved traktater, kan opretholdes, i bevidstheden om de folkeretlige  

 grundsætninger, der indeholdes i De forenede Nationers pagt,  

 såsom grundsætningerne om folkenes ligeret og selvbestemmelse, om  

 staternes suveræne lighed og uafhængighed, om ikke-indblanding i  

 staternes interne forhold, om forbud mod trussel om eller brug af magt og om  

 universel respekt for og overholdelse af menneskerettigheder og fundamentale  

 frihedsrettigheder for alle, i forvisning om, at den kodifikation og progressive  

 udvikling af traktatretten, som er opnået i denne konvention, vil  

 fremme De forenede Nationers formål som udtrykt i pagten, nemlig  

 opretholdelse af mellemfolkelig fred og sikkerhed, fremme af venskabelige  

 forbindelser og tilvejebringelse af mellemfolkeligt samarbejde, i bekræftelse af, at den folkeretlige  

 sædvanerets regler fortsat vil være gældende for forhold,  

 som ikke omfattes af denne konventions bestemmelser, blevet enige om følgende:
Kapitel I Indledning.
 Artikel 1.
 Konventionens anvendelsesområde.
 Denne konvention finder anvendelse på traktater  

 mellem stater.
 Artikel 2.
 Terminologi.
1. I denne konvention betyder (a) »traktat«: en mellemfolkelig overenskomst afsluttet i  

 skriftlig form mellem stater og undergivet folkerettens regler, uanset om den  

 består af et enkelt instrument eller to eller flere  

 sammenhørende instrumenter og uden hensyn til dens specielle  

 betegnelse; (b) »ratifikation«, »accept«, »godkendelse« og  

 »tiltrædelse«: i hvert enkelt tilfælde den således  

 betegnede folkeretlige akt, ved hvilken en stat på internationalt plan  

 fastslår sit samtykke til at være bundet af en traktat; (c) »fuldmagt«: et dokument, som hidrører fra den  

 kompetente statsmyndighed, og som udpeger en eller flere personer til at  

 repræsentere staten med henblik på at forhandle om, vedtage eller  

 bekræfte en traktattekst, til at give udtryk for statens samtykke til  

 at være bundet af en traktat eller til at udføre en hvilken som  

 helst anden akt i forbindelse med en traktat; (d) »forbehold«: en ensidig erklæring, uanset  

 formulering eller betegnelse, fremsat af en stat i forbindelse med  

 undertegnelse, ratifikation, accept, godkendelse eller tiltrædelse af  

 en traktat i den hensigt at udelukke eller modificere retsvirkningerne af  

 visse af traktatens bestemmelser i relation til den pågældende  

 stat; (e) »en forhandlende stat«: en stat, som har deltaget i  

 udarbejdelsen og vedtagelsen af traktatteksten; (f) »en kontraherende stat«: en stat, som har givet sit  

 samtykke til at være bundet af traktaten, uanset om denne er  

 trådt i kraft eller ej; (g) »deltager«: en stat, som har givet sit samtykke til at  

 være bundet af traktaten, og for hvilken traktaten er trådt i  

 kraft; (h) »tredjestat«: en stat, som ikke er deltager i  

 traktaten; (i) »international organisation«: en organisation, hvis  

 medlemmer er stater repræsenteret af deres regeringer.
 2. Bestemmelserne i stk.1 vedrørende  

 terminologien i denne konvention er ikke afgørende for brugen af disse  

 udtryk eller for den betydning, der måtte tillægges dem i nogen  

 stats interne retssystem.
 Artikel 3.
 Mellemfolkelige overenskomster, som ikke omfattes af  

 konventionen.
 Den omstændighed, at denne konvention ikke omfatter  

 mellemfolkelige overenskomster mellem stater og andre folkeretssubjekter  

 eller mellem sådanne andre folkeretssubjekter indbyrdes eller  

 mellemfolkelige overenskomster i ikke-skriftlig form, skal ikke  

 påvirke:
 (a) sådanne overenskomsters retskraft:
(b) anvendelsen på dem af nogen bestemmelse  

 indeholdt i denne konvention, som de ville være underkastet  

 ifølge folkeretten uafhængigt af konventionen; (c) anvendelsen af konventionen i staters indbyrdes  

 forhold i henhold til mellemfolkelige overenskomster, i hvilke andre  

 folkeretssubjekter også er deltagere.
 Artikel 4.
 Konventionens ikke-tilbagevirkende kraft.
 Uden at udelukke anvendelsen af nogen regel, som er  

 formuleret i denne konvention, og som traktater ville være undergivet  

 ifølge folkeretten uafhængigt af konventionen, finder  

 konventionen kun anvendelse på traktater, som er indgået af  

 stater efter konventionens ikrafttræden i forhold til disse stater.
 Artikel 5.
 Traktater, hvorved internationale organisationer  

 stiftes, og traktater vedtaget inden for en international organisation.
 Denne konvention finder anvendelse på enhver  

 traktat, som er en international organisations stiftelsesdokument, samt  

 på enhver traktat vedtaget inden for en international organisation med  

 forbehold af organisationens relevante regler herom.
Kapitel II Indgåelse og ikrafttrædelse af  

 traktater.
Afsnit 1 Indgåelse af traktater.
 Artikel 6.
 Staters evne til at indgå traktater.
 Enhver stat besidder evnen til at indgå  

 traktater.
 Artikel 7.
 Fuldmagt.
 1. En person betragtes som repræsenterende en  

 stat med henblik på at vedtage eller bekræfte en traktattekst  

 eller med henblik på at tilkendegive statens samtykke til at være  

 bundet af en traktat, såfremt:
(a) han fremlægger behørig fuldmagt eller (b) det fremgår af de pågældende staters  

 praksis eller af andre omstændigheder, at de havde til hensigt at  

 betragte den pågældende person som repræsenterende staten i  

 disse øjemed og at give afkald på fuldmagt.
 2. I kraft af deres stilling og uden at  

 behøve at fremlægge fuldmagt betragtes følgende som  

 repræsenterende deres stat:
(a) statsoverhoveder, regeringschefer og udenrigsministre  

 med henblik på at udføre alle akter i forbindelse med  

 indgåelse af en traktat; (b) diplomatiske missionschefer med henblik på at  

 vedtage teksten til en traktat mellem den akkrediterende stat og den stat, i  

 hvilken de er akkrediterede; (c) repræsentanter akkrediteret af stater til en  

 international konference eller til en international organisation eller et af  

 dens organer, med henblik på at vedtage en traktattekst på  

 konferencen, i organisationen eller i organet.
 Artikel 8.
 Efterfølgende bekræftelse af en akt  

 udført uden bemyndigelse.
 En akt vedrørende indgåelsen af en traktat  

 udført af en person, som ikke i henhold til artikel 7 kan betragtes  

 som bemyndiget til at repræsentere en stat med dette formål, er  

 uden retlig virkning, medmindre den senere bekræftes af den  

 pågældende stat.
 Artikel 9.
 Vedtagelse af teksten.
 1. Vedtagelsen af en traktattekst sker ved samtykke  

 fra alle de stater, der tager del i dens udarbejdelse med den i stk. 2  

 anførte undtagelse.
 2. Vedtagelsen af en traktattekst på en  

 international konference sker med to tredjedeles flertal af de  

 tilstedeværende og stemmeafgivende stater, medmindre de med samme  

 flertal beslutter at anvende en anden regel.
 Artikel 10.
 Bekræftelse af teksten.
 En traktattekst fastlægges som autentisk og  

 endelig:
(a) ved den fremgangsmåde, som måtte  

 være foreskrevet i teksten eller vedtaget af de stater, der tager del i  

 dens udarbejdelse, eller (b) hvis ingen fremgangsmåde er foreskrevet eller  

 vedtaget på denne måde, ved at disse staters repræsentanter  

 undertegner, undertegner ad referendum eller paraferer traktatteksten  

 eller konferencens slutakt, som indeholder teksten.
 Artikel 11.
 Måder, hvorpå samtykke til at være  

 bundet af en traktat kan udtrykkes.
 En stats samtykke til at være bundet af en traktat  

 kan udtrykkes ved undertegnelse, udveksling af instrumenter, der udgør  

 en traktat, ratifikation, accept, godkendelse eller tiltrædelse eller  

 på en hvilken som helst anden aftalt måde.
 Artikel 12.
 Samtykke til at være bundet af en traktat udtrykt  

 ved undertegnelse.
 1. En stats samtykke til at være bundet af en  

 traktat udtrykkes ved dens repræsentants undertegnelse, når:
(a) traktaten foreskriver, at undertegnelse skal have  

 denne virkning; (b) det på anden måde er godtgjort, at de  

 forhandlende stater var enige om, at undertegnelse skulle have denne  

 virkning, eller (c) det fremgår af repræsentantens fuldmagt  

 eller er blevet udtrykt under forhandlingerne, at det var statens hensigt at  

 tillægge undertegnelsen denne virkning.
 2. Ved anvendelsen af stk.1 gælder  

 følgende:
(a) paraferingen af en tekst udgør en  

 undertegnelse, når det er godtgjort, at de forhandlende stater var  

 enige herom; (b) en repræsentants undertegnelse af en traktat  

ad referendum udgør en egentlig undertegnelse, hvis den er  

 bekræftet af hans stat.
 Artikel 13.
 Samtykke til at være bundet af en traktat udtrykt  

 ved udveksling af instrumenter, der udgør en traktat.
 Staters samtykke til at være bundet af en traktat,  

 som består af udvekslede instrumenter, udtrykkes ved denne udveksling,  

 når:
(a) det af instrumenterne fremgår, at deres  

 udveksling skal have denne virkning, eller (b) det på anden måde er godtgjort, at de  

 pågældende stater var enige om, at udvekslingen af instrumenter  

 skulle have denne virkning.
 Artikel 14.
 Samtykke til at være bundet af en traktat udtrykt  

 ved ratifikation, accept eller godkendelse.
 1. En stats samtykke til at være bundet af en  

 traktat udtrykkes ved ratifikation, når:
 (a) traktaten foreskriver, at sådant samtykke skal  

 udtrykkes ved ratifikation:
 (b) det på anden måde er godtgjort, at de  

 forhandlende stater var enige om, at ratifikation var  

 påkrævet:
(c) statens repræsentant har undertegnet traktaten  

 under forbehold af ratifikation eller (d) statens ønske om at undertegne traktaten under  

 forbehold af ratifikation fremgår af dens repræsentants fuldmagt  

 eller er blevet udtrykt under forhandlingerne.
 2. En stats samtykke til at være bundet af en  

 traktat udtrykkes ved accept eller godkendelse under lignende betingelser,  

 som gælder med hensyn til ratifikation.
 Artikel 15.
 Samtykke til at være bundet af en traktat udtrykt  

 ved tiltrædelse.
 En stats samtykke til at være bundet af en traktat  

 udtrykkes ved tiltrædelse, når:
(a) traktaten foreskriver, at sådant samtykke kan  

 udtrykke af den pågældende stat ved tiltrædelse; (b) det på anden måde er godtgjort, at de  

 forhandlende stater var enige om, at sådant samtykke kan udtrykkes af  

 den pågældende stat ved tiltrædelse eller (c) samtlige deltagere efterfølgende er blevet  

 enige om, at et sådant samtykke kan udtrykkes af den  

 pågældende stat ved tiltrædelse.
 Artikel 16.
 Udveksling eller deponering af instrumenter om  

 ratifikation, godkendelse eller tiltrædelse.
 Medmindre traktaten foreskriver andet, udgør  

 instrumenter om ratifikation, accept, godkendelse eller tiltrædelse en  

 stats samtykke til at være bundet af en traktat fra det tidspunkt, da  

 de:
(a) udveksles imellem de kontraherende stater; (b) deponeres hos depositaren eller (c) notificeres over for de kontraherende stater eller  

 depositaren, hvis dette er aftalt.
 Artikel 17.
 Samtykke til at være bundet af en del af en  

 traktat og valg mellem forskellige bestemmelser.
 1. Uden at udelukke den eventuelle anvendelse af  

 artiklerne 19 til 23 får en stats samtykke til at være bundet af  

 en del af en traktat kun virkning, såfremt traktaten tillader det,  

 eller de øvrige kontraherende stater er enige herom.
 2. En stats samtykke til at være bundet af en  

 traktat, der tillader et valg mellem forskellige bestemmelser, får kun  

 virkning, hvis det tydeligt fremgår, hvilke bestemmelser samtykket  

 omfatter.
 Artikel 18.
 Forpligtelse til ikke at berøve en traktat dens  

 formål og hensigt forud for dens ikrafttræden.
 En stat er forpligtet til at afholde sig fra handlinger,  

 der ville berøve traktaten dens formål og hensigt,  

 når:
(a) den har undertegnet traktaten eller udvekslet de  

 instrumenter, der udgør traktaten under forbehold af ratifikation,  

 accept eller godkendelse, så længe den ikke klart har  

 tilkendegivet, at det er dens hensigt ikke at blive deltager i traktaten,  

 eller (b) den har udtrykt sit samtykke til at være bundet  

 af traktaten, så længe traktaten ikke er trådt i kraft,  

 forudsat at denne ikrafttræden ikke utilbørligt forsinkes.
Afsnit 2 Forbehold.
 Artikel 19.
 Fremsættelse af forbehold.
 En stat kan ved undertegnelse, ratifikation, accept,  

 godkendelse eller tiltrædelse af en traktat fremsætte et  

 forbehold, medmindre:
(a) traktaten forbyder det pågældende  

 forbehold; (b) traktaten foreskriver, at kun nærmere bestemte  

 forbehold, der ikke omfatter det pågældende forbehold, kan  

 fremsættes, eller (c) forbeholdet, i tilfælde, der ikke omfattes af  

 punkterne (a) og (b), er uforeneligt med traktatens hensigt og  

 formål.
 Artikel 20.
 Godkendelse af og indsigelse mod forbehold.
 1. Et forbehold, der udtrykkeligt er tilladt i en  

 traktat, kræver ingen efterfølgende godkendelse fra de  

 øvrige kontraherende stater, medmindre det er foreskrevet i  

 traktaten.
 2. Når det fremgår af det  

 begrænsede antal af forhandlende stater og af traktatens hensigt og  

 formål, at anvendelse af traktaten i dens helhed mellem alle deltagerne  

 er en væsentlig betingelse for hver enkelts samtykke til at være  

 bundet af traktaten, kræver et forbehold samtlige deltageres  

 godkendelse.
 3. Når en traktat er stiftelsesdokument for  

 en international organisation, og den ikke selv bestemmer andet, kræver  

 et forbehold godkendelse fra organisationens kompetente organ.
 4. I tilfælde, der ikke omfattes af de  

 foregående punkter, og såfremt traktaten ikke bestemmer andet,  

 gælder følgende:
(a) godkendelse fra en anden kontraherende stat af et  

 forbehold bevirker, at den stat, der fremsætter forbeholdet, bliver  

 deltager i traktaten i relation til denne anden stat, hvis traktaten er i  

 kraft, eller når den træder i kraft for disse stater; (b) en indsigelse fra en anden kontraherende stat mod et  

 forbehold udelukker ikke traktatens ikrafttræden imellem den stat, der  

 fremsætter indsigelsen, og den, der tager forbeholdet, medmindre den  

 stat, der fremsætter indsigelsen, udtrykkeligt tilkendegiver den  

 modsatte hensigt; (c) en akt, der giver udtryk for en stats samtykke til at  

 være bundet af en traktat, og som indeholder et forbehold, har  

 virkning, så snart mindst én anden kontraherende stat har  

 godkendt forbeholdet.
 5. For så vidt angår stk.2 og 4, og  

 medmindre traktaten bestemmer andet, betragtes et forbehold som godkendt af  

 en stat, hvis den ikke har gjort indsigelse mod forbeholdet ved  

 udløbet af et tidsrum af tolv måneder efter, at den var blevet  

 gjort bekendt med forbeholdet, eller på den dato, da den gav sit  

 samtykke til at være bundet af traktaten, alt efter hvilket tidspunkt  

 der er det seneste.
 Artikel 21.
 Retsvirkninger af forbehold og af indsigelser mod  

 forbehold.
 1. Et forbehold, som gælder over for en anden  

 deltager i overensstemmelse med artiklerne 19, 20 og 23:
(a) modificerer såvidt forbeholdet rækker de  

 pågældende traktatbestemmelser for den stat, der har taget  

 forbeholdet i dens forhold til denne anden deltager; (b) modificerer disse bestemmelser i samme omfang for den  

 anden part i dennes forhold til den stat, der har fremsat forbeholdet.
 2. Forbeholdet modificerer ikke traktatens  

 bestemmelser for dens øvrige deltagere i deres indbyrdes forhold.
 3. Når en stat, der fremsætter  

 indsigelse mod et forbehold, ikke har modsat sig traktatens  

 ikrafttræden mellem sig selv og den stat, der har fremsat forbeholdet,  

 finder de bestemmelser, som forbeholdet vedrører, ikke anvendelse  

 mellem de to stater i det omfang det følger af forbeholdet.
 Artikel 22.
 Tilbagekaldelse af forbehold og af indsigelser mod  

 forbehold.
 1. Medmindre traktaten bestemmer andet, kan et  

 forbehold tilbagekaldes når som helst, og samtykke hertil fra en stat,  

 der har godkendt forbeholdet, er ikke påkrævet.
 2. Medmindre traktaten bestemmer andet, kan en  

 indsigelse mod et forbehold tilbagekaldes når som helst.
3. Medmindre traktaten bestemmer andet, eller andet  

 er aftalt, (a) får tilbagekaldelse af et forbehold ikke  

 virkning over for en kontraherende stat, før denne har modtaget  

 meddelelse herom; (b) får tilbagekaldelse af en indsigelse mod et  

 forbehold ikke virkning, før den stat, der fremsatte forbeholdet, har  

 modtaget meddelelse herom.
 Artikel 23.
 Fremgangsmåde vedrørende forbehold.
 1. Et forbehold, en udtrykkelig godkendelse af et  

 forbehold og en indsigelse mod et forbehold skal formuleres skriftligt og  

 meddeles til de kontraherende stater og andre stater, som er berettiget til  

 at blive deltagere i traktaten.
 2. Et forbehold skal, dersom det er fremsat ved  

 undertegnelse af traktaten under forbehold af ratifikation, accept eller  

 godkendelse, bekræftes formelt af den stat, der tager forbeholdet,  

 når denne udtrykker sit samtykke til at være bundet af traktaten.  

 I et sådant tilfælde skal forbeholdet betragtes som fremsat  

 på datoen for dets bekræftelse.
 3. En udtrykkelig godkendelse eller indsigelse mod  

 et forbehold, som er fremsat forud for forbeholdets bekræftelse,  

 kræver ikke selv nogen bekræftelse.
 4. Tilbagekaldelse af et forbehold eller af en  

 indsigelse mod et forbehold skal formuleres skriftligt.
Afsnit 3 Ikrafttrædelse og foreløbig anvendelse af  

 traktater.
 Artikel 24.
 Ikrafttrædelse.
 1. En traktat træder i kraft på den  

 måde og på den dato, som den måtte foreskrive, eller som de  

 forhandlende stater måtte blive enige om.
 2. I mangel af en sådan bestemmelse eller  

 aftale træder en traktat i kraft, så snart alle de forhandlende  

 stater har givet deres samtykke til at være bundet af traktaten.
 3. Når en stats samtykke til at være  

 bundet af en traktat gives på et tidspunkt efter traktatens  

 ikrafttræden, træder traktaten i kraft for denne stat på  

 det nævnte tidspunkt, medmindre traktaten bestemmer andet.
 4. En traktats bestemmelser om bekræftelse af  

 dens tekst, meddelelse af staternes samtykke til at være bundet af  

 traktaten, måden og datoen for dens ikrafttræden, forbehold,  

 depositarens funktioner og andre forhold, der nødvendigvis  

 opstår inden traktatens ikrafttræden, finder anvendelse fra det  

 tidspunkt, da dens tekst vedtages.
 Artikel 25.
 Foreløbig anvendelse.
 1. En traktat eller en del af en traktat anvendes  

 foreløbigt i afventen af dens ikrafttræden såfremt:
(a) traktaten selv indeholder bestemmelse herom eller (b) de forhandlende stater på anden måde er  

 blevet enige herom.
 2. Medmindre traktaten foreskriver andet, eller de  

 forhandlende stater er blevet enige om andet, skal den foreløbige  

 anvendelse af en traktat eller af en del af en traktat i forhold til en stat  

 ophøre, hvis denne stat meddeler de øvrige stater, mellem  

 hvilke traktaten anvendes foreløbigt, at det er dens hensigt ikke at  

 blive deltager i traktaten.
Kapitel III Overholdelse, anvendelse og fortolkning af  

 traktater.
Afsnit 1 Overholdelse af traktater.
 Artikel 26.
 Pacta sunt servanda.
 Enhver ikraftværende traktat er bindende for dens  

 deltagere og skal opfyldes af dem i god tro.
 Artikel 27.
 Intern ret og overholdelse af traktater.
En deltager må ikke påberåbe sig  

 bestemmelser i sit interne retssystem til retfærdiggørelse af  

 sin undladelse af at opfylde en traktat.
Denne regel begrænser ikke  

 rækkevidden af artikel 46.
Afsnit 2 Anvendelse af traktater.
 Artikel 28.
 Traktaters ikke-tilbagevirkende kraft.
 Medmindre en anden hensigt fremgår af traktaten  

 eller er fastslået på anden måde, binder dens bestemmelser  

 ikke en deltager med hensyn til nogen handling eller kendsgerning, som fandt  

 sted, eller nogen situation, som ophørte at bestå, forud for  

 datoen for traktatens ikrafttræden for denne deltager.
 Artikel 29.
 Traktaters territoriale anvendelsesområde.
 Medmindre andet fremgår af traktaten eller er  

 fastslået på anden måde, er en traktat bindende for hver  

 enkelt deltager med hensyn til hele dens territorium.
 Artikel 30.
 Anvendelse af successive traktater vedrørende  

 samme emne.
 1. Med forbehold af De forenede Nationers pagt,  

 artikel 103, skal rettigheder og forpligtelser for stater, der er deltagere i  

 successive traktater vedrørende samme emne afgøres i  

 overensstemmelse med følgende bestemmelser.
 2. Når en traktat angiver, at den skal vige  

 for, eller at den ikke skal betragtes som uforenelig med en tidligere eller  

 senere traktat, skal denne anden traktats bestemmelser gå forud.
 3. Når alle deltagerne i den tidligere  

 traktat også er deltagere i den senere traktat, men den tidligere  

 traktat ikke er bragt til ophør eller suspenderet i henhold til  

 artikel 59, finder den tidligere traktat kun anvendelse i den  

 udstrækning dens bestemmelser er forenelige med den senere traktats  

 bestemmelser.
 4. Når deltagerne i den senere traktat ikke  

 omfatter alle deltagerne i den tidligere:
(a) gælder for så vidt angår stater, der  

 er deltagere i begge traktater, samme regel som fastsat i stk.3; (b) er, for så vidt angår en stat, der er  

 deltager i begge traktater, og en stat, der kun er deltager i den ene  

 traktat, den traktat, i hvilken begge stater er deltagere, bestemmende for  

 deres fælles rettigheder og forpligtelser.
 5. Stk. 4 berører ikke artikel 41 eller  

 noget spørgsmål om ophør eller suspension af en traktat i  

 henhold til artikel 60 eller noget spørgsmål om ansvar, som  

 måtte opstå for en stat ved indgåelse eller anvendelse af  

 en traktat, hvis bestemmelser er uforenelige med statens forpligtelser over  

 for en anden stat under en anden traktat.
Afsnit 3 Fortolkning af traktater.
 Artikel 31.
 Almindelig regel om fortolkning.
 1. En traktat skal fortolkes loyalt i  

 overensstemmelse med den sædvanlige betydning, der måtte  

 tillægges traktatens udtryk i deres sammenhæng og belyst af dens  

 hensigt og formål.
 2. Med henblik på fortolkningen af en traktat  

 indgår i sammenhængen foruden selve teksten inklusive dens  

 præambel og bilag:
(a) enhver aftale vedrørende traktaten, som er  

 indgået mellem samtlige deltagere i forbindelse med traktatens  

 indgåelse; (b) ethvert dokument, som er udarbejdet af en eller flere  

 deltagere i forbindelse med traktatens indgåelse og godkendt af de  

 øvrige deltagere som et dokument i tilknytning til traktaten.
 3. Jævnsides med sammenhængen skal der  

 tages hensyn til:
(a) en eventuel efterfølgende aftale mellem  

 deltagerne vedrørende traktatens fortolkning eller anvendelsen af dens  

 bestemmelser; (b) enhver efterfølgende praksis vedrørende  

 traktatens anvendelse, som fastslår en enighed mellem deltagerne  

 vedrørende dens fortolkning; (c) enhver relevant folkeretlig retsregel, som finder  

 anvendelse i forholdet mellem deltagerne.
 4. Der skal tillægges et udtryk en  

 særlig betydning, hvis det er godtgjort, at dette var deltagernes  

 hensigt.
 Artikel 32.
 Supplerende fortolkningsmidler.
 Supplerende fortolkningsmidler, herunder forarbejderne til  

 traktaten og omstændighederne ved dens indgåelse, kan tages i  

 betragtning med henblik på at få bekræftet den betydning,  

 der fremkommer ved anvendelsen af artikel 31 eller for at fastslå  

 betydningen, når fortolkningen i henhold til artikel 31:
(a) efterlader betydningen flertydig eller uklar eller (b) fører til et resultat, som er åbenbart  

 meningsløst eller urimeligt.
 Artikel 33.
 Fortolkningen af traktater, der er bekræftede  

 på to eller flere sprog.
 1. Når en traktat er bekræftet på  

 to eller flere sprog, har teksten samme gyldighed på hvert af disse  

 sprog, medmindre traktaten bestemmer, eller deltagerne er enige om, at en  

 bestemt tekst skal have forrang i tilfælde af uoverensstemmelse.
 2. En traktattekst på et andet sprog end et  

 af de sprog, på hvilket teksten blev bekræftet, skal kun  

 betragtes som en bekræftet tekst, dersom traktaten indeholder  

 bestemmelse herom, eller deltagerne er enige herom.
 3. De i traktaten anvendte udtryk forudsættes  

 at have samme betydning i hver bekræftet tekst.
 4. Når en sammenligning af de  

 bekræftede tekster afslører en forskel i betydning, som ikke  

 ophæves ved anvendelsen af artiklerne 31 og 32, skal den betydning  

 lægges til grund, som bedst forener de forskellige tekster under  

 hensyntagen til traktatens hensigt og formål, undtagen hvor en tekst  

 har forrang i henhold til stk.1.
Afsnit 4 Traktater og tredjestater.
 Artikel 34.
 Almindelig regel vedrørende tredjestater.
 En traktat skaber hverken forpligtelser eller rettigheder  

 for en tredjestat uden dennes samtykke.
 Artikel 35.
 Traktater, der pålægger tredjestater  

 forpligtelser.
 En forpligtelse for en tredjestat opstår gennem en  

 bestemmelse i en traktat, hvis deltagerne i traktaten har til hensigt gennem  

 bestemmelsen at skabe forpligtelsen, og tredjestaten udtrykkeligt godkender  

 denne forpligtelse skriftligt.
 Artikel 36.
 Traktater, hvis bestemmelser skaber rettigheder for  

 tredjestater.
1. En rettighed for en tredjestat opstår  

 gennem en bestemmelse i en traktat, hvis det er deltagernes hensigt med  

 bestemmelsen at tilstå denne rettighed enten til tredjestaten eller til  

 en gruppe af stater, som den tilhører, eller til alle stater, og  

 tredjestaten giver sit samtykke hertil.
Medmindre traktaten bestemmer andet,  

 forudsættes dens samtykke at foreligge, så længe det  

 modsatte ikke er tilkendegivet.
 2. En stat, som udøver en rettighed i  

 overensstemmelse med stk. 1, skal overholde de betingelser for dens  

 udøvelse, der måtte være foreskrevet i traktaten eller  

 fastslået i overensstemmelse med traktaten.
 Artikel 37.
 Tilbagekaldelse eller ændringer af tredjestaters  

 forpligtelser eller rettigheder.
 1. Når en forpligtelse er opstået for  

 en tredjestat i overensstemmelse med artikel 35, kan forpligtelsen kun  

 tilbagekaldes eller ændres med samtykke fra deltagerne i traktaten og  

 fra tredjestaten, medmindre det godtgøres, at andet var aftalt mellem  

 dem.
 2. Når der er opstået en rettighed for  

 en tredjestat i overensstemmelse med artikel 36, kan rettigheden ikke  

 tilbagekaldes eller ændres af parterne, hvis det godtgøres, at  

 det var hensigten, at rettigheden ikke skulle kunne tilbagekaldes eller  

 ændres uden samtykke fra tredjestaten.
 Artikel 38.
 Traktatbestemmelser, som bliver bindende for  

 tredjestater i henhold til folkeretlig sædvane.
 Intet i artiklerne 34 til 37 udelukker, at en regel  

 indeholdt i en traktat bliver bindende for en tredjestat som en folkeretlig  

 sædvaneregel, der anerkendes som sådan.
Kapitel IV Ændring og modifikation af traktater.
 Artikel 39.
 Almindelig regel vedrørende ændring af  

 traktater.
En traktat kan ændres ved overenskomst mellem  

 deltagerne.
De i kapitel II fastlagte regler gælder for en sådan  

 overenskomst, medmindre traktaten bestemmer andet.
 Artikel 40.
 Ændring af multilaterale traktater.
 1. Medmindre vedkommende traktat bestemmer andet,  

 sker ændringen af multilaterale traktater i overensstemmelse med  

 følgende bestemmelser.
 2. Ethvert forslag til ændring af en  

 multilateral traktat i forholdet mellem samtlige deltagere skal meddeles til  

 alle de kontraherende stater, og enhver af disse er berettiget til at tage  

 del i:
(a) afgørelsen af, hvilke skridt der skal tages med  

 hensyn til et sådant forslag; (b) forhandling om indgåelse af en eventuel  

 overenskomst om ændring af traktaten.
 3. Enhver stat, som er berettiget til at blive  

 deltager i traktaten, skal ligeledes være berettiget til at blive  

 deltager i den ændrede traktat.
 4. Overenskomsten om ændringen binder ikke  

 nogen stat, der allerede er deltager i selve traktaten, men som ikke er  

 deltager i overenskomsten om ændringen; artikel 30, stk. 4 (b) finder  

 anvendelse over for en sådan stat.
 5. Enhver stat, som bliver deltager i traktaten,  

 efter at overenskomsten om ændringen er trådt i kraft, skal,  

 forudsat at vedkommende stat ikke giver udtryk for en anden hensigt:
(a) betragtes som værende deltager i den  

 ændrede traktat og (b) betragtes som deltager i den uændrede traktat i  

 forhold til enhver deltager i traktaten, som ikke er bundet af overenskomsten  

 om ændringen.
 Artikel 41.
 Overenskomster, der modificerer multilaterale traktater  

 i forholdet mellem enkelte af deltagerne.
 1. To eller flere deltagere i en multilateral  

 traktat kan indgå en overenskomst om modifikation af traktaten sig  

 imellem, hvis:
(a) traktaten forudser muligheden for en sådan  

 modifikation eller (b) traktaten ikke forbyder en sådan modifikation og  

 denne I) ikke griber ind i de øvrige deltageres  

 rettigheder eller i opfyldelsen af deres forpligtelser i henhold til  

 traktaten; II) ikke vedrører en bestemmelse, fra hvilken en  

 afvigelse er uforenelig med den effektive gennemførelse af traktatens  

 hensigt og formål som helhed.
 2. Medmindre traktaten i tilfælde, der  

 omfattes af stk. 1 (a), bestemmer noget andet, skal vedkommende deltagere  

 meddele de øvrige deltagere, at de har til hensigt at afslutte  

 overenskomsten, og hvilken modifikation af traktaten denne overenskomst  

 indebærer.
Kapitel V Ugyldighed, ophør og suspension af traktater.
Afsnit 1 Almindelige bestemmelser.
 Artikel 42.
 Traktaters gyldighed og forbliven i kraft.
 1. Gyldigheden af en traktat eller af en stats  

 samtykke til at være bundet af en traktat kan kun anfægtes gennem  

 anvendelsen af denne konvention.
2. En traktats ophør, dens opsigelse, eller  

 en deltagers tilbagetræden fra traktaten kan kun ske som følge  

 af en anvendelse af traktatens bestemmelser eller af denne konvention.
Den  

 samme regel gælder ved en suspension af traktaten.
 Artikel 43.
 Forpligtelser i medfør af folkeretten,  

 uafhængigt af en traktat.
 En traktats ugyldighed, ophør eller opsigelse, en  

 deltagers tilbagetræden fra den eller dens suspension som resultat af  

 en anvendelse af denne konvention eller af traktatens bestemmelser skal ikke  

 på nogen måde påvirke en stats pligt til at opfylde nogen  

 forpligtelse, der har fundet udtryk i traktaten, og som ville påhvile  

 den ifølge folkeretten, uafhængigt af traktaten.
 Artikel 44.
 Adskillelse af traktatbestemmelser.
 1. En deltagers ret ifølge en traktat eller  

 ifølge artikel 56 til at opsige, trække sig tilbage fra eller  

 suspendere en traktat kan kun udøves for så vidt angår  

 traktaten som helhed, medmindre traktaten bestemmer andet, eller andet  

 aftales mellem deltagerne.
 2. En i denne konvention anerkendt grund til at  

 erklære en traktat ugyldig, bringe den til ophør, træde  

 tilbage fra den eller suspendere den kan kun påberåbes for  

 så vidt angår traktaten som helhed, bortset fra de i de  

 følgende bestemmelser eller i artikel 60 anførte  

 tilfælde.
 3. Hvis grunden udelukkende vedrører  

 særlige traktatbestemmelser, kan den påberåbes alene for  

 så vidt angår disse bestemmelser, når:
(a) de omhandlede bestemmelser for så vidt  

 angår deres anvendelse kan adskilles fra den øvrige del af  

 traktaten; (b) det fremgår af traktaten eller på anden  

 måde er godtgjort, at godtagelsen af netop disse traktatbestemmelser  

 ikke udgjorde en væsentlig forudsætning for den eller de andre  

 deltageres samtykke til at være bundet af traktaten som helhed, og (c) den fortsatte opfyldelse af den resterende del af  

 traktaten ikke ville være ubillig.
 4. I tilfælde, der omfattes af artiklerne 49  

 og 50, kan den stat, der er berettiget til at påberåbe sig svig  

 eller bestikkelse, gøre dette enten for traktaten som helhed eller  

 under iagttagelse af stk. 3 alene for så vidt angår bestemte  

 traktatbestemmelser.
 5. I tilfælde, der omfattes af artiklerne 51,  

 52 og 53, er adskillelse af traktatens bestemmelser ikke tilladt.
 Artikel 45.
 Tab af retten til at påberåbe sig en grund  

 til at erklære en traktat ugyldig, bringe den til ophør,  

 træde tilbage fra den eller suspendere den.
 En stat kan ikke længere påberåbe sig en  

 grund til at erklære en traktat ugyldig, bringe den til ophør,  

 træde tilbage fra den eller suspendere den i henhold til artiklerne  

 46-50 eller artiklerne 60 og 62, hvis staten efter at være blevet klar  

 over kendsgerningerne:
(a) udtrykkeligt har erklæret sig indforstået  

 med, at traktaten er gyldig, respektive forbliver i kraft eller fortsat  

 anvendes, eller (b) i kraft af sin adfærd må betragtes som  

 havende indvilliget i traktatens gyldighed, respektive dens forbliven i kraft  

 eller fortsatte anvendelse.
Afsnit 2 Traktaters ugyldighed.
 Artikel 46.
 Interne retsregler vedrørende kompetence til at  

 indgå traktater.
 1. Den omstændighed, at en stats samtykke til  

 at være bundet af en traktat er fremsat under overtrædelse af en  

 bestemmelse i dens interne retssystem vedrørende kompetence til at  

 indgå traktater, kan ikke af staten påberåbes som grund til  

 at gøre samtykket ugyldigt, medmindre denne overtrædelse var  

 åbenbar og vedrørte en regel i dens interne retssystem af  

 grundlæggende betydning.
 2. En overtrædelse er åbenbar, hvis den  

 ville være objektivt kendelig for enhver stat, som optræder i  

 sagen i overensstemmelse med normal praksis og i god tro.
 Artikel 47.
 Specielle indskrænkninger i bemyndigelsen til at  

 udtrykke en stats samtykke.
 Hvis en repræsentants bemyndigelse til at udtrykke  

 en stats samtykke til at være bundet af en bestemt traktat er gjort til  

 genstand for en speciel indskrænkning, kan hans undladelse af at  

 overholde denne indskrænkning ikke påberåbes som  

 gørende det samtykke, der er udtrykt af ham, ugyldigt, medmindre  

 indskrænkningen var meddelt de øvrige forhandlende stater, inden  

 han udtrykte et sådant samtykke.
 Artikel 48.
 Fejltagelse.
 1. En stat kan påberåbe sig en  

 fejltagelse i en traktat som grund til at gøre dens samtykke til at  

 være bundet af traktaten ugyldigt, hvis fejltagelsen vedrører en  

 kendsgerning eller en situation, som denne stat gik ud fra forelå  

 på tidspunktet for traktatens indgåelse, og som udgjorde et  

 væsentligt grundlag for dens samtykke til at være bundet af  

 traktaten.
 2. Stk. 1 finder ikke anvendelse, hvis vedkommende  

 stat gennem sin egen adfærd bidrog til fejltagelsen, eller hvis  

 omstændighederne var sådanne, at staten burde være  

 opmærksom på muligheden for en fejltagelse.
 3. En fejltagelse, der alene vedrører en  

 traktatteksts ordlyd, påvirker ikke dens gyldighed; i så fald  

 finder artikel 79 anvendelse.
 Artikel 49.
 Svig.
 Hvis en stat er blevet forledt til at indgå en  

 traktat gennem en anden forhandlende stats svigagtige adfærd, kan  

 staten påberåbe sig svigen som grund til at anse sit samtykke til  

 at være bundet af traktaten for ugyldigt.
 Artikel 50.
 Bestikkelse af en stats repræsentant.
 Hvis fremsættelsen af en stats samtykke til at  

 være bundet af en traktat er opnået gennem en anden forhandlende  

 stats direkte eller indirekte bestikkelse af dens repræsentant, kan  

 staten påberåbe sig en sådan bestikkelse som gørende  

 sit samtykke til at være bundet af traktaten ugyldigt.
 Artikel 51.
 Tvang mod en stats repræsentant.
 En stats samtykke til at være bundet af en traktat  

 opnået ved tvang mod dens repræsentant i form af handlinger eller  

 trusler rettet mod ham skal ikke have nogen retlig virkning.
 Artikel 52.
 Tvang mod en stat gennem trussel om eller brug af  

 magt.
 En traktat er ugyldig, hvis dens indgåelse er  

 opnået gennem trussel om eller brug af magt i strid med de folkeretlige  

 principper, der er nedlagt i De forenede Nationers pagt.
 Artikel 53.
 Traktater, der strider mod en tvingende norm i  

 almindelig mellemfolkelig ret (jus cogens).
En traktat er ugyldig, hvis den på  

 indgåelsestidspunktet strider imod en tvingende norm i almindelig  

 mellemfolkelig ret.
I denne konvention er en tvingende norm i almindelig  

 mellemfolkelig ret en retsregel, der er accepteret og anerkendt af  

 folkeretssamfundet som helhed som en retsregel, fra hvilken der ikke tillades  

 nogen fravigelse, og som kun kan ændres ved en senere almindelig  

 folkeretlig retsregel af samme karakter.
Afsnit 3 Ophør og suspension af traktater.
 Artikel 54.
 Ophør af eller tilbagetræden fra en traktat  

 i henhold til dens bestemmelser eller med deltagernes samtykke.
 En traktats ophør eller en deltagers  

 tilbagetræden kan ske:
(a) i overensstemmelse med traktatens bestemmelser  

 eller (b) når som helst med samtykke fra alle deltagerne  

 efter samråd med de øvrige kontraherende stater.
 Artikel 55.
 Formindskelse af deltagerantallet i en multilateral  

 traktat under det for traktatens ikrafttræden nødvendige  

 antal.
 Medmindre traktaten bestemmer andet, ophører en  

 multilateral traktat ikke, blot fordi deltagerantallet formindskes til under  

 det for traktatens ikrafttræden nødvendige antal.
 Artikel 56.
 Opsigelse af eller tilbagetræden fra en traktat,  

 der ikke indeholder nogen bestemmelse vedrørende ophør,  

 opsigelse eller tilbagetræden.
 1. En traktat, som ikke indeholder nogen  

 bestemmelse vedrørende dens ophør, og som ikke åbner  

 adgang til opsigelse eller tilbagetræden, kan ikke være genstand  

 for opsigelse eller tilbagetræden, medmindre:
(a) det er godtgjort, at deltagerne havde til hensigt at  

 indrømme en mulighed for opsigelse eller tilbagetræden,  

 eller (b) retten til opsigelse eller tilbagetræden  

 følger af traktatens natur.
 2. En deltager skal give mindst tolv måneders  

 varsel om, at den har til hensigt at opsige eller træde tilbage fra en  

 traktat i henhold til stk. 1.
 Artikel 57.
 Suspension af en traktat i henhold til dens bestemmelser  

 eller med deltagernes samtykke.
 En traktat kan suspenderes i forhold til alle deltagerne  

 eller til en bestemt deltager:
(a) i overensstemmelse med traktatens bestemmelser  

 eller (b) når som helst med samtykke fra samtlige  

 deltagere i samråd med de øvrige kontraherende stater.
 Artikel 58.
 Suspension af en multilateral traktat ifølge  

 aftale alene mellem enkelte af deltagerne.
 1. To eller flere deltagere i en multilateral  

 traktat kan indgå aftale om at suspendere bestemmelser i traktaten  

 midlertidigt og alene sig imellem, hvis:
(a) muligheden for en sådan suspension er forudset i  

 traktaten, eller (b) den pågældende suspension ikke er forbudt  

 i traktaten, og I) ikke griber ind i de øvrige deltageres  

 udøvelse af deres rettigheder eller opfyldelsen af deres forpligtelser  

 i henhold til traktaten, og II) ikke er uforenelig med traktatens hensigt og  

 formål.
 2. Medmindre traktaten i tilfælde, der  

 omfattes af stk. 1 (a), bestemmer noget andet, skal vedkommende deltagere  

 meddele de øvrige deltagere, at de har til hensigt at afslutte den  

 pågældende overenskomst, og hvilke af traktatens bestemmelser de  

 agter at suspendere.
 Artikel 59.
 Stiltiende ophør eller suspension af en traktat  

 som følge af indgåelse af en senere traktat.
 1. En traktat skal betragtes som ophørt,  

 hvis alle deltagere i den indgår en senere traktat vedrørende  

 samme emne, og:
(a) det fremgår af den senere traktat, eller det  

 godtgøres på anden måde, at deltagerne havde til hensigt,  

 at det pågældende emne skulle reguleres af denne traktat,  

 eller (b) bestemmelserne i den senere traktat er uforenelige med  

 den tidligere traktat i en sådan grad, at det ikke er muligt at anvende  

 de to traktater samtidig.
 2. Den tidligere traktats virksomhed skal kun  

 betragtes som suspenderet, hvis det fremgår af den senere traktat,  

 eller det på anden måde fastslås, at dette var deltagernes  

 hensigt.
 Artikel 60.
 Ophør eller suspension af en traktat som  

 følge af brud på traktaten.
 1. Et væsentligt brud på en bilateral  

 traktat fra en af deltagernes side berettiger den anden til at  

 påberåbe sig bruddet som grund til at bringe traktaten til  

 ophør eller suspendere den helt eller delvis.
 2. Et væsentligt brud på en  

 multilateral traktat fra en af deltagernes side berettiger:
 (a) de øvrige deltagere til efter enstemmig  

 overenskomst at suspendere traktaten helt eller delvis eller at bringe den  

 til ophør, enten:
I) i forholdet mellem sig selv og den misligholdende stat  

 eller II) imellem alle deltagerne; (b) en deltager, der specielt berøres af  

 traktatbruddet, til at påberåbe sig det som grund til at  

 suspendere traktaten helt eller delvis i forholdet mellem sig selv og den  

 misligholdende stat; (c) enhver anden deltager end den misligholdende stat til  

 at påberåbe sig bruddet som grund til at suspendere traktaten  

 helt eller delvis i forhold til sig selv, hvis traktaten er af en sådan  

 art, at en deltagers væsentlige brud på dens bestemmelser  

 gennemgribende ændrer hver enkelt deltagers stilling med hensyn til den  

 fortsatte opfyldelse af forpligtelserne i henhold til traktaten.
 3. Et væsentligt traktatbrud udgøres,  

 for så vidt angår nærværende artikel, af:
(a) en fornægtelse af traktaten, som ikke er hjemlet  

 i denne konvention, eller (b) krænkelse af en bestemmelse, som er  

 afgørende for opnåelsen af traktatens formål og  

 hensigt.
 4. De foregående afsnit griber ikke ind i  

 bestemmelser i traktaten, der finder anvendelse i tilfælde af et  

 brud.
 5. Stk. 1-3 gælder ikke for bestemmelser  

 vedrørende beskyttelse af den menneskelige person indeholdt i  

 traktater af humanitær karakter, især bestemmelser, der forbyder  

 enhver form for gengældelsesaktioner mod personer, som er beskyttet af  

 sådanne traktater.
 Artikel 61.
 Opfyldelse bliver senere umulig.
1. En deltager kan påberåbe sig  

 umuligheden af at opfylde en traktat som grund til at bringe den til  

 ophør eller at træde tilbage fra den, hvis umuligheden  

 hidrører fra en varig forsvinden eller tilintetgørelse af en  

 genstand, som er uundværlig for traktatens opfyldelse.
Hvis umuligheden  

 er midlertidig, kan den kun påberåbes som grund til at suspendere  

 traktaten.
 2. En deltager kan ikke påberåbe sig  

 umulighed af at opfylde som grund til at bringe en traktat til ophør,  

 træde tilbage fra den eller suspendere den, hvis umuligheden er  

 resultatet af et brud fra denne deltagers egen side enten på en  

 forpligtelse i henhold til traktaten eller på nogen anden folkeretlig  

 forpligtelse over for en anden deltager i traktaten.
 Artikel 62.
 Fundamental ændring af omstændigheder.
 1. En indtruffet fundamental ændring af de  

 omstændigheder, der forelå ved traktatens indgåelse, og som  

 ikke var forudset af deltagerne, kan ikke påberåbes som grund til  

 at bringe traktaten til ophør eller træde tilbage fra den,  

 medmindre:
(a) disse omstændigheders eksistens udgjorde et  

 væsentligt grundlag for deltagernes samtykke til at være bundet  

 af traktaten, og (b) virkningen af ændringen gennemgribende vil  

 forandre omfanget af forpligtelser, som stadig skal opfyldes i henhold til  

 traktaten.
 2. En fundamental ændring af  

 omstændigheder kan ikke påberåbes som grund til at bringe  

 en traktat til ophør eller træde tilbage fra den:
(a) hvis traktaten fastlægger en grænse  

 eller (b) hvis den fundamentale ændring er resultatet af  

 et brud fra den deltagers side, som påberåber sig den, enten  

 på en forpligtelse i henhold til traktaten eller på nogen anden  

 mellemfolkelig forpligtelse over for en anden deltager i traktaten, 3. Hvis en deltager i henhold til de  

 foregående bestemmelser kan påberåbe sig en fundamental  

 ændring af omstændigheder som grund til at bringe traktaten til  

 ophør eller træde tilbage fra den, kan deltageren også  

 påberåbe sig ændringen som grund til at suspendere  

 traktaten.
 Artikel 63.
 Afbrydelse af diplomatiske eller konsulære  

 forbindelser.
 Afbrydelse af diplomatiske eller konsulære  

 forbindelser mellem deltagerne i en traktat berører ikke de retlige  

 forbindelser, som traktaten har skabt mellem dem, undtagen for så vidt  

 eksistensen af diplomatiske eller konsulære forbindelser er  

 uomgængelig nødvendig for traktatens anvendelse.
 Artikel 64.
 Opståen af en ny tvingende norm i almindelig  

 mellemfolkelig ret (jus cogens).
 Hvis der opstår en ny tvingende norm i almindelig  

 mellemfolkelig ret, bliver enhver eksisterende traktat, som er i strid med  

 denne retsregel, ugyldig og ophører.
Afsnit 4 Fremgangsmåde.
 Artikel 65.
 Fremgangsmåde, som skal følges med hensyn  

 til ugyldighed, ophør, tilbagetræden fra eller suspension af en  

 traktat.
1. En deltager, som i henhold til denne konventions  

 bestemmelser enten påberåber sig en mangel ved sit samtykke til  

 at være bundet af en traktat eller en grund til at anfægte  

 traktatens gyldighed, bringe den til ophør, træde tilbage fra  

 den eller suspendere den, skal give de øvrige deltagere meddelelse om  

 sit forlangende.
Meddelelsen skal angive, hvilken forholdsregel der agtes  

 taget vedrørende traktaten og grundene herfor.
 2. Hvis der efter udløbet af et tidsrum,  

 som, bortset fra særlig hastende tilfælde, skal være  

 på ikke mindre end tre måneder efter modtagelsen af meddelelsen,  

 ikke er rejst indsigelse fra nogen deltager, kan den deltager, som har  

 fremsat meddelelsen, iværksætte den foreslåede  

 forholdsregel på den i artikel 67 foreskrevne måde.
 3. Hvis indsigelse imidlertid er rejst af en anden  

 deltager, skal deltagerne søge en løsning ved hjælp af de  

 i De forenede Nationers Pagt, artikel 33, anviste midler.
 4. Intet af det i de foregående bestemmelser  

 anførte skal berøre deltagernes rettigheder eller forpligtelser  

 i henhold til eksisterende bestemmelser, som binder parterne med hensyn til  

 afgørelse af tvistigheder.
 5. Med forbehold af artikel 45 skal den  

 omstændighed, at en stat ikke tidligere har fremsat den i stk. 1  

 foreskrevne meddelelse, ikke forhindre den i at fremsætte en  

 sådan meddelelse som svar til en anden deltager, der forlanger  

 opfyldelse af traktaten eller påstår, at den er  

 krænket.
 Artikel 66.
 Fremgangsmåde med hensyn til  

 domstolsafgørelse, voldgift og mægling.
 Hvis der ikke er opnået nogen løsning i  

 henhold til artikel 65, stk. 3, inden for et tidsrum af tolv måneder  

 fra den dato, på hvilken indsigelsen rejstes, skal følgende  

 fremgangsmåde følges:
(a) enhver af parterne i en tvist vedrørende  

 anvendelsen eller fortolkningen af artikel 53 eller 64 kan ved skriftlig  

 anmodning indbringe den for Den internationale Domstol til afgørelse,  

 medmindre parterne bliver enige om at lade tvisten afgøre ved  

 voldgift; (b) enhver af parterne i en tvist vedrørende  

 anvendelsen eller fortolkningen af nogen af de øvrige artikler i  

 kapitel V i denne konvention kan iværksætte den i tillægget  

 til konventionen beskrevne fremgangsmåde ved at indbringe en anmodning  

 herom for De forenede Nationers generalsekretær.
 Artikel 67.
 Instrumenter til påberåbelse af en traktats  

 ugyldighed, ophør, tilbagetræden fra den eller dens  

 suspension.
 1. Den i artikel 65, stk. 1, foreskrevne meddelelse  

 skal foreligge skriftligt.
2. Enhver handling med henblik på at  

 erklære en traktat ugyldig, bringe den til ophør træde  

 tilbage fra den eller suspendere den i medfør af traktatens  

 bestemmelser eller af artikel 65, stk. 2 eller 3, skal udføres ved  

 hjælp af et instrument, som tilstilles de øvrige deltagere.
Hvis  

 instrumentet ikke er undertegnet af statsoverhovedet, regeringschefen eller  

 udenrigsministeren, kan den statsrepræsentant, der overbringer det,  

 afkræves fuldmagt.
 Artikel 68.
 Tilbagekaldelse af de i artiklerne 65 og 67 foreskrevne  

 meddelelser og instrumenter.
 En meddelelse eller et instrument som foreskrevet i  

 artiklerne 65 og 67 kan tilbagekaldes når som helst, inden de har  

 fået virkning.
Afsnit 5 Følgerne af ugyldighed, ophør eller  

 suspension af en traktat.
 Artikel 69.
 Følgerne af en traktats ugyldighed.
1. En traktat er ugyldig, når dens ugyldighed  

 er fastslået i henhold til denne konvention.
En ugyldig traktats  

 bestemmelser er uden retsvirkning.
 2. Hvis handlinger alligevel er udført i  

 tillid til en sådan traktat:
(a) kan enhver deltager anmode enhver anden deltager om,  

 så vidt det er muligt, at etablere den situation i deres indbyrdes  

 forhold, som ville have foreligget, dersom handlingerne ikke var blevet  

 udført; (b) handlinger udført i god tro, før  

 ugyldighed påberåbtes, bliver ikke retsstridige udelukkende som  

 følge af traktatens ugyldighed.
 3. I tilfælde omfattet af artiklerne 49, 50,  

 51 eller 52 finder stk. 2 ikke anvendelse på den deltager, til hvem  

 svigen, bestikkelsen eller tvangen kan henføres.
 4. I tilfælde, hvor en bestemt stats samtykke  

 til at være bundet af en multilateral traktat er ugyldigt, anvendes  

 foranstående regler i forholdet mellem denne stat og deltagerne i  

 traktaten.
 Artikel 70.
 Følgerne af en traktats ophør.
 1. Medmindre traktaten bestemmer andet eller  

 deltagerne har aftalt andet, skal en traktats ophør i henhold til dens  

 bestemmelser eller i overensstemmelse med denne konvention:
(a) fritage deltagerne fra enhver videre forpligtelse til  

 at opfylde traktaten; (b) ikke anfægte nogen rettighed, forpligtelse eller  

 retlig situation opstået for deltagerne gennem opfyldelse af traktaten  

 inden dens ophør.
 2. Hvis en stat opsiger eller træder tilbage  

 fra en multilateral traktat, kommer stk. 1 til anvendelse i forholdet mellem  

 denne stat og enhver af de øvrige deltagere i traktaten fra den dato,  

 på hvilken en sådan opsigelse eller tilbagetræden får  

 virkning.
 Artikel 71.
 Følgerne af ugyldigheden af en traktat, som er i  

 modstrid med en tvingende norm i almindelig mellemfolkelig ret.
 1. I tilfælde, hvor en traktat er ugyldig i  

 henhold til artikel 53, skal deltagerne:
 (a) såvidt muligt eliminere følgerne af  

 enhver handling, som er udført i tillid til en bestemmelse, der er i  

 modstrid med den tvingende norm i almindelig mellemfolkelig ret:
 (b) bringe deres indbyrdes forhold i overensstemmelse med  

 den tvingende norm i almindelig mellemfolkelig ret.
 2. I tilfælde, hvor en traktat bliver  

 uvirksom og ophører i henhold til artikel 64, skal traktatens  

 ophør:
(a) fritage deltagerne for enhver vedblivende forpligtelse  

 til at opfylde traktaten; (b) ikke anfægte nogen rettighed, forpligtelse eller  

 retlig situation opstået for deltagerne gennem opfyldelsen af traktaten  

 inden dens ophør, dog under den forudsætning at sådanne  

 rettigheder, forpligtelser eller situationer herefter kun kan opretholdes i  

 en sådan udstrækning, at deres opretholdelse ikke i sig selv er i  

 strid med den nye tvingende norm i almindelig mellemfolkelig ret.
 Artikel 72.
 Følgerne af en suspension af en traktat.
 1. Medmindre traktaten bestemmer andet eller  

 deltagerne har aftalt andet, skal suspension af en traktat i henhold til dens  

 bestemmelser eller i overensstemmelse med denne konvention:
 (a) fritage de deltagere, mellem hvilke traktaten er  

 suspenderet, fra forpligtelser til at opfylde traktaten i deres indbyrdes  

 forhold under suspensionens varighed:
 (b) ikke på anden måde påvirke det af  

 traktaten skabte retlige forhold mellem deltagerne.
 2. Så længe traktaten er suspenderet,  

 skal deltagerne afstå fra handlinger, som kan være medvirkende  

 til at hindre genoptagelsen af traktatens anvendelse.
Kapitel VI Forskellige bestemmelser.
 Artikel 73.
 Tilfælde af statssuccession.
 statsligt ansvar og udbrud af fjendtligheder.
 Bestemmelserne i denne konvention skal ikke  

 præjudicere noget spørgsmål, som kan opstå med  

 hensyn til en traktat som følge af statssuccession eller i forbindelse  

 med en stats folkeretlige ansvar eller udbrud af fjendtligheder imellem  

 stater.
 Artikel 74.
 Diplomatiske og konsulære forbindelser og  

 indgåelse af traktater.
Afbrydelse eller fravær af diplomatiske eller  

 konsulære forbindelser mellem to eller flere stater forhindrer ikke  

 indgåelse af traktater mellem disse stater.
Indgåelsen af en  

 traktat har ikke i sig selv nogen virkning med hensyn til diplomatiske eller  

 konsulære forbindelser.
 Artikel 75.
 Tilfælde vedrørende en angriberstat.
 Denne konventions bestemmelser berører ikke nogen  

 forpligtelse i henhold til en traktat, som måtte opstå for en  

 angriberstat som følge af forholdsregler truffet i henhold til De  

 forenede Nationers pagt med henblik på vedkommende stats  

 angrebshandling.
Kapitel VII Depositarer, meddelelser, rettelser og registrering.
 Artikel 76.
 Traktatdepositarer.
1. Udpegningen af en traktatdepositar kan foretages  

 af de forhandlende stater enten i selve traktaten eller på anden  

 måde.
Depositaren kan være en eller flere stater, en  

 international organisation eller organisationens øverste  

 administrative embedsmand.
2. Traktatdepositarens funktioner er af  

 mellemfolkelig karakter, og depositaren har pligt til at handle upartisk ved  

 udførelsen af disse.
I særdeleshed bør den  

 omstændighed, at en traktat ikke er trådt i kraft mellem visse af  

 deltagerne, eller at der har vist sig at være uoverensstemmelse mellem  

 en stat og en depositar med hensyn til opfyldelsen af sidstnævntes  

 opgaver, ikke påvirke denne pligt.
 Artikel 77.
 Depositarens opgaver.
 1. Medmindre andet er bestemt i traktaten eller  

 vedtaget af de kontraherende stater, omfatter en depositars opgaver  

 navnlig:
(a) at opbevare traktatens originaltekst og eventuelle  

 fuldmagter overgivet til depositaren; (b) at udfærdige bekræftede kopier af  

 originalteksten og udfærdige yderligere traktattekster på  

 sådanne andre sprog, som måtte være foreskrevet i  

 traktaten, samt fremsende disse til deltagerne og til de stater, som er  

 berettigede til at blive deltagere i traktaten; (c) at modtage undertegnelser af traktaten samt modtage og  

 opbevare instrumenter, notifikationer og meddelelser, som står i  

 forbindelse med den; (d) at undersøge om undertegnelsen eller de  

 instrumenter, notifikationer eller meddelelser, som står i forbindelse  

 med traktaten, er udført i behørig og rigtig form og, om  

 nødvendigt, forelægge sagen for vedkommende stat; (e) at underrette deltagerne og de stater, der er  

 berettigede til at blive deltagere i traktaten, om handlinger, notifikationer  

 og meddelelser, som vedrører traktaten:
(f) at underrette de stater, som er berettiget til at  

 blive deltagere i traktaten, når det for traktatens ikrafttræden  

 nødvendige antal undertegnelser eller instrumenter indeholdende  

 ratifikation, accept, godkendelse eller tiltrædelse er modtaget eller  

 deponeret; (g) at registrere traktaten i De forenede Nationers  

 sekretariat:
 (h) at udføre de funktioner, der er angivet i andre  

 bestemmelser i denne konvention.
 2. I tilfælde af, at der opstår  

 uoverensstemmelse mellem en stat og depositaren vedrørende  

 udførelsen af sidstnævntes opgaver, skal depositaren  

 forelægge spørgsmålet for signatarstaterne og de  

 kontraherende stater eller i givet fald for vedkommende internationale  

 organisations kompetente organ.
 Artikel 78.
 Notifikationer og meddelelser.
 Medmindre traktaten eller denne konvention bestemmer  

 andet, skal enhver notifikation eller meddelelse, som udfærdiges af en  

 stat i henhold til denne konvention:
(a) hvis der ikke findes nogen depositar, fremsendes  

 direkte til de stater, som den er tiltænkt, eller hvis der findes en  

 depositar, til sidstnævnte; (b) først betragtes som værende foretaget af  

 vedkommende stat, når den er modtaget af den stat, til hvilken den  

 fremsendtes, respektive når den er modtaget af depositaren; (c) hvis den er fremsendt til depositaren, først  

 betragtes som modtaget af den stat, den var tiltænkt, når denne  

 stat er blevet underrettet herom af depositaren i overensstemmelse med  

 artikel 77, stk.1 (e).
 Artikel 79.
 Rettelser af fejl i tekster eller i bekræftede  

 genparter af en traktat.
 1. Når signatarstaterne og de kontraherende  

 stater efter bekræftelse af en traktattekst er enige om, at den  

 indeholder en fejl, skal fejlen, medmindre de vedtager en anden  

 fremgangsmåde, rettes ved:
(a) at der foretages den nødvendige rettelse i  

 teksten, og det foranlediges, at rettelsen initialleres af behørigt  

 bemyndigede repræsentanter; (b) at der udfærdiges eller udveksles et eller flere  

 instrumenter, indeholdende den korrektion, som man er blevet enige om at  

 foretage, eller (c) at der udfærdiges en korrigeret tekst af hele  

 traktaten under iagttagelse af samme procedure som for originaltekstens  

 vedkommende.
2. Når der findes en depositar for traktaten,  

 skal denne underrette signatarstaterne og de kontraherende stater om fejlen  

 og om forslaget om at rette den og skal nærmere angive en passende  

 tidsfrist, inden for hvilken der kan rettes indvending mod den  

 foreslåede rettelse.
Hvis der ved tidsfristens udløb:
(a) ikke er rejst nogen indsigelse, skal depositaren  

 udfærdige og initiallere rettelsen i teksten og udfærdige en  

procès-verbal om berigtigelsen af teksten samt fremsende en  

 kopi heraf til deltagerne og til de stater, som er berettiget til at blive  

 deltagere i traktaten; (b) er rejst indsigelse, skal depositaren viderebringe  

 indsigelsen til signatarstaterne og de kontraherende stater.
3. Reglerne i stk, 1 og 2 kommer ligeledes til  

 anvendelse, når teksten er bekræftet på to eller flere sprog,  

 og det viser sig, at der er opstået en mangel på samstemmighed,  

 som signatarstaterne og de kontraherende stater er enige om bør  

 rettes.
 4. Den rettede tekst erstatter den mangelfulde  

 tekst ab initio, medmindre signatarstaterne og de kontraherende stater  

 bestemmer andet.
 5. Rettelsen af teksten til en traktat, der er  

 blevet registreret, skal meddeles til De forenede Nationers sekretariat.
 6. Når en fejl opdages i en bekræftet  

 traktatkopi, skal depositaren udfærdige en procès-verbal,  

 hvori rettelsen nærmere beskrives, og fremsende en kopi heraf til  

 signatarstaterne og de kontraherende stater.
 Artikel 80.
 Registrering og offentliggørelse af  

 traktater.
 1. Traktater skal, efter at de er trådt i  

 kraft, fremsendes til De forenede Nationers sekretariat til registrering,  

 respektive arkivering og protokollering og til offentliggørelse.
 2. Udnævnelsen af en depositar skal  

 udgøre bemyndigelse for samme til at udføre de handlinger, som  

 er nævnt i det foregående stykke.
Kapitel VIII Afsluttende bestemmelser.
 Artikel 81.
 Undertegnelse.
 Denne konvention skal stå åben for  

 undertegnelse af alle stater, som er medlemmer af De forenede Nationer eller  

 af nogen af særorganisationerne eller af Den internationale  

 Atomenergiorganisation eller deltager i Den internationale Domstols statutter  

 samt af enhver anden stat, som af De forenede Nationers generalforsamling  

 opfordres til at blive deltager i konventionen, på følgende  

 måde: indtil den 30. november 1969 i det østrigske  

 forbundsudenrigsministerium og derefter indtil den 30. april 1970 i De  

 forenede Nationers hovedsæde i New York.
 Artikel 82.
 Ratifikation.
 Denne konvention skal ratificeres.  

 Ratifikationsinstrumenterne skal deponeres hos De forenede Nationers  

 generalsekretær.
Artikel 83 Tiltrædelse Denne konvention skal stå åben for  

 tiltrædelse af enhver stat, der tilhører en af de i artikel 81  

 nævnte kategorier.
Tiltrædelsesinstrumenterne skal deponeres hos  

 De forenede Nationers generalsekretær.
 Artikel 84.
 Ikrafttræden.
 1. Denne konvention skal træde i kraft  

 på den tredivte dag efter deponeringen af det femogtredivte  

 ratifikations- eller tiltrædelsesinstrument.
 2. For enhver stat, som ratificerer eller  

 tiltræder konventionen efter deponeringen af det femogtredivte  

 ratifikations- eller tiltrædelsesinstrument skal konventionen  

 træde i kraft på den tredivte dag efter, at den  

 pågældende stat har deponeret sit ratifikations- eller  

 tiltrædelsesinstrument.
 Artikel 85.
 Autentiske tekster.
 Originalteksten til denne konvention, hvis engelske,  

 franske, kinesiske, russiske og spanske tekster har samme gyldighed, skal  

 deponeres hos De forenede Nationers generalsekretær.
 TIL BEKRÆFTELSE HERAF har undertegnede  

 befuldmægtigede, der af deres respektive regeringer er behørigt  

 bemyndiget hertil, undertegnet denne konvention.
 UDFÆRDIGET I WIEN den treogtyvende maj nitten  

 hundrede og niogtres.
(Underskrifter) Oversættelse Tillæg 1. En liste over mæglere bestående af  

 kvalificerede jurister skal oprettes og føres af De forenede Nationers  

 generalsekretær.
Til dette formål skal enhver stat, som er medlem  

 af De forenede Nationer eller deltager i denne konvention, opfordres til at  

 indstille to mæglere, og navnene på de således indstillede  

 personer skal danne listen.
En mæglers funktionstid, herunder ligeledes  

 funktionstiden for en mægler udvalgt til at fylde en tilfældig  

 vakance, skal være fem år og kan forlænges.
En  

 mægler, hvis funktionstid udløber, skal fortsat  

 gennemføre en hvilken som helst opgave, til hvilken han er valgt, i  

 henhold til det i følgende stykke anførte.
 2. Når en anmodning er blevet rettet til  

 generalsekretæren i henhold til artikel 66, skal  

 generalsekretæren forelægge tvisten for en  

 mæglingskommission, der er sammensat som følger:
 Den stat eller de stater, som udgør en af parterne  

 i tvisten, skal udnævne:
(a) en mægler af samme nationalitet som denne eller  

 disse stater, som kan, men ikke skal, vælges fra den i stk.1 omhandlede  

 liste, og (b) en mægler, der ikke er af samme nationalitet som  

 denne eller disse stater, som skal vælges fra listen.
Den stat eller de stater, som udgør den anden part  

 i tvisten, skal udnævne to mæglere på samme måde.
De  

 fire af parterne valgte mæglere skal udnævnes inden tres dage  

 efter den dato, på hvilken generalsekretæren modtager  

 anmodningen.
 De fire mæglere skal inden tres dage efter den dato,  

 på hvilken den sidste udnævnelse fandt sted, udnævne en  

 femte mægler, valgt fra listen, til at være formand.
Hvis udnævnelsen af formanden eller af en af de  

 øvrige mæglere ikke er sket inden for det foran foreskrevne  

 tidsrum for en sådan udnævnelse, skal denne foretages af  

 generalsekretæren inden tres dage efter udløbet af dette  

 tidsrum.
Udnævnelsen af formanden kan af generalsekretæren  

 foretages enten fra listen eller blandt medlemmerne af folkeretskommissionen.  

 Ethvert af de tidsrum, inden for hvilke udnævnelser skal ske, kan  

 forlænges efter aftale mellem parterne i tvisten.
 Enhver vakance skal udfyldes på den for den  

 oprindelige udnævnelse foreskrevne måde.
3. Mæglingskommissionen fastsætter selv  

 sine procedureregler.
Kommissionen kan med samtykke fra parterne i tvisten  

 opfordre enhver deltager i traktaten til at forelægge sine synspunkter  

 for kommissionen mundtligt eller skriftligt.
Kommissionens afgørelser  

 og henstillinger vedtages med et flertal af de fem medlemmers stemmer.
 4. Kommissionen kan gøre parterne i tvisten  

 opmærksom på enhver forholdsregel, som vil kunne fremme en  

 venskabelig afgørelse.
 5. Kommissionen skal høre parterne,  

 undersøge påstandene og indsigelserne og stille forslag til  

 parterne med henblik på at opnå en venskabelig afgørelse  

 af tvisten.
6. Kommissionen skal aflægge beretning inden  

 tolv måneder efter nedsættelsen.
Dens beretning skal deponeres  

 hos generalsekretæren og tilstilles parterne i tvisten.
Kommissionens  

 beretning, indbefattet eventuelle konklusioner anført deri med hensyn  

 til faktiske forhold eller retlige spørgsmål, skal ikke  

 være bindende for parterne, og den skal ikke have karakter af andet end  

 henstillinger forelagt parterne til overvejelse for at fremme en venskabelig  

 afgørelse af tvisten.
 7. Generalsekretæren skal give kommissionen  

 sådan assistance og bistand, som den måtte anmode om.  

 Kommissionens udgifter skal afholdes af De forenede Nationer.
 Danmarks ratifikationsinstrument deponeredes hos De  

 forenede Nationers generalsekretær den 1. juni 1976.
 Konventionen trådte i medfør af artikel 84,  

 stk. 1, i kraft den 27. januar 1980 for Danmark og følgende andre  

 lande: Argentina, Australien, Barbados, Canada, Cypern, Den centralafrikanske  

 Republik, Finland, Grækenland, Honduras, Italien, Jamaica, Jugoslavien,  

 Republikken Korea, Kuwait, Lesotho, Marokko, Mauritius, Mexico, Nauru, New  

 Zealand, Niger, Nigeria, Paraguay, Pavestolen, Philippinerne, Spanien,  

 Storbritannien, Sverige, Syrien, Tanzania Togo, Tunesien, Zaïre og  

 Østrig.
 Efter at Rwanda havde deponeret sit  

 tiltrædelsesinstrument den 3. januar 1980, trådte konventionen i  

 medfør af artikel 84, stk. 2, i kraft for dette land den 2. februar  

 1980.
 Danmark og Finland har taget forbehold om, at de over for  

 lande, der tager forbehold for så vidt angår bestemmelserne i  

 artikel 66, ikke anser sig for bundet af de bestemmelser i kapitel V, med  

 hensyn til hvilke den i artikel 66 fastlagte bilæggelsesprocedure ikke  

 vil finde anvendelse på grund af forbehold fra de  

 pågældende landes side.
 Afghanistan, Marokko og Syrien har taget forbehold over  

 for artikel 62, stk. 2 a, og Syrien desuden over for artiklerne 52 og 81 samt  

 konventionens tillæg om mægling.
 Argentina har taget forbehold over for artikel 45 b samt  

 artikel 62.
 Costa Rica og Guatemala har taget forbehold over for  

 artiklerne 11, 12 og 25 og Guatemala desuden over for artiklerne 38 og  

 66.
 Tanzania har taget forbehold over for artikel 66 og  

 Tunesien over for artikel 66 a.
 En række lande har gjort indsigelse mod de  

 nævnte forbehold vedrørende artiklerne 52, 62, stk. 2 a, og 66 a  

 samt tillægget.
