Nr BTL 338 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Forbedret budgetgaranti,  

 ændringer vedrørende skattereform og bruttoficering af sociale ydelser,  

 ændret opgørelse af de amtskommunale udgiftsbehov)   

 Nr L 338 1992-93, 1. samling Afgivet af Kommunaludvalget Afgivet: 19930617 Udvalget har behandlet lovforslaget i en række møder og har herunder  

 stillet spørgsmål til indenrigsministeren, som denne har besvaret skriftligt.  

 Et af udvalgets spørgsmål og ministerens besvarelse heraf er optrykt som  

 bilag til betænkningen.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de stillede ændringsforslag.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Et andet mindretal (Socialistisk Folkepartis medlem af udvalget)  

 vil ved 3. behandling af lovforslaget stemme hverken for eller imod  

 lovforslaget.
Mindretallet vil stemme for de stillede ændringsforslag.
Lovforslaget er fremsat, for at skattereformen og forslaget om  

 bruttoficering af kontanthjælpen og pensionerne ikke skal få utilsigtede  

 virkninger i kommuner og amtskommuner, og fordi man har villet yde en særlig  

 indsats i forhold til Københavns og Frederiksberg kommuner samt andre  

 kommuner med mange bistandsklienter.
Samtidig har man ønsket at lave en  

 forbedring af budgetgarantien, således at kommunerne bliver kompenseret for  

 deres reelle udgifter.
Det har mindretallet forståelse for, hvorfor  

 mindretallet ikke ønsker at stemme imod lovforslaget, men vælger at undlade  

 at stemme.
I stedet for at lave disse tilbagevendende lappeløsninger på  

 udligningssystemet mener mindretallet, det må være på tide, at man får en  

 mere gennemgribende analyse af problemerne på området, således at målene med  

 udligningssystemet bliver sikret.
Dvs. som anført i »Redegørelse om  

 aktivitetsbestemte tilskud, forenkling af udligningssystemet og  

 statstilskuddets fordeling«, Indenrigsministeriets finansieringsudvalg,  

 maj 1993, ». . . at der sikres en god sammenhæng mellem skat og service  

 i alle kommuner og amtskommuner.
Skatten i den enkelte kommune skal således  

 være et godt udtryk for serviceniveauet i den pågældende kommune.  

 Målsætningen er, at borgerne skal have mulighed for at vælge det  

 serviceniveau, de selv foretrækker, imod at betale en skat svarende  

 hertil«.
Dette er ikke tilfældet i dag.
Som det er påvist i rapporten  

 »Det skæve Danmark« er der stor forskel på, hvor meget kommuner  

 skal ændre skatten med, hvis de ønsker samme ændring i deres serviceniveau.  

 Dette er uholdbart, og derfor er mindretallet også modstander af at nedsætte  

 udligningsprocenten fra 52 til 50, når procenten i virkeligheden burde sættes  

 op.
I øvrigt er mindretallet forbeholdent over for, at man forsøger at  

 »løse« Københavns og Frederiksberg Kommuners økonomiske problemer  

 ved småjusteringer i udligningskriterierne og ved at give øgede  

 lånemuligheder.
Løsningen af de to kommuners økonomiske problemer bør dels  

 ses i sammenhæng med en ændret struktur i hovedstadsregionen, dels med, at  

 kommunerne bliver bedre kompenseret for deres mange sociale udgifter.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og kan ikke  

 stemme for de stillede ændringsforslag.
 Da lovforslaget er en udløber af skattereformen, som mindretallet ikke er  

 med i, kan mindretallet ikke tilslutte sig de foreslåede kommunale  

 udligninger og generelle tilskud.
 Efter mindretallets opfattelse er lovforslaget ikke udtryk for, at de  

 foreslåede ændringer vil give fuld økonomisk kompensation til kommunerne som  

 følge af skattereformens virkninger på de kommunale områder.
 ÆndringsforslagAf indenrigsministeren , tiltrådt af et  

flertal (S, SF, RV og KRF):
 Til § 1 1) Det under nr. 8 foreslåede § 17, stk. 3, nr.  

 4, udgår, og i stedet indsættes:
»4) amtskommunale mer- eller mindreudgifter som følge af udviklingen  

 i amtskommunernes reale udgifter til jobtræning i forhold til udgiftsniveauet  

 i 1993, 5) udgifterne til statstilskuddet til amtskommuner efter § 19, stk.  

 3.« 2) Nr. 11 affattes således:
 » 11. § 19, stk. 3 og 4, ophæves, og i stedet  

 indsættes:
» Stk. 3. Indenrigsministeren kan for tilskudsårene 1994-96  

 yde et særligt tilskud til de kommuner og amtskommuner, hvis  

 byrdefordelingsmæssige tab i forbindelse med skattereform, ændret  

 satsregulering og bruttoficering af sociale ydelser beregnes at overstige en  

 vis del af deres beskatningsgrundlag.
Denne del udgør 0,10 pct. for  

 tilskudsåret 1994, 0,15 pct. for tilskudsåret 1995 og 0,20 pct. for  

 tilskudsåret 1996. Tilskuddet ydes for det tab, der overstiger den del af  

 beskatningsgrundlaget, der er nævnt i 2. pkt.«» 3) Den under nr. 12 foreslåede § 29 c affattes  

 således:
» § 29 c.
Indenrigsministeren fastsætter regler om  

 beregningsgrundlaget for opgørelsen af de kommunale mer- eller mindreudgifter  

 efter § 10, stk. 3, nr. 4, og de amtskommunale mer- eller mindreudgifter  

 efter § 17, stk. 3, nr. 4.« Bemærkninger Til nr. 1 og 3 Ændringsforslag nr. 1 har til formål at sikre  

 amtskommunerne (inkl.
Københavns og Frederiksberg Kommuner) mod merudgifter i  

 forbindelse med fremskaffelsen af jobtræningspladser i henhold til det af  

 arbejdsministeren fremsatte lovforslag nr.
L 272 om en aktiv  

 arbejdsmarkedspolitik. Ændringsforslaget udgør således en parallel til den  

 foreslåede kommunale budgetgarantiordning, jf. lovforslagets § 1, nr. 4, for  

 så vidt angår de amtskommunale udgifter til jobtræning.
Amtskommunerne (inkl.
Københavns og Frederiksberg Kommuner) har efter de  

 hidtidige regler ved en årlig overførsel fra det amtskommunale til det  

 kommunale statstilskud dækket 10 pct. af lønudgifterne i forbindelse med  

 arbejdstilbud til ledige dagpengemodtagere.
Ifølge det af arbejdsministeren fremsatte lovforslag nr.
L 272 bortfalder  

 denne regel.
Til gengæld indføres en forpligtelse for amtskommunerne (inkl.  

 Københavns og Frederiksberg Kommuner) til at fremskaffe en given kvote  

 jobtræningspladser til ledige dagpengemodtagere.
 Det indgår som et led i regeringens aftale med Amtsrådsforeningen af 13.  

 juni 1993 om Amternes økonomi i 1994, at amtskommunerne ikke påføres  

 merudgifter i forhold til budget 1993 som følge af den omtalte ændring i  

 amtskommunernes forpligtelser over for ledige dagpengemodtagere.
 På denne baggrund foreslås indsat en ny bestemmelse i lovens § 17, stk. 3,  

 nr. 4, hvorefter der ved den årlige opgørelse af det amtskommunale  

 statstilskud reguleres for mer- eller mindreudgifter som følge af udviklingen  

 i amtskommunernes reale udgifter til jobtræning i forhold til udgiftsniveauet  

 i 1993.
 Bestemmelsen omfatter de amtskommunale bruttolønudgifter i forbindelse med  

 jobtræningspladser til ledige dagpengemodtagere (herunder arbejdstilbud i  

 overgangsperioden), fratrukket det statslige løntilskud samt eventuelle  

 tilskud og indtægter i øvrigt.
 Der foretages en foreløbig beregning i året forud for tilskudsåret på  

 grundlag af statens skøn over de amtskommunale mer- eller mindreudgifter i  

 tilskudsåret.
 Det foreløbigt beregnede beløb efterreguleres, når de faktisk afholdte  

 amtskommunale udgifter foreligger opgjort.
Ved opgørelsen af mer- eller mindreudgifter i det enkelte år korrigeres  

 udgiftsniveauet for 1993 for den stedfundne pris- og lønudvikling fra 1993  

 til det pågældende år.
Udgiftsniveauet for 1993 er for amtskommunerne (inkl.  

 Københavns og Frederiksberg kommuner) opgjort til 304 mio. kr. i 1993 pris-  

 og lønniveau.
 Det foreslås i øvrigt, at indenrigsministeren fastsætter nærmere regler  

 for opgørelsen af mer- og eller mindreudgifter, jf. den foreslåede ændring af  

 § 29 c under lovforslagets nr. 12.
 Til nr. 2 Ifølge lovforslagets § 1, nr. 11, kan indenrigsministeren for  

 årene 1994-96 yde et særligt tilskud til kommuner og amtskommuner, hvis  

 byrdefordelingsmæssige tab som følge af skattereform og bruttoficering af  

 sociale ydelser beregnes at overstige 0,2 pct. af deres beskatningsgrundlag.  

 Grænsen på de 0,2 pct. foreslås ændret således, at den bliver på 0,10 pct.  

 for tilskudsåret 1994, 0,15 pct. for tilskudsåret 1995 og 0,20 pct. for  

 tilskudsåret 1996. Ændringsforslaget er en følge af de aftaler, regeringen  

 den 13. juni 1993 har indgået med Kommunernes Landsforening om kommunernes  

 økonomi i 1994 og 1995 og med Amtsrådsforeningen om amternes økonomi i 1994.
 Efter bemærkningerne til lovforslaget er det skønnet, at en grænse på 0,2  

 pct. indebærer, at godt 20 kommuner og een amtskommune (Roskilde Amtskommune)  

 vil modtage tilskud, og at tilskuddet i alt vil blive på ca. 15 mio. kr. til  

 kommunerne og ca. 10 mio. kr. til Roskilde Amtskommune.
 Med de foreslåede ændrede grænser skønnes tilskuddet at blive aktuelt for  

 ca. 50, 35, og 25 kommuner i henholdsvis 1994, 1995 og 1996. Det bemærkes, at  

 tabene på henholdsvis 0,10, pct. 0,15 pct. og 0,20 pct. beregnes før  

 reduktion af statstilskud som følge af denne ordning.
 Tilskuddene for hvert af de tre år anslås at blive henholdsvis 50 mio.  

 kr., 30 mio. kr. og 15 mio. kr.
 For så vidt angår amtskommunerne vil tilskuddet ud over for Roskilde  

 Amtskommune også blive aktuelt for Frederiksborg Amtskommune.
 Tilskuddene til disse to amtskommuner skønnes for hvert af de tre år i alt  

 at blive henholdsvis ca. 60 mio. kr., 35 mio. kr. og 10 mio. kr.
 Tilskuddene finansieres af de samlede statstilskud til kommunerne og  

 amtskommunerne.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Torben Rechendorff (KF) Kirkegaard (KF) Per Tærsbøl (KF)  

 Lis Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Ebbe Lundgaard(RV) Glønborg (KRF) Centrum-Demokraterne havde ingen medlemmer i udvalget.
Bilag Et af udvalgets spørgsmål til indenrigsministeren og dennes svar herpå Spørgsmål 3:
»Vil ministeren tilstille udvalget en oversigt over konsekvenserne  

 for de enkelte kommuner ved ændringen af udligning og tilskud efter dette  

 lovforslag?» Svar:
 I vedhæftede bilag er vist en foreløbig opgørelse af de samlede  

 konsekvenser for de enkelte kommuner ved skattereform, bruttoficering samt  

 ændring af tilskuds- og udligningssystemet.
Der er tale om to tabeller, tabel A og tabel B.
Tabel A er en  

 specifikation af bilag 2A og bilag 3A vedhæftet lovforslaget, som viser de  

 byrdefordelingsmæssige forskydninger, efter at der er taget højde for  

 kompensation og afledte virkninger i udligningssystemet, men uden de  

 foreslåede ændringer i opgørelsen af de amts- og primærkommunale udgiftsbehov  

 og ændrede udligningsniveauer.
Disse ændringer i udligningssystemet er  

 medtaget i tabel B, der svarer til bilag 2B og 3B i lovforslaget.
Der er som nævnt i lovforslagets bemærkninger tale om en foreløbig  

 beregning, og såvel de angivne totaltal som fordelingen mellem kommuner og  

 amtskommuner er aktuelt genstand for en nærmere vurdering herunder drøftelse  

 med de kommunale parter.
Indenrigsministeriet vil derfor senere tilstille  

 udvalget en revideret opgørelse af de samlede kommunemæssige konsekvenser.
I søjle 1-9 fremgår de beregnede virkninger af skattereform og  

 bruttoficering for de enkelte kommuner, omregnet til skatteprovenu.
I søjle  

 10 ses den samlede virkning af ændringerne i søjle 1-9, før virkninger som  

 følge af det kommunale udligningssystem er inddraget.
I søjle 11 ses den  

 samlede endelige virkning, efter at virkningerne af det kommunale  

 udligningssystem er inddraget, herunder - i tabel B - virkninger som følge af  

 de foreslåede justeringer af tilskuds- og udligningssystemet.
I søjle 12 ses  

 den samlede virkning i pct. af kommunens beskatningsgrundlag.
 Der er i beregningerne ikke inddraget den særlige overgangsordning for  

 kommuner med særlig store tab (over 0,2 pct. af beskatningsgrundlaget).
