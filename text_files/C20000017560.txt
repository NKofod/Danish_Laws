Vejledning om anerkendelse af psykiske  

 lidelser (Lov om sikring mod følger af arbejdsskade) Kapitel 1 Indledning Vejledningen vedrører behandlingen af  

 anerkendelsesspørgsmålet ved anmeldelse af psykiske lidelser som  

 følge af henholdsvis ulykkestilfælde (Afsnit 2), kortvarige  

 skadelige påvirkninger (Afsnit 3) og erhvervssygdomme (Afsnit 4).  

 Herudover beskrives Erhvervssygdomsudvalgets anerkendelsespraksis (Afsnit  

 4.1.) og afgrænsningen mellem psykiske lidelser vurderet som  

 erhvervssygdomme og som ulykkestilfælde (Afsnit 5).
 Vejledningen skal være en hjælp til korrekt  

 oplysning og behandling af sagerne, og samtidig skulle den gerne bidrage til  

 forståelsen af, hvornår en psykisk lidelse har sammenhæng  

 med arbejdet.
Kapitel 2 Anerkendelse af psykisk lidelse som  

 ulykkestilfælde, jf. lov om sikring mod følger af arbejdsskade,  

 § 9, nr. 1 Lov om sikring mod følger af arbejdsskade giver  

 ikke nogen definition af begrebet ulykkestilfælde.
Inden for  

 forsikringsretten beskrives ulykkestilfælde som en udefrakommende eller  

 virkende af den forsikredes vilje uafhængig, pludselig  

 indtrædende begivenhed, der har skadelig påvirkning af  

 helbredstilstanden til følge.
 Det skal med andre ord være muligt at konstatere en  

 pludselig begivenhed, dvs. en tidsmæssig ganske kortvarig  

 påvirkning, fx i form af fald, slag m.v., som medfører en  

 skadelig påvirkning af helbredet, fx i form af brud, sår m.v.
 En psykisk lidelse kan opstå som følge af et  

 ulykkestilfælde eller en begivenhed, der kan sidestilles med et  

 ulykkestilfælde.
 Hvis der er tale om et ulykkestilfælde med direkte  

 vold over for den skadelidte, vil det ikke være vanskeligt at anerkende  

 hændelsen som ulykkestilfælde.
 Er der tale om en begivenhed, som må sidestilles med  

 et ulykkestilfælde, vil der blive lagt vægt på, om  

 hændelsen ligger udover, hvad der er sædvanligt ved varetagelsen  

 af arbejdet, og på karakteren og alvoren af den beskrevne  

 situation.
 Ved anerkendelse af ulykkestilfælde er det ikke en  

 betingelse, at der er diagnosticeret en egentlig psykisk lidelse.  

 Følger af hændelsen i form af psykiske symptomer kan være  

 nok.
2.1. Direkte vold Som udgangspunkt vil tilfælde, hvor den skadelidte  

 har været udsat for direkte vold og har følt psykisk ubehag,  

 blive anerkendt som ulykkestilfælde, allerede fordi skadelidte har  

 været udsat for en fysisk påvirkning i form af slag, spark eller  

 lignende.
2.2. Voldsom begivenhed Også tilfælde, hvor skadelidte har været  

 indblandet i en voldsom begivenhed, der ligger udover, hvad der er  

 sædvanligt ved arbejdets udførelse, vil kunne anerkendes som  

 ulykkestilfælde.
Eksempel 1 En lokomotivfører var ude for, at en selvmorder  

 kastede sig ud foran toget.
Eksempel 2 En lokomotivfører fik et chok, da han senere blev  

 underrettet om, at han havde påkørt en person.
2.3. »Lige  

 ved«-påkørsel Tilfælde, hvor skadelidte med god grund frygtede, at  

 han havde påkørt en person, kan efter omstændighederne  

 anerkendes.
Eksempel 3 En lokomotivfører måtte foretage en  

 nødopbremsning.
2.4. Påkørsel af dyr Er det dyr, der påkøres, bliver  

 tilfældet som udgangspunkt ikke anerkendt.
Efter en konkret vurdering  

 kan hændelsen imidlertid anerkendes, hvis der er særlige forhold,  

 der gør sig gældende.
Eksempel 4 En lokomotivfører påkørte en ko om  

 natten uden at vide, hvad han havde ramt.
Koen lå på sporet og  

 klagede sig.
Hændelsen blev anerkendt.
2.5. Trusler om vold Når der er tale om trusler om vold, skal den  

 skadelidte have været udsat for begivenheder, der ligger udover, hvad  

 der almindeligvis kan forekomme på den pågældende  

 arbejdsplads.
 Ved vurderingen af anerkendelsesspørgsmålet  

 vil der bl.a. blive lagt vægt på, om der er en berettiget  

 forventning om, at en konkret trussel vil blive ført ud i livet.
 Har den pågældende truet mange gange, uden at  

 der var realiteter bag, taler det for afvisning.
Det er også væsentligt at se på hele  

 situationen.
Er den truende en stor og stærk person, som den skadelidte  

 er alene med, taler det for anerkendelse.
 Der kan ikke siges noget entydigt om det sædvanlige  

 eller forventelige inden for forskellige erhverv, men det forhold, at  

 hændelsen er sædvanlig eller forventelig, gør den i  

 almindelighed mindre belastende.
 I det følgende redegøres for praksis for  

 anerkendelse af psykiske lidelser som ulykkestilfælde med eksempler fra  

 forskellige erhvervsgrupper.
 2.5.1. Bankansatte og kassemedarbejdere m.v.
 Bankansatte og kassemedarbejdere er de grupper på  

 arbejdsmarkedet, der er mest udsat for røverier.
Udgangspunktet er, at et røveri altid indeholder en  

 trussel om vold og dermed er til anerkendelse.
En bankansat eller en  

 kassemedarbejder, der bliver udsat for røveri, hvor truslen er, eller  

 synes at være, rettet mod dem selv, vil få hændelsen  

 anerkendt som ulykkestilfælde.
 Se desuden pkt. 2.6.
 2.5.2. Socialrådgivere, sagsbehandlere m.v.
Socialrådgivere og sagsbehandlere arbejder bl.a. med  

 socialt belastede klienter.
Det medfører, at arbejdsmiljøet kan  

 være psykisk belastende alt efter hvilket arbejdsområde, den  

 enkelte varetager.
Socialrådgivere og sagsbehandlere må  

 således være indstillet på en til tider hård  

 omgangstone fra klienterne.
Ved vurderingen af om en hændelse kan  

 anerkendes, er det væsentligt, om de fremsatte trusler m.v. ligger  

 udover, hvad socialrådgiveren/sagsbehandleren sædvanligvis kommer  

 ud for i det daglige arbejde.
Eksempel 5 En socialrådgiver blev ringet op af en klient, der  

 var kendt i kommunen som særdeles voldelig.
Socialrådgiveren  

 havde i længere tid haft kontakt med klienten, som ofte reagerede  

 voldsomt verbalt, når han ikke fik, hvad han ønskede.
I dette  

 tilfælde spurgte klienten, om socialrådgiveren havde  

 prøvet at få en revolver for panden.
Derefter truede han  

 socialrådgiveren og hans familie og oplyste samtidig, at han kendte  

 privatadressen.
Der blev optaget politirapport, og socialrådgiveren  

 måtte i en periode flytte til en anden adresse.
Tilfældet blev  

 anerkendt.
 Tidligere begivenheder og et godt kendskab til den, der  

 truer, kan have betydning for spørgsmålet om anerkendelse.
Hvis den pågældende er kendt for at realisere  

 sine trusler, taler det for anerkendelse.
Ringer klienten  

 socialrådgiveren/sagsbehandleren op privat og har orienteret sig om  

 familieforhold, antal børn m.v., taler det også for  

 anerkendelse.
Eksempel 6 En medarbejder i Dansk Flygtningehjælp fik et  

 psykisk chok, da en klient sparkede døren ind til hendes kontor og  

 raserede det og to andre kontorer.
Tilfældet blev anerkendt.
Der blev  

 lagt vægt på, at medarbejderen havde grund til at føle sig  

 direkte truet.
Eksempel 7 En socialrådgiver blev ved en telefonsamtale truet  

 på livet af en klient, hun ikke kendte.
Tilfældet blev afvist.  

 Der blev lagt vægt på, at der ikke forelå umiddelbare,  

 håndgribelige tegn på, at en faretruende situation kunne  

 opstå øjeblikkeligt.
Socialrådgiveren var ej heller fysisk  

 impliceret i en dramatisk hændelse.
Eksempel 8 En socialrådgiver deltog i et møde, hvor det  

 blev besluttet, at et barn skulle tvangsfjernes.
Barnets fader, der var kendt  

 i kommunen som særdeles voldelig, ringede herefter til hende privat og  

 truede flere gange hende og hendes familie på livet.
Tilfældet  

 blev anerkendt.
Der blev lagt vægt på, at truslerne var af  

 så konkret og alvorlig karakter, at de lå udover, hvad der  

 normalt må antages at følge af arbejdet i en socialforvaltnings  

 bistandsafdeling.
 2.5.3. Lærere m.v.
Folkeskolelærere arbejder med almindelige elever, og  

 det er ikke sædvanligt, at de kommer ud for voldsomme begivenheder som  

 et led i deres arbejde.
Som eksempler på episoder, der er anerkendt som  

 ulykkestilfælde, kan imidlertid nævnes følgende:
Eksempel 9 En kvindelig lærer tog en samtale med en elev fra 7.  

 klasse i anledning af, at eleven havde slået en mindre elev fra 3.  

 klasse.
Under samtalen blev eleven hidsig og smed en stol hen ad gulvet, tog  

 herefter bagfra fat i den stol, læreren sad på, og  

 forsøgte at vælte læreren bagover.
Læreren holdt  

 fast i bordet, så det ikke lykkedes.
Eleven overdyngede læreren  

 med skældsord og forlod lokalet.
Læreren modtog senere  

 psykologbehandlinger på grund af episoden.
Tilfældet blev  

 anerkendt.
Eksempel 10 En 31-årig kvindelig lærer bad en  

 17-årig dreng om at gå udenfor, hvis han ville ryge.
Eleven  

 nægtede, hvorefter læreren gentog, at han skulle gå  

 udenfor.
Eleven tog herefter fat i lærerens trøje ved brystet  

 med begge hænder.
To andre elever måtte hjælpe, før  

 eleven slap taget.
Læreren var gravid og var derfor bange for, at der  

 skulle ske noget med barnet.
Læreren modtog senere psykologhjælp  

 på grund af episoden.
Tilfældet blev anerkendt.
Eksempel 11 En 49-årig mandlig lærer forhindrede 2 elever  

 fra 7. klasse i at komme op at slås.
Elev A havde armen i gips.
Elev B  

 var truende over for elev A og læreren.
Læreren måtte  

 trænge elev B op i et hjørne for ikke at blive slået.  

 Tilfældet blev anerkendt.
Begrundelsen var, at skadelidtes indgriben  

 var nødvendig for at beskytte elev A, og at skadelidte ikke kunne  

 forvente, at elev B i denne situation ville angribe ham.
2.6. Vidne til voldsom begivenhed Udgangspunktet er, at det forhold, at den  

 pågældende har været vidne til fx et røveri mod en  

 kollega, ikke er tilstrækkeligt til at anerkende en psykisk lidelse som  

 en arbejdsulykke.
Den pågældende skal have haft en berettiget  

 grund til at føle sig truet.
Det er således heller ikke nok, at  

 den pågældende har været til stede i bygningen, hvor  

 røveriet er foregået, eller senere er blevet underrettet om, at  

 der har været røveri.
Eksempel 12 En bankansat fik refereret, at der under hendes ferie  

 havde været et røveriforsøg mod banken.
Tilfældet  

 blev afvist, da den ansatte ikke var til stede under  

 røveriforsøget og således ikke var truet.
Eksempel 13 En bankansat fik et psykisk chok, da en maskeret mand kom  

 ind i banken og pegede på personalet med en pistol og bad dem og  

 kunderne om at forholde sig roligt.
Pistolen var ikke direkte rettet mod  

 skadelidte, men tilfældet blev anerkendt, fordi røveren truede  

 alle i banken.
Eksempel 14 En beskæftigelseskonsulent overværede, at en  

 klient kastede en papirholder efter en socialrådgiver, en sten gennem  

 ruden og ødelagde inventaret på kontoret.
 Tilfældet blev anerkendt, da der var tale om en  

 voldelig episode, der lå udover, hvad en beskæftigelseskonsulent  

 måtte forvente på sit arbejde.
 Psykiske skader kan undtagelsesvis anerkendes som  

 ulykkestilfælde i situationer, hvor skadelidte er vidne til en alvorlig  

 ulykke.
Eksempel 15 En lokomotivassistent var vidne til, at en kollega blev  

 klemt mellem to togvogne, hvorved et ben blev kørt af.
Tilfældet  

 blev anerkendt.
Der blev lagt vægt på, at assistenten var den  

 første, der kom til stede, at han ikke havde haft mulighed for at  

 afværge situationen, og at det var en stærk traumatisk oplevelse  

 at komme den lemlæstede kollega til hjælp.
Eksempel 16 En hjemmehjælper fandt en klient, der lå  

 død.
Tilfældet blev ikke anerkendt, da der var tale om en  

 begivenhed, der ikke gik udover, hvad der kunne påregnes inden for  

 faget.
 Plejepersonale, der konfronteres med patienter, der har  

 begået selvmord, vil kunne få hændelsen anerkendt som  

 ulykkestilfælde, hvis selvmordet er af voldsom karakter.
2.7. Tilsyn Har den skadelidte tilsyn med og ansvar for personer, som  

 udsættes for en alvorlig ulykke, kan hændelsen anerkendes.
Eksempel 17 En socialpædagog var vidne til, at et handicappet  

 barn blev påkørt af en bus og dræbt.
Hændelsen blev  

 anerkendt.
Der blev lagt vægt på, at socialpædagogen havde  

 opsynet med og var ansvarlig for barnet i ulykkes-øjeblikket.
2.8. Alvorlige ulykker En ulykke kan medføre psykiske gener, selv om der  

 ikke er et fysisk mén.
Som eksempel kan nævnes tilfælde,  

 hvor den skadelidte er passager i en bil, der er involveret i et alvorligt  

 færdselsuheld.
Hvis skadelidte har været i livsfare, vurderes  

 det, om eventuelle psykiske følger af ulykken i sig selv kan give  

 grundlag for méngodtgørelse eller betaling af udgifter til  

 psykologbehandling.
2.9. Psykiske symptomer som følge af  

 ulykkestilfælde med fysiske følger 2.9.1. Formodningsreglen Når et ulykkestilfælde med fysiske  

 følger er anerkendt, vil også psykiske følger være  

 omfattet af anerkendelsen.
Det gælder også, når  

 anerkendelsen alene vedrører den fysiske skade.
Der henvises til  

 formodningsreglen i § 13 i lov om sikring mod følger af  

 arbejdsskade, hvorefter et varigt mén anses for at være en  

 følge af arbejdsskaden, medmindre overvejende sandsynlighed taler  

 imod.
2.9.2. Beskedne fysiske traumer I enkelte tilfælde anmeldes et ulykkestilfælde  

 med et meget lille fysisk mén, og samtidig anmeldes psykiske symptomer  

 som følge af hændelsen.
Eksempel 18 Skadelidte havde skåret sig på et stykke papir  

 og anmeldte sår på højre pegefinger og psykiske  

 symptomer.
Arbejdsskadestyrelsen anerkendte hændelsen som et  

 ulykkestilfælde, men det fremgik samtidig af afgørelsen, at de  

 psykiske symptomer ikke var omfattet af anerkendelsen.
Det betød, at  

 fx udgifter til psykologbehandling ikke ville blive dækket af  

 arbejdsskadeforsikringen.
2.9.3. Omfattende fysiske traumer Ved omfattende fysiske traumer er Arbejdsskadestyrelsen  

 opmærksom på eventuelle psykiske følger og vil i  

 samarbejde med styrelsens psykiatriske lægekonsulent vurdere en  

 eventuel forhøjelse af ménprocenten.
Eksempel 19 En chauffør i en lastvogn, som faldt 40 meter ned  

 ad en skrænt, pådrog sig et samlet mén på 45  

 procent.
Han havde smerter i bækkenet, sædesmerter, gener fra  

 venstre arm med let bevægenedsættelse og en let lammelse af  

 venstre fod.
Derudover led han af symptomer på en posttraumatisk  

 belastningsreaktion i form af angst for højder og bilkørsel,  

 søvnbesvær, mareridt, irritabilitet, koncentrationsbesvær  

 og nedsat libido.
Det kirurgiske mén blev vurderet til 20 procent, det  

 neurologiske mén til 10 procent, og det psykiske mén blev  

 vurderet til 15 procent.
Kapitel 3 Anerkendelse af psykiske lidelser som følge af  

 skadelige påvirkninger af højst 5 dages varighed, jf. § 9,  

 stk. 2 De skadelige påvirkninger, der falder ind under  

 denne bestemmelse, har ifølge praksis en varighed fra 3-4 timer op til  

 5 dage, før symptomerne opstår.
Eksempel 20 En kvinde var igennem 2 nætter udsat for grove  

 seksuelle krænkelser fra en mandlig kollega, som havde vagten sammen  

 med hende.
Der var tale om både psykiske og fysiske krænkelser og  

 trusler.
Arbejdsskadestyrelsen lagde ved anerkendelsen vægt på  

 situationens usædvanlige karakter og alvor og det forhold, at der var  

 klar sammenhæng mellem chikanen og reaktionen.
Kapitel 4 Anerkendelse af psykiske lidelser som erhvervssygdomme  

 efter forelæggelse for Erhvervssygdomsudvalget, jf. § 10, stk.  

 3 Psykiske lidelser er ikke nævnt på  

 fortegnelsen over erhvervssygdomme, senest bekendtgørelse nr. 175 af  

 14. marts 2000.
 Årsagen er, at der ikke er lægelig  

 dokumentation for sammenhæng mellem en nærmere bestemt  

 arbejdsbetinget belastning og udvikling af en psykisk lidelse.
 Anerkendelse af psykiske lidelser som erhvervssygdomme kan  

 derfor kun ske efter forelæggelse for Erhvervssygdomsudvalget.
 Betingelsen for anerkendelse er, at lidelsen må  

 anses for udelukkende eller i overvejende grad at være forårsaget  

 af arbejdets særlige art, jf. § 10, stk. 1, nr. 2.  

 Arbejdsskadestyrelsen træffer afgørelse om  

 anerkendelsesspørgsmålet på baggrund af  

 Erhvervssygdomsudvalgets indstilling.
Vurderingen af, om en psykisk lidelse er arbejdsbetinget,  

 er vanskelig.
Psykiske lidelser kan opstå på grund af  

 belastninger i privatlivet eller tilsyneladende uden årsag.
Det er  

 vanskeligt at fremskaffe videnskabelig dokumentation for  

 årsagssammenhæng mellem arbejdsforhold og psykiske lidelser, der  

 kan benyttes ved behandlingen af den enkelte sag.
 Arbejdsskadestyrelsen lægger vægt på  

 oplysningerne om arbejdet, belastningens art og sygdomsforløbet, og  

 på, om der kan være andre forklaringer på den psykiske  

 lidelse, fx en forudbestående psykisk lidelse eller en belastning i  

 privatlivet.
4.1. Erhvervssygdomsudvalgets anerkendelseskriterier Det er udvalgets praksis at anerkende psykiske lidelser  

 som erhvervssygdomme, hvis der har været tale om længerevarende  

 arbejdsmæssige belastninger, der indeholder begivenheder i form af  

 vold, trusler om vold eller tilsvarende belastninger, der er ud over det  

 sædvanlige i det pågældende erhverv.
 Der bliver lagt vægt på, at der er  

 sammenhæng mellem fx truslerne og udviklingen af den psykiske  

 lidelse.
 Der bliver endvidere lagt vægt på, at  

 pågældende ikke led af en psykisk sygdom, inden den  

 arbejdsmæssige belastning fandt sted, der kunne begrunde det  

 posttraumatiske stress-syndrom.
Endelig bliver der lagt vægt på, at diagnosen  

 er posttraumatisk stress-syndrom/belastningsreaktion.
Denne lidelse anses for  

 overvejende at være forårsaget af ydre belastning og kan  

 eventuelt medføre varigt psykisk mén (vedr. diagnosen se  

 bilaget).
4.1.1. Afvisning af anerkendelse, fordi kravene til belastning og/eller  

 diagnose ikke var opfyldt Eksempel 21 En sygehjælper med arbejde som fast nattevagt  

 på et psykiatrisk hospital og et psykiatrisk plejehjem udviklede  

 symptomer på posttraumatisk stress-syndrom.
Erhvervssygdomsudvalget  

 indstillede sagen til afvisning med den begrundelse, at der ikke var  

 beskrevet konkrete episoder, der efter udvalgets praksis kunne begrunde  

 anerkendelse af et posttraumatisk stress-syndrom.
4.1.2. Afvisning af anerkendelse, fordi belastningen ikke var ud over  

 det sædvanlige Eksempel 22 En sygeplejerske, der var ansat i Vestre Fængsel,  

 blev truet og chikaneret af en indsat.
Hun udviklede en reaktiv depressiv  

 tilstand.
Sagen blev afvist efter indstilling fra Erhvervssygdomsudvalget,  

 der lagde vægt på, at chikanen og truslerne ikke var af  

 livstruende karakter, og at det var foregået i et forventeligt  

 hårdt miljø.
Eksempel 23 En fængselsfunktionær, der var ansat i et  

 arresthus, blev truet af en indsat med, at han ville bombe hans bil.
En anden  

 af de indsatte kastede rundt med inventaret i arresthuset.
Sagen blev afvist.  

 Der blev lagt vægt på, at truslerne ikke lå udover, hvad  

 man måtte forvente at blive udsat for i forbindelse med arbejdet som  

 fængselsfunktionær.
4.1.3. Afvisning af anerkendelse i tilfælde, hvor der er rejst  

 sigtelse mod skadelidte Eksempel 24 En mandlig børnehavepædagog blev sigtet for  

 blufærdighedskrænkelse over for børn, der var i  

 børnehaven, hvor han var ansat.
Han udviklede herefter en psykisk  

 lidelse.
Sagen blev afvist efter indstilling fra Erhvervssygdomsudvalget.  

 Begrundelsen var, at det ikke var selve arbejdet som pædagog, der havde  

 forårsaget lidelsen, men sigtelsen og de efterfølgende  

 konsekvenser.
Eksempel 25 En kvindelig pædagog blev sigtet for  

 blufærdighedskrænkelse over for et barn i institutionen, hvor hun  

 var ansat.
Sagen blev afvist under henvisning til, at der efter  

 Erhvervssygdomsudvalgets praksis lægges vægt på, om der er  

 tale om en posttraumatisk stress-tilstand efter belastninger i form af serier  

 af vold eller trusler om vold eller andre tilsvarende voldsomme eller helt  

 ekstreme belastninger over en længere periode.
Der blev endvidere lagt  

 vægt på, at den skadelidte ikke havde alle symptomer på en  

 posttraumatisk stress-tilstand.
4.1.4. Anerkendelse, hvor belastningen var ud over det  

 sædvanlige En kontorfunktionær, der solgte billetter på  

 en S-togsstation, var ude for selvmord, andre dødsfald og trusler  

 under sit arbejde på stationen.
Sagen blev anerkendt efter indstilling  

 fra Erhvervssygdomsudvalget, som fandt, at hændelserne lå udover,  

 hvad der kunne forventes af arbejdet som kontorfunktionær.
Eksempel 27 En officer, der var udstationeret i Kuwait og senere i  

 Kroatien ved de fredsbevarende styrker, oplevede, at en irakisk soldat blev  

 henrettet ved at blive skudt gennem munden.
Han var desuden udsat for en  

 række voldsomme begivenheder, både direkte krigshandlinger og  

 overgreb på civile.
Han udviklede en posttraumatisk  

 belastningsreaktion.
Sagen blev anerkendt efter indstilling fra  

 Erhvervssygdomsudvalget, som lagde vægt på, at skadelidte som led  

 i tjenesten ved de fredsbevarende styrker havde været udsat for en  

 række belastende situationer.
Udvalget lagde endvidere vægt  

 på, at der ved de lægelige undersøgelser var påvist  

 en psykisk lidelse i form af posttraumatisk belastningsreaktion.
Udvalget  

 lagde endelig vægt på, at der var god overensstemmelse mellem de  

 arbejdsmæssige påvirkninger og lidelsen.
Eksempel 28 En chauffør kørte  

 nødhjælpsforsyninger i Bosnien.
Han oplevede, at hele byer blev  

 udslettet, og at han måtte køre i områder med direkte  

 krigshandlinger.
Konvojen blev dagligt standset af bevæbnede soldater  

 eller civile, der truede med våben for at få udleveret penge og  

 lignende.
Chaufføren udviklede et posttraumatisk belastningssyndrom.  

 Sagen blev anerkendt efter indstilling fra Erhvervssygdomsudvalget, som lagde  

 vægt på, at der havde været tale om en række  

 voldsomme oplevelser som nødhjælpschauffør i  

 områder med direkte krigshandlinger og trusler i forbindelse med  

 røveriske overfald og lignende.
Udvalget fandt endvidere, at der var  

 god sammenhæng mellem de arbejdsmæssige påvirkninger og  

 lidelsen.
4.1.5. Sex-chikane Eksempel 29 Den skadelidte var ansat som ufaglært kok.
Efter et  

 halvt års ansættelse begyndte chefen i stigende grad at  

 gøre seksuelle tilnærmelser med fysiske berøringer m.v.  

 Senere begyndte han uretmæssigt at beskylde hende for fejl og at  

 udøve telefonchikane.
Skadelidte udviklede et posttraumatisk  

 stress-syndrom.
Sagen blev anerkendt efter indstilling fra  

 Erhvervssygdomsudvalget, som lagde vægt på, at det dokumenterede  

 hændelsesforløb i form af sex-chikane med overvejende  

 sandsynlighed havde medført et posttraumatisk stress-syndrom.
Kapitel 5 Afgrænsning mellem anerkendelse af psykisk lidelse  

 som erhvervssygdom og som ulykkestilfælde 5.1. Anerkendelse af psykisk lidelse som erhvervssygdom Som det fremgår ovenfor under punkt 4.1., er et af  

 kravene til anerkendelse af en psykisk lidelse som erhvervssygdom, at der har  

 været tale om længerevarende arbejdsmæssige  

 belastninger, der indeholder flere begivenheder i form af vold og trusler om  

 vold eller tilsvarende belastninger, der er ud over det sædvanlige  

 eller forventelige i det pågældende erhverv.
Herudover skal  

 diagnosen være posttraumatisk stress-syndrom/posttraumatisk  

 belastningsreaktion.
Det karakteristiske ved denne lidelse er, at den  

 skadelidte genoplever de traumatiske hændelser, der udløser  

 tilstanden.
Det vil sige, at belastningen indgår i lidelsen til forskel  

 fra andre psykiske lidelser, der kan være forårsaget af  

 samvirkende årsager.
 5.2. Anerkendelse af psykisk lidelse som erhvervssygdom  

 med forbehold for forudbestående lidelse.
 Psykiske lidelser er endnu ikke anerkendt som  

 erhvervssygdomme med forbehold for forudbestående psykiske lidelser.  

 Det kan imidlertid godt tænkes, at en psykisk lidelse kan anerkendes  

 med forbehold, hvis der er tale om 2 forskellige psykiske diagnoser.
 Det kan ligeledes tænkes, at en forværring af  

 en psykisk lidelse kan anerkendes, fx angstlidelser.
5.3. Anerkendelse af psykisk lidelse som  

 ulykkestilfælde Som beskrevet i punkt 2 skal der være tale om en  

pludselig indtrådt begivenhed, altså en kortvarig  

 påvirkning.
Der er ikke krav om diagnosticering af en psykisk lidelse;  

 psykiske symptomer er nok.
Det skal ses i sammenhæng med, at der i  

 disse tilfælde er dokumentation for et ulykkestilfælde, der kan  

 have psykiske følger.
5.4. Anerkendelse af ulykkestilfælde med forbehold  

 for forudbestående psykisk lidelse Psykiske lidelser er i mange tilfælde blevet  

 anerkendt som ulykkestilfælde med forbehold for forudbestående  

 psykiske lidelser.
5.5. Anerkendelse af belastende episoder ud over  

 anerkendte ulykkestilfælde Der er sager, hvor der over tid er tale om en række  

 ulykkestilfælde, fx i form af trusler om vold, vold eller lignende, der  

 hver især anerkendes som ulykkestilfælde.
Hvis der herudover er  

 belastende episoder, der ikke er anerkendt, vil der være mulighed for  

 at bedømme det samlede forløb og anerkende lidelsen som  

 erhvervssygdom, hvis kriterierne i øvrigt er opfyldt.
Eksempel 30 En lokomotivfører, der havde været ansat hos  

 DSB gennem 30 år, havde gennem årene været udsat for flere  

 belastende episoder.
Han havde påkørt en selvmorder og oplevet  

 flere påkørsler af mennesker.
Han var blevet truet med en kniv.  

 Efter at han var tæt på at påkøre en flok berusede  

 personer, blev han sygemeldt.
Han udviklede et posttraumatisk stress-syndrom.  

 Sagen blev anerkendt efter indstilling fra Erhvervssygdomsudvalget, der lagde  

 vægt på, at skadelidte havde været udsat for adskillige  

 stærkt psykisk belastende begivenheder som lokomotivfører og  

 havde udviklet posttraumatisk stress-syndrom med angstsymptomer,  

 flash-backfænomener (mareridt) og undvigelsesadfærd.
Eksempel 31 En socialpædagog havde siden 1963 arbejdet med  

 psykisk handicappede, primært med psykisk handicappede mænd.  

 Skadelidte havde fået anerkendt tre voldsepisoder som  

 ulykkestilfælde.
I 1992 blev et psykisk traume anerkendt som et  

 ulykkestilfælde med erstatning for mén.
Arbejdsskadestyrelsen  

 anerkendte ikke den psykiske lidelse som erhvervssygdom.  

 Erhvervssygdomsudvalget lagde i indstillingen vægt på, at  

 skadelidte ikke siden hændelsen i 1992, der allerede var anerkendt som  

 et ulykkestilfælde, havde været udsat for vold, trusler om vold  

 eller tilsvarende voldsomme oplevelser i et omfang, der kunne medføre  

 en varig psykisk lidelse.
Udvalget lagde endvidere vægt på, at  

 der ikke var beskrevet psykiske følger udover, hvad der allerede var  

 blevet erstattet som følge af de anerkendte ulykkestilfælde.
Eksempel 32 En plejer havde været ansat på psykiatrisk  

 plejehjem siden 1978 som fast nattevagt.
I de senere år havde han  

 været alene på nattevagt.
To episoder var anmeldt og anerkendt  

 som ulykkestilfælde.
I marts 1992 blev han sparket af en truende og  

 udskældende patient.
Hændelsen blev anerkendt som et  

 ulykkestilfælde uden erstatningsberettigende følger.
Efter denne  

 episode fik skadelidte voldsomme angstanfald, grædeture og angst for  

 mørke.
Han påbegyndte arbejdet igen i juni 1992. I 1994 var der  

 voldsepisoder, hvor kollegerne var involveret, og skadelidte fik det igen  

 dårligt og begyndte at drikke.
Lidelsen blev ikke anerkendt som en  

 erhvervssygdom.
Erhvervssygdomsudvalget lagde i indstillingen vægt  

 på, at begivenheden i 1992 var anerkendt som et ulykkestilfælde,  

 og at skadelidte i 1992 udviklede symptomer på en posttraumatisk  

 stress-tilstand, der blev kompliceret af et overforbrug af alkohol.  

 Tilstanden var forbigående, men skadelidte havde et tilbagefald i 1994  

 i forbindelse med vold/ trusselsepisoder over for kolleger.
Udvalget lagde  

 vægt på, at der ikke i forbindelse med tilbagefaldet var  

 dokumenteret et relevant psykisk traume.
Kapitel 6 Godtgørelse for mén Méngraden fastsættes i samarbejde med  

 Arbejdsskadestyrelsens lægekonsulent i overensstemmelse med § 33 i  

 lov om sikring mod følger af arbejdsskade og Arbejdsskadestyrelsens  

 méntabel.
Kapitel 7 Erstatning for erhvervsevnetab Erstatning for tab af erhvervsevne fastsættes i  

 overensstemmelse med § 32 i lov om sikring mod følger af  

 arbejdsskade og Arbejdsskadestyrelsens vejledning om erstatning for tab af  

 erhvervsevne.
Arbejdsskadestyrelsen, den 30. november  

 2000 Anne Lind Madsen /Karin Holst Jensen Bilag 1 Akut belastningsreaktion WHO's internationale sygdomsklassifikation nr. 10 (ICD  

 10).
 A:	Udsættelse for exceptionel svær fysisk eller psykisk  

 belastning af katastrofekarakter.
 B:	Reaktionen opstår umiddelbart inden for en time efterfulgt af  

 symptomer:
 1:      	Symptomer som ved  

 generaliseret angsttilstand.
2: (a)	tilbagetrukkethed (b)	bevidsthedsindsnævring (c)	desorientering (d)	vrede eller verbal aggressivitet (e)	fortvivlelse eller håbløshed (f)	overdreven eller formålsløs hyperaktivitet (g)	ubehersket og overdreven sorgreaktion i forhold til kulturel  

 baggrund C:	Symptomerne aftager hurtigt 1:      		mindre end 8 timer ved  

 forbigående belastning 2:      		mindre end 48 timer ved  

 bestående belastning D:	Anden psykisk lidelse udelukkes.
Posttraumatisk belastningsreaktion A:	Tidligere udsættelse for exceptionel svær belastning af  

 katastrofekarakter B:	(1)	tilbagevendende genoplevelse af traumet i  flash- backs",  

 påtrængende erindringer eller mareridt eller (2)	stærkt ubehag ved udsættelse for  

 omstændigheder, der minder om traumet C:	Undgåelse af alt, der minder om traumet.
D:	(1) delvis, eventuel fuld amnesi (fortrængning) af den  

 traumatiske oplevelse eller (2)	vedvarende symptomer på psykisk overfølsomhed  

 eller alarmberedskab herunder mindst to af følgende:
(a)	ind- og gennemsovningsbesvær (b)	irritabilitet eller vredesudbrud (c)	koncentrationsbesvær (d)	hypervigilitet (væren på vagt) (e)	tilbøjelighed til at fare sammen E:	Optræder inden for 6 måneder efter den traumatiske  

 oplevelse.
Personlighedsændring efter  

 katastrofeoplevelse A:	Vedvarende personlighedsændring efter udsættelse for  

 exceptionel belastning (KZ-lejr, tortur, krigshandling, naturkatastrofe).  

 Symptomerne vil typisk opstå efter nogle måneder eller i  

 forløbet efter en posttraumatisk stress-reaktion.
 B:	To eller flere af følgende symptomer skal være  

 opfyldt:
(1)	fjendtlig eller mistroisk holdning (2)	social isolationstendens (3)	tomheds- eller håbløshedsfølelse (4)	kronisk anspændthed eller vagtsomhed (5)	følelse af fremmedgjorthed C:	Påvirkning af dagliglivsfunktioner, af velbefindende og/eller  

 af omgivelserne.
D:	Varighed i 2 år eller mere.
Diagnosen kan først  

 stilles, efter at der har været symptomer i 2 år.
 E:	Ingen tidligere påfaldende personlighedstræk.
 F:	Ikke forbundet med anden psykisk lidelse, undtagen evt.  

 posttraumatisk belastningssyndrom.
 G:	Organisk ætiologi udelukkes.
