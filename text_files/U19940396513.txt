I følge en kollektiv overenskomst skal der antages arbejdere fra land  

 ved arbejde om bord på skibe på over 160 tons dødvægt.
En stevedoreselskab  

 udlånte uden vederlag et åg til kaptajnen for et sådant skib, og skibets  

 besætning anvendte åget til at flytte containere fra skibet til kajen.
Uanset  

 om der ved anvendelsen af åget var handlet mod selskabets instruktioner,  

 måtte selskabet i relation til fagforbundet opfattes som den, der havde  

 deltaget i flytningen af containerne, og selskabet havde derfor overtrådt  

 overenskomsten.
Der fastsattes en bod på 25.000 kr.
 Under sagen behandles spørgsmålet, om en stevedore har brudt  

 overenskomsten ved, at to containere blev losset fra et skib af andre end  

 havnearbejdere.
 PARTERNES PÅSTANDE:
 Klagerne, Landsorganisationen i Danmark for Specialarbejderforbundet i  

 Danmark, har nedlagt påstand om, at indklagede, Seaport Stevedoring K/S,  

 Esbjerg, har handlet overenskomststridigt ved ikke den 23. og 24. maj 1992 at  

 have draget omsorg for, at M/S Roman Reefer lod losning af to containere ske  

 ved hjælp af havnearbejdere, og om, at indklagede derfor til  

 Specialarbejderforbundet i Danmark skal betale en efter rettens skøn fastsat  

 bod.
 De indklagede, Dansk Arbejdsgiverforening for Arbejdsgiverforeningen for  

 Handel, Transport og Service for Seaport Stevedoring K/S, Esbjerg, har  

 påstået frifindelse.
 SAGSFREMSTILLING:
 Ifølge § 6 i overenskomst for provinsen vedrørende havnearbejdere skal der  

 til arbejde om bord i skibe på over 160 tons dødvægt antages arbejdere fra  

 land.
 Indklagede, der beskæftiger sig med losning og lastning af skibe, havde  

 påtaget sig at laste M/S Roman Reefer (der er på over 160 tons) i Esbjerg  

 havn mandag den 25. maj 1992.
 Fredag den 22. maj 1992 lånte indklagedes skibsformand, Ole Møller Jensen,  

 efter anmodning og uden vederlag skibets kaptajn et åg, og i løbet af  

 week-enden blev det af skibets besætning brugt til at flytte to containere  

 fra skibet til kajen.
 Fagforeningen bad den 1. juni 1992 skriftligt arbejdsgiverforeningen om et  

 møde i anledning af losningen, som man påstod var i strid med overenskomsten.
Den 3. juni 1992 indberettede Seaport Stevedoring K/S til  

 arbejdsgiverforeningen, at havnearbejderne havde nedlagt arbejdet under  

 lastning af M/S Roman Reefer.
Ifølge indberetningen skyldtes  

 arbejdsnedlæggelsen et lønkrav på 21.600 kr., der var opstået, fordi skibets  

 besætning - fejlagtigt - havde losset to containere ned på kajen den 24. maj  

 1992. Havnearbejderne havde afvist et tilbud fra rederiet om betaling af  

 1.237,50 kr. (18 mand a 68,75 kr.) som kompensation for den fejlagtige  

 losning.
 Arbejdsgiverforeningen svarede den 4. juni 1992 fagforeningen i  

 overensstemmelse med indberetningen fra Seaport Stevedoring K/S og  

 protesterede mod arbejdsnedlæggelsen.
 Der blev derefter holdt lokalt møde og fællesmøde, uden at parterne blev  

 enige.
 FORKLARINGER:
 Ole Møller Jensen har bl.a. forklaret, at han som skibsformand hos Seaport  

 Stevedoring K/S har til opgave at hyre havnearbejdere til det arbejde,  

 selskabet har påtaget sig.
Fredag den 22. maj 1992 blev han kontaktet af mægleren, der oplyste, at  

 kaptajnen på M/S Roman Reefer ville flytte to containere, der på skibet blev  

 brugt som ekstra lastrum, til et andet sted på skibet.
Han skulle til dette  

 bruge et løfteåg.
Som man plejer i Esbjerg, accepterede Ole Møller Jensen at  

 låne åget ud uden vederlag, men sagde udtrykkeligt, at det kun måtte anvendes  

 indenfor skibssiden.
Han mente, at de pågældende containere var en del af  

 skibets faste indretning.
De blev brugt til at stuve gods i.
 Seaport Stevedoring K/S påtog sig ingen forpligtelser ved at låne åget ud.  

 Hvis der var sket uheld under besætningens brug af det, ville det være  

 skibets risiko.
 Han blev overrasket over, at containerne stod på kajen mandag morgen, da  

 han kom med de havnearbejdere, han havde hyret til lastning af skibet.
 Hvis Seaport Stevedoring K/S var blevet antaget til at flytte containerne  

 til kaj, ville man have benyttet havnearbejdere til opgaven.
 PARTERNES ARGUMENTER:
Klagerne har til støtte for påstandene gjort gældende, at Seaport  

 Stevedoring K/S er et losse/lastefirma, der efter overenskomstens § 6 er  

 forpligtet til at anvende havnearbejdere.
Ved brevene af 3. og 4. juni 1992  

 har man da også betegnet losningerne som fejlagtige, hvilket må betyde  

 overenskomststridige.
 Ved at låne åget ud har Seaport Stevedoring K/S fået medansvar for, at  

 losningen fandt sted, og selskabet må derfor dømmes for overenskomstbrud.
De indklagede har heroverfor anført, at Seaport Stevedoring K/S havde  

 instrueret om, at besætningen ikke måtte bruge åget udenfor skibet.
Losningen  

 var fejlagtig, fordi den var sket mod denne instruktion, og det var det, man  

 gav udtryk for i brevene af 3. og 4. juni 1992.
 Det arbejde, overenskomsten tager sigte på, er det traditionelle  

 havnearbejderarbejde, losning og lastning, men ikke andet arbejde om bord, fx  

 ikke maling eller flytning af redningsfartøjer.
 Der var intet gods i de to containere, og flytning indenfor skibssiden  

 ville ikke have været omfattet af overenskomsten.
Seaport Stevedoring K/S havde ikke viden om eller ansvar for, at åget blev  

 brugt til flytning udenfor skibssiden, og man havde ikke noget  

 arbejdsgiverforhold til den besætning, der foretog denne flytning.
Man havde  

 alene i overensstemmelse med almindelig praksis i havnen lånt åget ud uden  

 vederlag.
Allerede af den grund har Seaport Stevedoring K/S ikke brudt  

 overenskomsten.
 Det var da heller ikke selskabet, men rederiet, der efterfølgende tilbød  

 havnearbejderne erstatning for det mistede arbejde.
 ARBEJDSRETTENS BEGRUNDELSE OG KONKLUSION:
De to containere blev flyttet fra skibet til kajen.
Uanset om de indeholdt  

 gods, må flytningen være et arbejde omfattet af overenskomsten.
Seaport  

 Stevedoring K/S, der havde påtaget sig lastearbejdet på skibet, havde udlånt  

 åget til brug for en flytning af containerne.
 Uanset om der ved anvendelsen af åget er handlet imod Seaport Stevedorings  

 instruktioner, må selskabet i relation til Specialarbejderforbundet i Danmark  

 opfattes som den, der har deltaget i den skete flytning af containerne, og  

 selskabet har derved overtrådt overenskomsten.
 Der findes ikke anledning til at lade boden for dette overenskomstbrud  

 bortfalde, og boden fastsættes til 25.000 kr.
T h i k e n d e s f o r r e t De indklagede, Seaport Stevedoring K/S, har handlet overenskomststridigt  

 ved ikke den 23. og 24. maj 1992 at have draget omsorg for, at M/S Roman  

 Reefer lod losning af to containere ske ved hjælp af havnearbejdere.
 Indklagede skal derfor til Specialarbejderforbundet i Danmark betale en  

 bod på 25.000 kr.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: Per Jacobsen s.490, note 249, sammenlign AD 91.356 (A  

 1992, s.133).
