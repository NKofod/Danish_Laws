Bekendtgørelse om erhvervsuddannelsen til veterinærsygeplejerske I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 956 af 21. juni 2022, og efter bestemmelse fra Det Faglige Udvalg for Veterinærsygepleje, fastsættes efter bemyndigelse i henhold til § 1, nr. 13, i bekendtgørelse nr. 828 af 10. juni 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til veterinærsygeplejerske har som overordnet formål, at eleverne gennem skoleundervisning og oplæring opnår viden og færdigheder inden for følgende overordnede kompetenceområder:
 1) Veterinær sygepleje og assistance til dyrlæger samt betjening og vedligeholdelse af instrumenter og udstyr i en dyrlægepraksis.
 2) Servicerelaterede opgaver i forhold til klienter i en dyrlægepraksis.
 3) Arbejde under hensyntagen til miljø, arbejdspladssikkerhed, økonomi og kvalitet i en given arbejdssituation.
 Stk. 2. Eleven skal nå de uddannelsesmål, som er fastsat for uddannelsen.
 Stk. 3. Uddannelsen afsluttes som veterinærsygeplejerske, niveau 4 i den danske kvalifikationsramme for livslang læring.
Varighed § 2. Uddannelsen varer fra 2 år og 6 måneder til 4 år og 3 måneder, jf. dog stk. 3. Uddannelsens varighed består af grundforløbets 1. del på 20 uger og grundforløbets 2. del på 10 uger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsen mindst 3 år og 3 måneder og højest 3 år og 6 måneder, hvoraf skoleundervisningen udgør 50 uger fordelt på fem skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsen mindst 3 år og 1 måned og højst 3 år og 4 måneder.
Heraf udgør skoleundervisningen 45 uger.
 Stk. 4. Den i stk. 3 nævnte skoleundervisning opdeles i mindst fem skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-4.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan under vejledning, planlægge, koordinere og udføre en overskuelig arbejdsproces.
 2) Eleven kan forklare og skelne mellem de mest almindelige faglige begreber, der anvendes i en veterinærvirksomhed.
 3) Eleven kan betjene og vedligeholde de mest almindelige instrumenter, udstyr og apparater i en veterinærvirksomhed.
 4) Eleven kan genkende basal dyreadfærd og skelne det fra adfærd under sygdom og stress.
 5) Eleven kan under vejledning, sikkert og hensigtsmæssigt, håndtere de for familiedyrspraksis relevante dyregrupper.
 6) Eleven har kendskab til grundlæggende lovgivning for mærkning af kæledyr.
 7) Eleven kan gengive anbefalingerne for vaccinationsprogrammer for hund og kat.
 8) Eleven kan betjene kunder med rådgivning og salg inden for dyrefoder og plejeprodukter til raske dyr.
 9) Eleven kan deltage i den daglige telefonbetjening og håndtere de mest almindelige opgaver som tidsbestilling og videregivelse af beskeder.
 10) Eleven har kendskab til de almindelige sikkerhedsforanstaltninger i forbindelse med røntgenstråling, anæstesiapparater og omgang med kemikalier.
 11) Eleven har kendskab til grundlæggende arbejdsmiljøregler.
 12) Eleven kan udføre korrekt løfte/bære-teknik i forskellige arbejdssituationer.
 13) Eleven kan genkende og forklare de basale begreber inden for pattedyrsanatomi.
 14) Eleven kan samarbejde med det øvrige personale i løsning af fælles opgaver.
 15) Eleven kan anvende eksisterende faglig dokumentation i en praktisk arbejdsproces, som eksempelvis at følge en vejledning eller procedurebeskrivelse.
 16) Eleven kan betjene de i klinikken dagligt anvendte it-programmer.
 17) Eleven kan udføre daglig kasseoptælling.
 18) Eleven kan under vejledning gengive metoder, der sikrer forsvarlig hygiejne og smitteforebyggelse.
 19) Eleven har kendskab til grundlæggende principper om velfærd, røgt og pleje samt ernæring for relevante dyregrupper.
 20) Eleven har kendskab til kommunikationsmodeller og kan forholde dem til klinikkens behov for at kommunikere såvel i forhold til omverdenen som på sociale medier.
 21) Eleven kan udarbejde en grundlæggende mediestrategi til sociale medier i forhold til udvalgte målgrupper.
 22) Eleven kan analysere klinikkens arbejdsgange og bidrage til en effektiv og korrekt kommunikation.
 23) Eleven kan bidrage til en intern kommunikation, der fremmer medarbejdernes trivsel og mentale sundhed.
 24) Eleven har kendskab til, hvordan kommunikation på det veterinære område har betydning for rådgivning af klienter i forbindelse med bl.a. konflikter og sorgbearbejdelse.
 Stk. 3. Eleven skal have gennemført følgende grundfag på følgende niveau og med følgende karakter: Erhvervsinformatik på F-niveau, bestået.
 Stk. 4. Eleven skal have opnået følgende certifikater eller lignende:
 1) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Kompetencemålene for hovedforløbet er følgende:
 1) Eleven kan kommunikere, servicere og samarbejde med kolleger, klienter og samarbejdspartnere på en professionel og venlig måde.
 2) Eleven kan forstå og håndtere forskellige typer interpersonelle relationer.
 3) Eleven har rutine i at håndtere affald, herunder medicinrester og kemikalier på en miljømæssig forsvarlig måde.
 4) Eleven har rutine i at anvende almindelig tekstbehandlings- og praksisadministrationsprogrammer og kan formidle via digitale medier og it-værktøj.
 5) Eleven har rutine i og kan varetage arbejdsopgaver inden for tidsbestilling, afregning, salg og markedsføring af produkter og ydelser på en tilfredsstillende måde over for klienter og praksis.
 6) Eleven kan selvstændigt vejlede klienter om valg af kæledyr, reproduktion, normal adfærd og røgt og pleje af raske dyr, ernæringsbehov og relevant lovgivning.
 7) Eleven har rutine i og kan selvstændigt vejlede klienter om pasning og pleje af raske dyr, samt erkende afvigelser fra normalen.
 8) Eleven kan vurdere og selvstændigt anvende viden om dyrs behov for behandling på baggrund af viden om immunologiske reaktioner samt almindelige organ- og infektionssygdomme, herunder zoonoser.
 9) Eleven har rutine i og kan selvstændigt udføre forebyggelse af smittespredning samt tilrettelægge og udføre rengøring, oprydning, klargøring af lokaler, opstaldnings- og indlæggelsesfaciliteter.
 10) Eleven har rutine i at håndtere og klargøre patienterne til undersøgelse og behandling samt at assistere ved undersøgelse og behandling.
 11) Eleven kan udføre simple diagnostiske tests, herunder opsamling, udtagning, forsendelse og bearbejdning af prøver.
 12) Eleven kan forberede dyret til diagnostiske undersøgelser samt betjene, klargøre og vedligeholde laboratorieudstyr, instrumenter, materialer og udstyr til diagnostiske undersøgelser, herunder røntgen, EKG, ultralyd og endoskopi samt konstatere almindeligt forekommende fejl ved ovenstående.
 13) Eleven har rutine i og kan selvstændigt optage røntgenbilleder af en høj diagnostisk kvalitet på en sikker og forsvarlig måde for både dyr og mennesker samt udføre diagnostiske tests, herunder udtagning af biologisk prøvemateriale og bearbejdning af prøver.
 14) Eleven kan sikre, at dyr modtager førstehjælp, når det er påkrævet, og sikre korrekt information til de relevante personer.
 15) Eleven har rutine i og kan selvstændigt planlægge og udføre pleje og behandling af dyr i samarbejde med dyrlægen, samt kan assistere og indgive lægemidler, vacciner og anæstetika.
 16) Eleven kan beregne dyrets væske og ernæringsbehov, samt kan foretage væsketerapi og har viden om sondefodring.
 17) Eleven kan overvåge patientens tilstand og reagere korrekt på ændringer heri.
 18) Eleven kan anlægge og skifte forbindinger samt udføre simple behandlingsteknikker, herunder sårpleje og tandrens.
 19) Eleven har viden om at optage EKG samt udføre røntgenkontrastundersøgelse af mavetarmkanalen og urinblæren (pneumocystografi).
 20) Eleven har viden om laserbehandling med laserklasse IIIB.
21) Eleven har rutine i at lægge trachealtubus og intravenøst kateter.
Eleven kan ilægge sonder og katetre.
 22) Eleven har rutine i og kan selvstændigt vedligeholde, klargøre og udvælge lokaler og udstyr, herunder inhalationsanæstesiudstyr og materialer til operationer korrekt, samt klargøre patient og operationsfelt og assistere under operationen.
 23) Eleven har rutine i at overvåge patienten omhyggeligt både under og efter operationen, herunder at konstatere kritiske situationer i patientens tilstand og at reagere herpå.
 24) Eleven kan afslutte simple, ukomplicerede operationer med suturering af huden og kan udføre postoperativ pleje.
 25) Eleven kan deltage ved induktion, vedligeholdelse og afslutning af bedøvelsen og kan applicere anæstetika, herunder inhalationsanæstesi.
 26) Eleven kan udlevere receptpligtig medicin efter dyrlægens anvisning og udlevere paraveterinære produkter til klienter og redegøre for den korrekte anvendelse, håndtering og eventuelle bivirkninger af disse til klienten.
 27) Eleven har rutine i at vejlede og støtte klienterne respektfuldt angående deres dyrs behandlingsbehov og de muligheder, der kan tilbydes og kan vejlede og instruere klienterne om efterbehandling.
 28) Eleven kan foretage enkle regnskabsvurderinger, herunder styre et varelager økonomisk forsvarligt.
 Stk. 2. Rutine i kompetencemålene i stk. 1 skal opnås gennem oplæringen.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen.
Prøven skal afdække elevens opnåede kompetencer inden for uddannelsen.
Prøven bedømmes ud fra 7-trinskalaen.
Stk. 2. Prøven består af to delprøver, som er en skriftlig prøve og en mundtlig prøve.
Den skriftlige prøve består af spørgsmål inden for de uddannelsesspecifikke fag, hvoraf højst en tredjedel af prøven må bestå af multiple choice spørgsmål.
Den skriftlige delprøve varer 1,5 timer.
Den mundtlig prøve er en dialog med læreren om en praktisk arbejdsopgave, som eleven skal udføre under prøven.
Opgaven til den mundtlige prøve tildeles ved lodtrækning ved prøvens begyndelse.
Den mundtlige prøve varer 0,5 time.
De to delprøver kan af skolen tilrettelægges, så de gennemføres med én delprøve om dagen.
De to delprøver vægtes lige, og eleven skal som minimum have opnået karakteren 02 ved hver prøve for at bestå.
 Stk. 3. Prøvens grundelementer er følgende:
 1) Mål og krav som ved:
 a) Den skriftlige delprøve skal demonstrere elevens viden om det teoretiske faglige indhold svarende til uddannelsens mål i de uddannelsesspecifikke fag.
 b) Den mundtlige praktiske delprøve skal demonstrere elevens evne til at belyse en praktisk problemstilling, som tildeles ved lodtrækning.
 2) Eksaminationsgrundlaget som ved:
 a) Den skriftlige opgave udgøres af det faglige indhold i den skriftlige stillede prøve, der består af mutiple choice spørgsmål og prosaspørgsmål.
 b) Den mundtlige praktiske prøve tager udgangspunkt i en problemstilling i den lodtrukne opgave.
 3) Bedømmelsesgrundlaget, som er elevens løsning af den skriftlige prøve samt elevens mundtlige praktiske præstation.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier.
De lokalt fastsatte bedømmelseskriterier skal fremgå af skolens lokale undervisningsplan.
Elevens præstation bedømmes på følgende generelle kriterier:
 a) Ved den skriftlige delprøve bedømmes præstationen på elevens evne til at inddrage:
 i) Relevant praksiserfaring.
 ii) Teoretiske forklaringer og argumentere fagligt.
 b) Ved den mundtlige praktiske delprøve bedømmes præstationen på elevens evne til at:
 i) Inddrage relevant praksiserfaring i forhold til den trukne opgave.
 ii) Inddrage relevant teoretiske forklaringer og viden.
 iii) Belyse den trukne opgave og argumentere fagligt.
 iv) Udføre en praktisk opgave korrekt.
Stk. 4. For at der kan udstedes skolebevis skal eleven have opnået mindst 02 i de uddannelsesspecifikke fag.
De valgfrie uddannelsesspecifikke fag skal bedømmes Bestået/Ikke bestået og skal være bestået.
Den afsluttende prøve efter stk. 1, skal være bestået.
For arbejdsmarkedsuddannelser, som indgår i uddannelsen anvendes bedømmelsen Bestået/Ikke bestået.
 Stk. 5. Ved uddannelsens afslutning, udsteder skolen et uddannelsesbevis.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2023.
 Stk. 2. Bekendtgørelse nr. 496 af 22. april 2022 om erhvervsuddannelsen til veterinærsygeplejerske ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 496 af 22. april 2022 om erhvervsuddannelsen til veterinærsygeplejerske anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
