Betænkning afgivet af Sundheds- og Ældreudvalget den 12. marts 2019 Betænkning over Forslag til lov om ændring af lov om anvendelse af tvang i psykiatrien m.v.
(Præcisering af målgruppen for de særlige pladser på psykiatrisk afdeling, indstillingsret for regionsrådet og justering af visitationskriterierne for de særlige pladser på psykiatrisk afdeling) [af sundhedsministeren (Ellen Trane Nørby)]:
1. Ændringsforslag Sundhedsministeren har stillet 2 ændringsforslag til lovforslaget.
2. Indstillinger Et flertal i udvalget (udvalget med undtagelse af SF og RV) indstiller lovforslaget til vedtagelse med de stillede ændringsforslag.
 Et mindretal i udvalget (SF og RV) vil redegøre for sin stilling til lovforslaget ved 3. behandling og vil ved 2. behandling redegøre for sin stilling til de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af sundhedsministeren, tiltrådt af et flertal (udvalget med undtagelse af SF og RV):
 1) Efter nr. 2 indsættes som nye numre:
»01. I § 42 b  ændres i stk. 4, 2. pkt., »betingelserne i § 42 c, stk. 1, nr. 1 eller 2« til: »betingelserne om, at patienten vurderes at være eller er i risiko for at blive til fare for andre og uforudsigelig i sin adfærd eller har eller må formodes at have en svær psykisk lidelse, jf. § 42 c, stk. 1, 2. pkt.«, og i 3. pkt. ændres »betingelserne i § 42 c, stk. 1, nr. 1 eller 3« til: »betingelserne om, at patienten vurderes at være eller er i risiko for at blive til fare for andre og uforudsigelig i sin adfærd eller har særlige sociale problemer, jf. § 42 c, stk. 1, 2. pkt.« 02. I § 42 b indsættes i stk. 5, 1. pkt., efter »handlekommune«: »eller regionsrådet i patientens bopælsregion«.« [Regionsrådets anmodning om hastende indstilling] 2) I den under nr. 3 foreslåede affattelse af § 42 c, stk. 1, ændres i nr. 2, »den pågældendes« til: »patientens«.
[Præcisering] Bemærkninger Til nr. 1 Ad 01 Det følger af psykiatrilovens § 42 b, stk. 4, at i tilfælde af uenighed i visitationsforummet udarbejdes indstillingen i overensstemmelse med flertallets vurdering.
Vurderer speciallægen i psykiatri i visitationsforummet imidlertid, at betingelserne i § 42 c, stk. 1, nr. 1 eller 2, ikke er opfyldt, skal dette fremgå af indstillingen.
Vurderer den socialfaglige konsulent i visitationsforummet, at betingelserne i § 42 c, stk. 1, nr. 1 eller 3, ikke er opfyldt, skal dette også fremgå af indstillingen.
Det følger af § 42 c, stk. 1, at visitationen til en af de særlige pladser på psykiatrisk afdeling skal tage udgangspunkt i den enkelte patients behov.
Der kan bl.a. visiteres til ophold på en af de særlige pladser på psykiatriske afdelinger, hvis patienten vurderes at være til nærliggende og væsentlig fare for andre og uforudsigelig i sin adfærd, jf. nr. 1, patienten har en svær psykisk lidelse, jf. nr. 2, eller patienten har særlige sociale problemer, jf. nr. 3.
 Det foreslås, at § 42 b, stk. 4, 2. pkt., ændres således, at vurderer speciallægen i psykiatri i visitationsforummet imidlertid, at betingelserne om, at patienten vurderes at være eller er i risiko for at blive til fare for andre og uforudsigelig i sin adfærd eller har eller må formodes at have en svær psykisk lidelse, jf. § 42 c, stk. 1, 2. pkt., ikke er opfyldt, skal dette fremgå af indstillingen.
 Det foreslås endvidere, at § 42 b, stk. 4, 3. pkt., ændres således, at vurderer den socialfaglige konsulent i visitationsforummet, at betingelserne om, at patienten vurderes at være eller er i risiko for at blive til fare for andre og uforudsigelig i sin adfærd eller har særlige sociale problemer, jf. § 42 c, stk. 1, 2. pkt., ikke er opfyldt, skal dette også fremgå af indstillingen.
Ændringen sker, som følge af at der med lovforslagets § 1, nr. 3, foretages ændringer i § 42 c, stk. 1, hvorved visitationskriterierne justeres og nummereringen ændres.
Henvisningerne i § 42 b, stk. 4, til § 42 c, stk. 1, er herefter ikke korrekte.
 Der er således tale om en konsekvensændring som følge af lovforslagets § 1, nr. 3, om ændring af § 42 c, stk. 1.
Ad 02 Det følger af psykiatrilovens § 42 b, stk. 5, at kommunalbestyrelsen i patientens handlekommune kan anmode om en hastende indstilling fra visitationsforummet.
I sådanne situationer skal indstillingen udfærdiges inden for 7 kalenderdage efter kommunalbestyrelsens anmodning.
 Det foreslås, at § 42 b, stk. 5, 1. pkt., ændres sådan, at kommunalbestyrelsen i patientens handlekommune eller regionsrådet i patientens bopælsregion kan anmode om en hastende indstilling fra visitationsforummet.
 Det betyder, at både kommunalbestyrelsen i patientens handlekommune og regionsrådet i patientens bopælsregion kan anmode om en hastende indstilling.
 Ændringen skal ses i lyset af lovforslagets § 1, nr. 2, om ændring af § 42 b, stk. 3, 1. pkt., hvor det foreslås, at også regionsrådet i patientens bopælsregion skal have mulighed for at anmode visitationsforummet om at udfærdige en indstilling til kommunalbestyrelsen i patientens handlekommune om visitation til en af de særlige pladser på psykiatrisk afdeling.
Regionsrådet i patientens bopælsregion bør således også have mulighed for at anmode om en hastende indstilling fra visitationsforummet.
Formålet er at bringe den regionale psykiatris indsigt og viden om de enkelte borgeres behov bedre i spil.
Til nr. 2 Efter lovforslagets § 1, nr. 3, vedrørende § 42 c, stk. 1, nr. 2, skal opholdet vurderes at være det bedst egnede for at kunne imødekomme den pågældendes særlige behov for behandling, rehabilitering og støtte, herunder eventuelt misbrugsproblemer.
 Det foreslås, at ordet den pågældendes ændres til ordet patientens.
 Det betyder, at opholdet skal vurderes at være det bedst egnede for at kunne imødekomme patientens særlige behov for behandling, rehabilitering og støtte, herunder eventuelt misbrugsproblemer.
Med ændringen bringens terminologien af bestemmelsen i overensstemmelse med den øvrige terminologi i § 42 c.
Der er således alene tale om en sproglig præcisering af bestemmelsen.
4. Udvalgsarbejdet Lovforslaget blev fremsat den 20. december 2018 og var til 1. behandling den 10. januar 2019. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og sundhedsministeren sendte den 30. oktober 2018 dette udkast til udvalget, jf.
Sundheds- og Ældreudvalget, alm. del  bilag 58. Den 20. december 2018 sendte sundhedsministeren høringssvarene og et høringsnotat til udvalget.
Bilag Under udvalgsarbejdet er der omdelt 7 bilag på lovforslaget.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Martin Geertsen (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Astrid Krag (S) Flemming Møller Mortensen (S) Malte Larsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
