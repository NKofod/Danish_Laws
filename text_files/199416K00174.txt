Nr BRL 174 Beretning over Forslag til lov om ændring af lov om beskyttelse af  

 havmiljøet (Frakendelse af retten til at føre skib) (Af Tommy Dinesen (SF)  

 m.fl.)   

 Nr L 174 1994-95, 1. samling Afgivet af Miljø- og Planlægningsudvalget Afgivet: 19950927 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
Nogle af udvalgets spørgsmål til miljø- og energiministeren og dennes svar herpå er optrykt som bilag til beretningen.
Miljø- og energiministeren har over for udvalget understreget, at  

 regeringen finder den ulovlige udledning af olie og kemikalier i havet, som  

 blandt andet sker for økonomisk vindings skyld, helt uacceptabel.
Regeringen  

 arbejder derfor på blandt andet i internationale fora som Nordsøkonferencen  

 at stramme reguleringen og håndhævelsen på området, så den nævnte forurening  

 reduceres.
 Miljø- og energiministeren har blandt andet med baggrund i lovforslaget  

 tilkendegivet, at der er behov for initiativer, som kan styrke håndhævelsen.  

 Regeringen er derfor som udgangspunkt positiv over for intentionerne i det  

 fremsatte lovforslag om frakendelse af retten til at føre skib, der sigter  

 mod en skærpelse af havmiljølovens sanktionsbestemmelser.
Lovforslaget bør imidlertid efter regeringens opfattelse indgå i arbejdet  

 med at gennemføre beslutningen om at oprette en eksklusiv økonomisk zone  

 rundt om Danmark.
Den ændring af havmiljøloven, som påtænkes i denne  

 sammenhæng, sigter mod generelt at styrke håndhævelsen af reglerne og  

 overvågningsindsatsen.
Skærpede sanktionsbestemmelser kommer hermed til at  

 indgå i en række af forskellige initiativer, der er rettet mod en bedre  

 beskyttelse af havmiljøet.
Sanktionsbestemmelserne vil i kraft af  

 sammenkædningen med indførelsen af den eksklusive økonomiske zone (200 sømil)  

 få en langt større effekt, end hvis de blot var knyttet til den gældende  

 3-sømile-grænse.
 Der arbejdes på, at den samlede lovpakke i forbindelse med oprettelsen af  

 en eksklusiv økonomisk zone og herunder forslag til lov om ændring af lov om  

 beskyttelse af havmiljøet vil kunne fremlægges for Folketinget i  

 folketingsåret 1995-96. Miljø- og energiministeren ser derfor frem til en  

 bred debat om håndhævelse og overvågning på havet og herunder også om  

 skærpede sanktionsbestemmelser.
Miljø- og energiministeren har endelig oplyst, at den nuværende  

 flyovervågning er etableret som en præventiv foranstaltning, og at den  

 fremtidige overvågningsindsats er ved at blive vurderet, herunder om antallet  

 af flytimer skal udvides.
Det indgår endvidere i vurderingen, hvorledes der  

 kan ske en tættere koordination med forsvarets farvandsovervågning, ligesom  

 der trækkes på udenlandske erfaringer.
 Herefter udtaler et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget),  

 at man kan tiltræde miljø- og energiministerens tilkendegivelser.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) er enig i hovedsigtet i miljø- og  

 energiministerens tilkendegivelser, men ønsker at se de endelige svar på  

 udvalgets spørgsmål nr. 11 og 12, før man tager endelig stilling i sagen.
P.u.v Steen Gade formand Bilag Nogle af udvalgets spørgsmål til miljø- og energiministeren og dennes svar  

 herpå Spørgsmål 11:
Ministeren bedes redegøre for, om lovforslagets regel om frakendelse af  

 retten til at føre skib vil kunne anvendes over for henholdsvis en dansk og  

 en ikkedansk skibsfører, der fører henholdsvis dansk og ikkedansk registreret  

 skib, henholdsvis inden for og uden for 3-sømile-grænsen.
De samme  

 oplysninger ønskes i forhold til en eksklusiv økonomisk zone på 200 sømil.
 Spørgsmål 12:
Vil en frakendelse af førerretten ved en dansk domstol have virkning for  

 ikkedanskere, når de er uden for dansk område, eller kan hjemstaten blot  

 tilbagegive retten - eventuelt således at den pågældende på ny kan føre skib  

 i dansk farvand? Svar:
 Da de stillede spørgsmål vedrører strafferetlige problemer, er  

 Justitsministeriet blevet anmodet om at bidrage til besvarelsen.
 Det er desværre derfor ikke muligt at komme med et fyldestgørende svar  

 inden for den korte frist, der har været til at besvare spørgsmålene.
 Jeg vil vende tilbage over for udvalget, når Justitsministeriets udtalelse  

 foreligger.
