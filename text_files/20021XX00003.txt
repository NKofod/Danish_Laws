Skriftlig fremsættelse (2. oktober  

 2002) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 restaurations- og hotelvirksomhed m.v.
(Lovforslag nr.
L 17).
 Lovforslaget indeholder mindre justeringer i nogle af  

 lovens bestemmelser.
Det er i dag overordentligt sjældent, at  

 bevillingsmyndighederne benytter deres mulighed for at tilbagekalde  

 restauratørers alkoholbevilling, hvilket Foreningen af Politimestre i  

 Danmark har gjort opmærksom på.
Foreningen mener, at det skyldes,  

 at restauratøren kan kræve bevillingsmyndighedens  

 tilbagekaldelse af alkoholbevillingen prøvet ved domstolene i den  

 civile retsplejes former.
Denne fremgangsmåde er bekostelig og  

 langsommelig, og politiet samt bevillingsmyndigheden afstår derfor  

 hyppigt fra at benytte muligheden.
Politimesterforeningen har  

 foreslået, at prøvelsen ved domstolene i stedet skal ske efter  

 strafferetsplejens former, så sagerne indbringes af politi og  

 anklagemyndighed.
Med lovforslaget følges Politimesterforeningens  

 forslag.
Lovforslaget vil lette fremgangsmåden og derved give  

 bevillingsmyndigheden et bedre og mere effektivt redskab i den daglige  

 administration af loven.
 Forslaget om ændrede regler ved tilbagekaldelse af  

 en alkoholbevilling er et led i regeringens handlingsplan "Stop volden" og  

 skal sikre en hurtig og konsekvens opfølgning på bevidste  

 overtrædelser.
Samtidig benyttes lejligheden til at foretage en  

 præcisering af bestemmelsen om forbud mod ophold i en restauration.
Der  

 er i forbindelse med en konkret sag rejst tvivl om, hvorvidt et forbud kan  

 meddeles allerede efter første gang, der er konstateret en strafbar  

 handling i forbindelse med restaurationsbesøg.
Justitsministeriet har  

 derfor anmodet om denne præcisering, efter at Folketingets Ombudsmand  

 har efterlyst en tydeliggørelse.
Den gældende restaurationslov indeholder mulighed  

 for at idømme hæftestraf.
Hæftestraf som strafart er  

 imidlertid udgået, idet hæftestraffen som strafart blev afskaffet  

 den 1. juli 2000 i medfør af straffuldbyrdelsesloven.  

 Restaurationsloven foreslås ændres i overensstemmelse hermed.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det Høje Tings velvillige behandling.
