Nr BSF 123 Forslag til folketingsbeslutning om ophør af brug af internationale udbud  

 ved bilaterale udviklingsprojekter Fremsat af Per Stig Møller (KF) Niels J.
Langkilde (KF) Agnete Laustsen  

 (KF) Pernille Sams (KF) den 9. april 1996 Folketinget pålægger regeringen at ophøre med brugen af internationale  

 udbud ved bilaterale udviklingsprojekter.
Regeringen pålægges samtidig at  

 indstille den igangværende prækvalifikations- og udbudsrunde.
Bemærkninger til forslaget Efter allerede at have sendt tre opgaver i internationalt udbud har  

 udviklingsministeren besluttet at sende yderligere femten opgaver/projekter i  

 international konkurrence.
Det er ikke rimeligt at gøre Danmark til det  

 eneste land, som giver sådanne opgaver til udenlandske virksomheder.
En sådan  

 fremgangsmåde vil i strid med Danidas Strategi 2000 svække den danske  

 ressoursebase til skade for såvel dansk vidensudvikling, herunder ved  

 universiteterne, som det samarbejde i udviklingslandene, der finder sted  

 mellem de danske ingeniører og f.eks. udsendte bistandsmedarbejdere fra de  

 ikkestatslige organisationer.
Dette samarbejde tjener til at fremme  

 forståelsen for demokrati og menneskerettigheder i udviklingslandene, som er  

 en del af den danske bistandsfilosofi.
For det danske samfund er det vigtigt, at alle offentligt betalte  

 tjenester fås bedst og billigst muligt.
Det er naturligvis væsentligt, at  

 danske virksomheder tilbyder rådgivning og projekter, som økonomisk er  

 konkurrencedygtige og velfunderede.
De danske firmaer har vanskelige  

 konkurrencevilkår, fordi det danske skatte- og lønniveau typisk er højere end  

 niveauet i de lande, Danmark konkurrerer med.
Man gør derved det danske  

 system til en direkte svaghed, når man udbyder danske opgaver i udenlandsk  

 konkurrence inden for et område, som i andre lande netop er undtaget fra  

 konkurrence.
Blandt de femten projekter, udviklingsministeren ifølge svar til  

 Folketingets Udenrigsudvalg på spørgsmål 18 (alm. del - bilag 208), har sendt  

 i udbud, bemærker man f.eks. opgaver omfattende vand- og sanitetsprojekter,  

 elforsyning, bekæmpelse af olieudslip og opbygning af miljøstyrelse -  

 områder, hvor Danmark traditionelt står særligt stærkt og hvor ministeren nu  

 vil styrke udenlandske firmaer og dermed svække den danske vidensudvikling.  

 Ministerens beslutning betyder, at opgaver til en pris af ca. 160 mio. kr.  

 risikerer at blive sendt ud af landet uden begrundelse i hverken det danske  

 prisniveau eller manglende dansk viden eller kvalitet.
Dermed bidrager  

 ministeren til at underminere en del af den danske bilaterale  

 bistandspolitik, som jo netop indeholder opgaver til kvalificerede danske  

 virksomheder.
 Da ministeren i sit svar til udvalget på spørgsmål 20 (samme bilag)  

 fastslår, at han »naturligvis kun vil overveje en sådan beslutning, hvis  

 jeg bliver stillet over for et krav herom fra et flertal i Folketinget«,  

 ønsker forslagsstillerne at præsentere ministeren for et flertal, som  

 pålægger ham at standse denne udbudsrunde med øjeblikkelig virkning.
