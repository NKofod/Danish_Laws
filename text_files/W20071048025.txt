Manglende registrering i jobcenteret efter raskmelding Ankenævnet har behandlet Deres klage på møde den 25. oktober 2007.
Nævnet traf denne A F G Ø R E L S E Der kan ikke dispenseres for Deres manglende registrering hos jobcenteret i perioden fra den 2. april til og med den 26. april 2007.
 De kan således ikke få udbetalt dagpenge i denne periode.
 Ankenævnet tiltræder således Arbejdsdirektoratets afgørelse af den 15. juni 2007.
B E G R U N D E L S E Ankenævnet har lagt til grund, at  A-kassen i brev af 11. oktober 2006 i forbindelse med fremsendelse af ledighedserklæring bl.a. gjorde Dem opmærksom på, at De skulle huske at tilmelde Dem AF (nu jobcenteret i staten) i Deres område fra og med den første ledighedsdag og at man kun kan få dagpenge hvis man er tilmeldt.
A-kassen vedlagte samtidig en pjece Generel information i forbindelse med ledighed.
I denne pjece bemærkes det, at De efter en eventuel sygemelding skal melde Dem rask til Arbejdsformidlingen (nu jobcenteret i staten), a-kassen og kommunen,  A-kassen ved brev af 30. oktober 2006 (godkendelse af ledighedserklæring) på ny oplyste, at De skulle tilmeldes Arbejdsformidlingen (nu jobcenteret i staten) den første ledighedsdag,  A-kassen i brev af 19. februar 2007 oplyste Dem om, at De skulle tilmelde Dem www.jobnet.dk eller ved personligt fremmøde i Arbejdsformidlingen (nu jobcenteret i staten), når De blev rask,  Jobcenteret i brev i brev af 5. marts 2007 oplyste Dem om at De var registreret som sygemeldt i over 14 dage, og at De ville blive afmeldt som ledig på jobcenteret, hvis De ikke inden 5 dage kontaktede jobcenteret og meldte Dem rask,  jobcenteret i brev af 9. marts 2007 oplyste Dem om, at De var blevet afmeldt, og at det var vigtigt for at kunne få dagpenge, at De straks gentilmeldte Dem, hvis De igen blev ledig,  De i erklæring af 4. april 2007 oplyste at De blev raskmeldt den 1. april 2007, og  De først blev registreret igen hos jobcenteret den 27. april 2007.
Efter lov om arbejdsløshedsforsikring m.v. § 57, stk.4 kan udbetaling af dagpenge kun finde sted, hvis den ledige er registreret som arbejdssøgende hos staten i jobcenteret.
Registreringen skal ske, når ledigheden indtræder, og den ledige skal opretholde kontakten med staten i jobcenteret i hele registreringsperioden.
Det fremgår af § 6, stk. 1 Arbejdsdirektoratets bekendtgørelse om rådighed, at et medlem skal være registreret som arbejdssøgende hos jobcenteret for at kunne få dagpenge.
Medlemmet anses for registreret, når registreringen er sket i det fælles datagrundlag for beskæftigelsesindsatsen.
Det fremgår endvidere af bekendtgørelsens § 6, stk. 2, at en a-kasse kan udbetale dagpenge til et medlem, når medlemmet ikke har fået dagpenge for en periode med manglende registrering, jf. stk. 1, hvis 1) medlemmet har et datostemplet dagpengekort eller bekræftelse på digital registrering, som viser, at medlemmet skulle have været registreret i perioden, eller 2) en manglende registrering skyldes a-kassens forhold eller forhold hos jobcenteret, som jobcenteret eller Arbejdsmarkedsstyrelsen har bekræftet.
 Udbetaling efter denne bestemmelse kan ske, hvis medlemmet ikke har kunnet hindre eller afhjælpe den manglende registrering, og de øvrige betingelser for at udbetale dagpenge i perioden er opfyldt.
Ankenævnet har lagt vægt på, at a-kassen i brev af 19. februar 2007 vejledte Dem om, at De skulle tilmelde Dem www.jobnet.dk eller ved personligt fremmøde i Arbejdsformidlingen (nu jobcenteret i staten), når De blev rask.
 Ankenævnet har endvidere lagt vægt på, at jobcenteret i brev af 5. marts 2007 meddelte Dem, at De ville blive afmeldt jobcenteret, medmindre De kontaktede jobcenteret og raskmeldte Dem.
 Ankenævnet har endelig lagt vægt på, at jobcenteret i brev af 9. marts 2007 oplyste Dem om, at De var blevet afmeldt, og at det var vigtigt for at kunne få dagpenge, at De straks gentilmeldte Dem, hvis De igen blev ledig.
 Ankenævnet finder ikke, at der er beskrevet forhold hos jobcenteret eller a-kassen, som viser at jobcenteret eller a-kassen skulle være skyld i, at De ikke blev registreret i jobcentret før den 27. april 2007.
 Ankenævnet finder på den baggrund, at der ikke kan dispenseres for deres manglende tilmelding/registrering i jobcenteret i perioden 2. april til 26. april 2007.
De har i klagen anført, at De har svært ved at forstå skriftlig dansk, og at De derfor ikke har forstået indholdet af de breve De har modtaget.
De har videre anført, at De har forsøgt at gøre Dem bekendt med indholdet af brevene, men at der ikke havde været nogen, der kunne hjælpe Dem.
Ankenævnet skal hertil bemærke, at De selv må bære risikoen for, at De ikke har gjort Dem bekendt med indholdet af de breve De har modtaget fra henholdsvis a-kassen og AF/jobcenteret.
De kunne have henvendt Dem personligt i Deres a-kasse eller jobcenteret og bedt om hjælp til at forstå brevene.
R E G L E R Ankenævnet henviser til:
 § 57, stk. 4 og stk. 5 i lov om arbejdsløshedsforsikring m.v., jf. lovbekendtgørelse nr. 874 af 11. september 2005 med de ændringer der følger af lov nr. 523 af 24. juni 2005, og  § 6, stk. 1 og stk. 2 og § 11, stk. 1 i Arbejdsdirektoratets bekendtgørelse nr. 179 af 19. februar 2007 om rådighed.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne ..
 De kan læse om afgørelsens retlige grundlag på de følgende sider.
 Kopi til:
xxx Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 med de ændringer der følger af lov nr. 523 af 24. juni 2005 om ændring af lov om en aktiv beskæftigelsesindsats.
 § 57. .
Stk. 4. Udbetaling af dagpenge kan kun finde sted, hvis den ledige er tilmeldt Arbejdsformidlingen som arbejdssøgende.
Tilmelding skal ske, når ledigheden indtræder, og den ledige skal opretholde kontakten med Arbejdsformidlingen i hele ledighedsperioden.
 Stk. 5. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om de dagpengemæssige konsekvenser af manglende kontakt til Arbejdsformidlingen, samt i hvilke tilfælde manglendetilmelding ikke skal have dagpengemæssige konsekvenser.
 Pr. 1. januar 2007 foretages følgende ændringer til § 57.
 § 57, stk. 4, affattes således:
»Stk. 4. Udbetaling af dagpenge kan kun finde sted, hvis den ledige er registreret som arbejdssøgende hos staten i jobcenteret.
Registreringen skal ske, når ledigheden indtræder, og den ledige skal opretholde kontakten med staten i jobcenteret i hele ledighedsperioden.« I § 57, stk. 5, ændres »tilmelding« til: »registrering«.
Arbejdsdirektoratets bekendtgørelse nr. 179 af 19. februar 2007 om rådighed § 6. Et medlem skal være registreret som arbejdssøgende hos jobcenteret for at kunne få dagpenge.
Medlemmet skal være registreret i hele den periode, medlemmet anmoder om dagpenge for.
Medlemmet anses for registreret, når registreringen er sket i det fælles datagrundlag for beskæftigelsesindsatsen.
Et medlem kan ikke opfylde betingelsen om at være registreret ved kun at oprette et CV, jf. § 10, stk. 4.
Stk. 2. Har medlemmet ikke fået dagpenge, kan a-kassen udbetale dagpenge for en periode med manglende registrering, jf. stk. 1, hvis 1) medlemmet har et datostemplet dagpengekort eller bekræftelse på digital registrering, som viser, at medlemmet skulle have været registreret i perioden, eller 2) den manglende registrering skyldes a-kassens forhold eller forhold hos jobcenteret, som jobcenteret eller Arbejdsmarkedsstyrelsen har bekræftet.
 Stk. 3. Udbetaling efter stk. 2 kan ske, hvis medlemmet ikke har kunnet hindre eller afhjælpe den manglende registrering, og de øvrige betingelser for at udbetale dagpenge i perioden er opfyldt.
 Stk. 4. Udbetaling af dagpenge efter stk. 2 til et ledigt medlem kan dog først ske, når medlemmet er registreret som arbejdssøgende, jf. stk. 1.
 Stk. 5. Når betingelserne i stk. 3 er opfyldt, kan direktøren for Arbejdsdirektoratet give tilladelse til, at a-kassen udbetaler dagpenge.
 § 11. Et medlem kan ikke få dagpenge, så længe medlemmet ikke har bopæl og opholder sig i Danmark, jf. § 4, ikke er registreret som arbejdssøgende, jf. § 6, eller ikke kan overtage arbejde eller deltage i samtaler, aktiviteter eller tilbud, jf. §§ 7-9.
 Stk.2.
