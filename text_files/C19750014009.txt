 Lovens område.
 1.
 Lov nr. 333 af 19. juni 1974 om social bistand, der træder i kraft den 1.  

 april 1976, omfatter ifølge § 1 bistand i form af:
 rådgivning, økonomisk eller praktisk hjælp, støtte til udvikling eller  

 genoprettelse af erhvervsevnen samt pleje, særlig behandling eller  

 opdragelsesmæssig støtte.
Bistandsloven afløser - som det fremgår af § 139 - lov om mødrehjælpsinstitutioner, lov om revalidering, lov om offentlig forsorg, lov om børne- og ungdomsforsorg, lov om omsorg for invalidepensionister og folkepensionister, lov om husmoderafløsning og hjemmehjælp.
Endvidere omfatter bistandsloven de situationer, hvor der hidtil er ydet  

 hjælp til enker efter enkepensionslovens kap.
II, som derfor også ophæves ved  

 bistandslovens ikrafttræden.
 Bistandslovens område er således den del af den sociale lovgivning, der  

 giver regler om de individuelt udmålte ydelser - i modsætning til den del af  

 sociallovgivningen, der vedrører faste ydelser, d.v.s. pensionslovene,  

 sygesikringsloven, dagpengeloven, de sociale ulykkesforsikringslove og  

 børnetilskudsloven.
Bistandslovens afsnit I (§§ 1-27) indeholder de bestemmelser af almindelig  

 karakter, som er fælles for alle former for social bistand.
Lovens afsnit  

 II-VIII (§§ 28-132) indeholder specielle regler for de enkelte former for  

 bistand.
Regler om finansiering findes i afsnit IX (§§ 133-138), og endelig  

 er der en række overgangs- og slutningsbestemmelser i afsnit X (§§ 139-146).
Uanset at en række bestemmelser er videreført fra den hidtidige  

 lovgivning, er der i bistandsloven tilstræbt en sproglig forenkling og  

 modernisering.
At der er anvendt andre ord, kan derfor ikke tages som udtryk  

 for, at der er sket en ændring af den hidtidige regel.
Afgørende er, om det i  

 bemærkningerne til den pågældende bestemmelse i lovforslaget - og i  

 overensstemmelse hermed i cirkulærer om bistandsloven - er anført, at  

 bestemmelsen svarer til en regel fra den tidligere lovgivning.
Dette betyder,  

 at bistandslovens regel skal forstås på samme måde som den tidligere regel.
 Dette cirkulære vedrører bistandslovens almindelige bestemmelser.
Det offentliges forpligtelse over for den enkelte (lovens kap. 1) 2.
 I bistandslovens kap. 1 (§§ 1-5) fastlægges det offentliges forpligtelser  

 over for danske statsborgere og andre.
 Enhver der opholder sig her i landet, har under øjeblikkelige  

 vanskeligheder ret til bistand af den art, der nævnes i lovens § 1.
 3.
Personer med dansk indfødsret har videregående rettigheder.
Det samme  

 gælder kvinder, der ikke selv har dansk indfødsret, men som er eller senest  

 har været gift med en dansk statsborger.
Af lovens § 2 fremgår, at denne persongruppe har ret til bistand i form af  

 vedvarende hjælp til forsørgelse her i landet.
Ved vedvarende hjælp til  

 forsørgelse forstås en bistand i form af kontanthjælp eller  

 institutionsophold, som må skønnes at ville vare mere end 1 år.
Det fremgår af lovens § 5, at denne persongruppe endvidere har mulighed  

 for hjælp til forsørgelse under ophold i udlandet, når hjemsendelse herved  

 kan undgås, og omstændighederne i øvrigt taler herfor.
Der må i denne  

 forbindelse lægges vægt på varigheden af pågældendes ophold på stedet,  

 personlige tilknytning dertil og eventuelle helbredsmæssige hensyn, der  

 tilsiger ophold i udlandet.
Bestemmelse om ydelse af sådan hjælp træffes i  

 hvert enkelt tilfælde af socialministeriet - som regel efter indstilling fra  

 den danske repræsentation i vedkommende land - og udgifterne afholdes fuldt  

 ud af statskassen, jfr. § 134, stk. 2.
Som det fremgår af § 146, gælder bistandsloven ikke for Færøerne og  

 Grønland.
Under ophold deer gælder reglerne i henholdsvis den færøske og den  

 grønlandske sociallovgivning.
Men hvis personer, der er hjemmehørende på  

 Færøerne eller Grønland, tager ophold her i landet, er de i kraft af deres  

 danske indfødsret berettiget til ydelser efter bistandsloven på lige fod med  

 andre danske statsborgere.
 4.
Personer, der ikke har dansk indfødsret, kan have samme ret til vedvarende  

 hjælp til forsørgelse under ophold her i landet som danske statsborgere,  

 fordi de er omfattet af aftaler med andre stater.
Dette gælder a. statsborgere i de andre nordiske lande, som i medfør af den nordiske  

 konvention om social tryghed er berettiget til hjælp på lige fod med danske  

 statsborgere, når de har opholdt sig 5 år her i landet uden at modtage  

 vedvarende hjælp.
b. statsborgere i De europæiske Fællesskabers øvrige medlemslande, som i  

 medfør af EF-reglerne er berettiget til hjælp som danske statsborgere, hvis  

 de har opholdt sig her i landet i mere end 3 måneder, har haft lønnet  

 beskæftigelse og fortsat må betragtes som reelt arbejdssøgende.
Det samme  

 gælder de pågældendes ægtefæller, børn under 21 år og slægtninge i opstigende  

 linie (forældre, bedsteforældre). Ligestillingen med danske statsborgere  

 omfatter også statsborgere i de øvrige EF-lande, der ikke længere er  

 arbejdssøgende, men er ophørt med arbejde efter pensionsalderen eller på  

 grund af arbejdsudygtighed og har haft ophold her i landet i henholdsvis 3 og  

 2 år.
c. statsborgere i de øvrige lande, der har ratificeret den europæiske  

 konvention af 11. december 1953 om social og sundhedsmæssig bistand.
De  

 pågældende kan få hjælp som danske statsborgere, hvis de er kommet til landet  

 før det fyldte 55 år og har opholdt sig her i 5 år (ellers kræves 10 års  

 ophold).
 Hjælp til personer, der ifølge de omtalte aftaler med andre stater er  

 berettiget til vedvarende hjælp her i landet, refunderes efter samme regler  

 som tilsvarende hjælp til danske statsborgere.
 Berettiget til vedvarende hjælp til forsørgelse her i landet er endvidere  

 personer uden dansk indfødsret, der er omfattet af De forenede Nationers  

 konvention af 28. juli 1961 om flygtninges retsstilling eller modtages her,  

 normalt efter aftale med internationale organisationer.
Det fremgår af lovens § 134, stk. 3, at udgifterne ved forsørgelse af  

 personer, der kommer her til landet som flygtninge eller modtages til  

 forsørgelse, afholdes fuldt ud af statskassen.
Drejer det sig om personer,  

 der har klaret sig selv her i landet uden bistand fra det offentlige i mindst  

 2 år, betragtes de dog ikke i refusionsmæssig henseende som flygtninge.  

 Eventuel hjælp refunderes derfor efter samme regler som hjælp til danske  

 statsborgere.
 5.
Bliver der behov for vedvarende hjælp til forsørgelse af en person, der  

 ikke har dansk indfødsret, og som ikke omfattes af en aftale med andre stater  

 eller internationale organisationer, skal der ifølge lovens § 4 tages  

 stilling til, om pågældende skal hjemsendes.
Afgørelse af  

 hjemsendelsesspørgsmålet træffes ifølge bistandsloven af socialministeren  

 eller den myndighed, ministeren giver bemyndigelse hertil.
 Socialstyrelsen er bemyndiget fra 1. april 1976 til at træffe afgørelse i  

 disse sager.
Det sociale udvalg i den kommune, der yder hjælp til en person, som ikke  

 har dansk indfødsret, må derfor, når det anses sandsynligt, at hjælpen vil  

 vare mere end 1 år, sende en indberetning til socialstyrelsen med oplysning  

 om forhold, der eventuelt kan tale for, at pågældende ikke hjemsendes.
Der  

 kan således lægges vægt på varigheden af pågældendes ophold her i landet,  

 personlig og familiemæssig tilknytning hertil samt helbredsmæssige hensyn,  

 der kan tale imod en flytning til hjemlandet.
 Hvis socialstyrelsen herefter ikke finder det rimeligt at hjemsende  

 pågældnede, får det sociale udvalg underretning herom, hvorefter hjælpen kan  

 fortsætte og anmeldes til refusion efter samme regler som tilsvarende hjælp  

 til danske statsborgere.
Den enkeltes forpligtelse over for det offentlige (lovens kap. 2).
 6.
 I bistandslovens kap. 2 gives regler for den enkelte danske eller  

 udenlandske statsborgers forpligtelse over for det offentlige i det øjeblik  

 der opstår spørgsmål om at søge bistand hos de sociale myndigheder.
 7.
 Forsørgelsespligten i forhold til det offentlige er afgørende for, hvornår  

 det offentlige skal træde til med hjælp, hvilke personers økonomiske forhold  

 man skal tage hensyn til, og hvor meget der kan ydes ansøgeren.
 8.
Ifølge lovens § 6, stk. 1, 1. led, er enhver forpligtet til at forsørge  

 sig selv.
Dette betyder, at den, der søger hjælp til forsørgelse, efter evne  

 skal have forsøgt at udnytte sine arbejdsmuligheder.
I afsnit III om  

 kontanthjælp gives der i § 38 eksempler på, hvordan det kan anses for  

 godtgjort, at arbejdsmulighederne er udnyttet i tilstrækkelig grad.
Denne  

 bestemmelse omtales nærmere i cirkulæret om kontanthjælp.
 9.
Efter § 6, stk. 1 og 2, er der endvidere pligt til at forsørge ægtefællen.  

 Det vil sige, at man ved bedømmelsen af, om ansøgeren har brug for hjælp til  

 forsørgelse, skal tage hensyn til ægtefællernes samlede indtægter.
Hvis  

 ægtefællen er i stand til økonomisk at sørge for ansøgeren, men dog ikke  

 stiller de nødvendige midler til rådighed, må de sociale myndigheder træde  

 til.
Bistandsloven indeholder imidlertid - i modsætning til lov om offentlig  

 forsorg - ingen regler, der giver de sociale udvalg adgang til at fastholde  

 forsømmelige forsørgere ved forsørgelsespligten gennem udfærdigelse af en  

 bidragsresolution.
I en sådan situation må det sociale udvalg, der yder hjælp  

 til en ansøger, som må betragtes som svigtet i økonomisk henseende af  

 ægtefællen, sørge for, at der snarest muligt rettes henvendelse til  

 overøvrigheden om fastsættelse af bidrag efter de privatretlige regler - se  

 nærmere nedenfor om bistandslovens § 8 (pkt. 12-17).
 Der er efter bistandsloven - i modsætning til forsorgsloven - ingen  

 forskel mellem en mands og en kvindes forsørgelsespligt over for ægtefællen.  

 For begges vedkommende ophører forsørgelsespligten ved separation eller  

 skilsmisse.
 10.
Efter § 6, stk. 1 og 3, har enhver pligt til at forsørge sine børn.
Dette  

 betyder, at det sociale udvalg, når der opstår spørgsmål om at yde hjælp til  

 børnenes forsørgelse, skal se på, om forældrene har midler til at forsørge  

 dem.
Hvis en af forældrene undlader at opfylde sin forsørgelsespligt, uanset  

 at pågældende er i stand til det, må den anden af forældrene eller den, der  

 afholder udgifterne ved barnets forsørgelse og lovligt har barnet i pleje,  

 rette henvendelse til overøvrigheden om fastsættelse af bidrag efter de  

 privatretlige regler.
Et sådant bidrag til et barn under 18 år kan udbetales  

 forskudsvis af det offentlige med normalbidraget efter reglerne i  

 børnetilskudsloven.
 Forældrenes forsørgelsespligt over for deres børn ophører, når børnene  

 fylder 18 år.
Forsørgelsespligten ophører dog før det 18. år, hvis barnet gifter sig  

 eller selv får et barn.
Hjælp til en søn eller datter under 18 år, der er  

 gift eller har et barn, ydes derfor uden hensyn til forældrenes økonomiske  

 forhold.
På samme måde anses forsørgelsespligten for ophørt, så længe der må  

 ydes en datter hjælp i forbindelse med svangerskab.
Også i denne situation  

 skal det sociale udvalg derfor lade forældrenes forhold ude af betragtning,  

 dog bortset fra den økonomiske fordel ved fælles husførelse, hvis datteren  

 bor hos forældrene.
Andre end ægtefæller og forældre i forhold til deres børn under 18 år har  

 ikke forsørgelsespligt, uanset om de har fælles husførelse.
Hjælp skal derfor  

 principielt ydes uden hensyn til indtægterne hos de øvrige medlemmer af  

 husstanden, men således, at der efter en vurdering i det enkelte tilfælde  

 tages hensyn til den økonomiske fordel for ansøgeren ved den fælles  

 husførelse, herunder f.eks. kost og logi som vederlag for arbejde i hjemmet.  

 Dette gælder f.eks. par, der lever i ægteskabslignende forhold uden at være  

 gift med hinanden, samt forældre og voksne børn eller andre slægtninge, der  

 bor sammen.
 11.
I bistandslovens § 7, stk. 1, fastslås som almindeligt princip, at der  

 skal ydes betaling for bistand fra det offentlige.
En person hæfter for  

 betaling for bistand såvel til sig selv som til dem, pågældende har  

 forsørgelsespligt over for, d.v.s. ægtefælle og børn.
 Når loven udtrykkelig omtaler betalingspligten, må det ses på baggrund af,  

 at bistandsloven ikke alene giver regler for hjælp under økonomiske  

 vanskeligheder, men i lige så høj grad omhandler mere servicebetonede  

 ydelser, som stilles til rådighed for alle, uanset økonomiske forhold, f.eks.  

 praktisk bistand i hjemmet og pladser til børn i daginstitutioner.
I § 7 anføres også den - i og for sig selvfølgelige - regel, at der ikke  

 skal ydes betaling for kontanthjælp.
Det samme gælder anden hjælp, der ydes  

 under hensyn til økonomisk trang, f.eks. naturalhjælp efter § 49. Med hensyn  

 til disse former for bistand, der falder uden for betalingspligten, kan der  

 imidlertid i visse situationer, som beskrives i §§ 25-27, blive tale om  

 tilbagebetaling - se herom nedenfor under pkt. 33-38.
Betalingsreglerne fastsættes særskilt for de enkelte former for bistand.  

 Der henvises derfor til cirkulærerne om bistandslovens specielle afsnit.  

 Reglerne forudsættes afpasset således, at der ved fastsættelsen af betalingen  

 skal tages de nødvendige hensyn til den betalendes økonomiske situation.
Som  

 følge heraf findes der ikke i loven regler om eftergivelse af betaling.
 Hvis den, der modtager bistand og skal betale herfor, kommer ud for en  

 ændring i sine forhold, så pågældende ikke kan udrede den fastsatte betaling,  

 må der ud fra det synspunkt, at forudsætningerne for betalingsfastsættelsen  

 ikke har holdt stik, træffes en ny afgørelse af betalingsspørgsmålet.
I § 7, stk. 2, er der skabt hjemmel for, at betalingen kan inddrives efter  

 reglerne for inddrivelse af personlige skatter.
Dette betyder, at det sociale  

 udvalg altid over for modvillige betalere har mulighed for at anvende  

 løntilbageholdelse m.v. uden at være henvist til at tilvejebringe  

 inddrivelsesgrundlag gennem anlæggelse af retssag.
 12.
I § 8 findes regler om det offentliges adgang til at indtræde i kravet  

 efter en privatretlig bidragsresolution eller i retten til at kræve en  

 resolution udfærdiget.
Reglerne svarer med redaktionelle ændringer til de  

 hidtidige regler i forsorgslovens § 33. De finder således anvendelse, når der  

 efter bistandsloven ydes hjælp til forsørgelse af en voksen eller et barn,  

 som er berettiget til underholdsbidrag efter den privatretlige lovgivning om  

 retsforholdet mellem ægtefæller eller om børns retsstilling.
Den  

 fremgangsmåde, der beskrives i pkt. 13-17, finder anvendelse, når der ydes  

 kontant hjælp til forsørgelse.
Om specielle retningslinier, når forsørgelsen  

 ydes i form af institutionsophold, henvises til cirkulærebestemmelserne for  

 de enkelte institutionstyper.
 13.
 Findes der, når det sociale udvalg yder hjælp, en bidragsresolution,  

 indtræder det offentlige, d.v.s. det sociale udvalg, i retten til bidraget  

 fra den bidragspligtige for et beløb svarende til den hjælp, der er ydet.
 Er hjælpen til underhold større end bidraget for samme periode, har det  

 sociale udvalg endvidere mulighed efter § 8, stk. 2, for at rette henvendelse  

 til overøvrigheden om at få bidraget efter resolutionen forhøjet.
 14.
Er der ikke ved ydelsen af hjælpen udfærdiget nogen bidragsresolution,  

 indtræder det sociale udvalg ifølge § 8, stk. 2, i retten til at kræve  

 bidraget fastsat.
Denne regel får nu større betydning end tidligere, idet der  

 ikke i bistandsloven - som i forsorgsloven - findes regler, der giver det  

 sociale udvalg adgang til selv at fastsætte en betaling fra en forsørger, der  

 undlader at opfylde sin forsørgelsespligt.
I situationer af denne art må  

 forsørgelsespligten nu altid søges opfyldt gennem en privatretlig resolution.
Hvis der ydes en ægtefælle eller børn hjælp efter bistandsloven efter en  

 samlivsophævelse, må det sociale udvalg i den kommune, der yder hjælpen,  

 sørge for, at der rettes henvendelse til overøvrigheden om fastsættelse af  

 bidrag.
Efter justitsministeriets og overøvrighedens praksis vil bidrag til  

 børnene normalt blive fastsat med virkning fra samlivsophævelsen, medens  

 bidrag til ægtefællen kun vil få virkning fra dette tidspunkt, hvis begæring  

 fremsættes i forbindelse med eller en vis kortere tid efter ophævelse af  

 samlivet.
Man skal derfor henstille, at det sociale udvalg sætter sig i  

 forbindelse med overøvrigheden umiddelbart efter, at hjælpen første gang er  

 udbetalt.
 15.
 Når det sociale udvalg indtræder i retten efter en privatretlig  

 resolution, må udvalget sørge for, at resolutionen forsynes med en påtegning  

 om, at bidraget tilkommer det offentlige, så længe der ydes hjælp derfra.  

 Endvidere bør der sendes underretning til den bidragspligtige.
 16.
Da bidragsresolutionerne er udfærdiget efter den privatretlige lovgivning,  

 sker klage over bidragsfastsættelsen efter reglerne i denne lovgivning.
Det  

 betyder, at klage over overøvrighedens afgørelse må rettes til  

 justitsministeriet.
Det sociale udvalgs indtræden i den bidragsberettigedes  

 stilling efter resolutionen indebærer, at udvalget er berettiget til at klage  

 over afgørelsen af bidragsspørgsmålet.
 17.
Det sociale udvalg indtræder endvidere i den bidragsberettigedes stilling  

 med hensyn til inddrivelse.
Reglerne om inddrivelsen findes i loven af 24.  

 april 1963 om inddrivelse af underholdsbidrag og justitsministeriets  

 cirkulære af 28. juni 1963. Inddrivelse kan ske ved løntilbageholdelse eller  

 udpantning hos den bidragspligtige.
Der kan endvidere iværksættes afsoning.  

 Ifølge § 41 i justitsministeriets cirkulære påhviler det politiet - i  

 København overpræsidiet - at yde de sociale udvalg bistand til inddrivelsen.  

 Forinden begæring om inddrivelse fremsættes over for politiet  

 (overpræsidiet), må det sociale udvalg dog have søgt bidraget inddrevet  

 gennem afkrævning og tilsigelse af den bidragspligtige til at møde for  

 udvalget med henblik på aftale om en afdragsordning til afvikling af  

 restancen.
Begæring til politiet (overpræsidiet) skal være ledsaget af de  

 oplysninger, som udvalget er i besiddelse af vedrørende skyldnerens  

 personlige og økonomiske forhold.
 Retten til at bruge de særlige inddrivelsesmidler bortfalder ifølge § 40 i  

 justitsministeriets cirkulære, hvis begæring om bidragets inddrivelse ikke  

 fremsættes inden 1 år efter bidragets forfaldstid.
 Hvis betingelserne i lov om børnetilskud og andre familieydelser for at  

 udbetale et underholdsbidrag til et barn forskudsvis er opfyldt, sker  

 inddrivelsen efter de særlige regler i denne lovs § 28.
 Administration (loven kap. 3).
 18.
 I bistandslovens kap. 3 (§§ 9-14) omtales de organer, der deltager i  

 administrationen af bistandsloven i kommunerne, amtskommunerne og på det  

 centrale plan.
Ifølge § 9 ligger beføjelsen til at yde bistand hos kommunens sociale  

 udvalg, medmindre andet er bestemt for enkelte former for hjælp.
Hvis  

 forvaltningen af en kommunes sociale anliggender efter en godkendt  

 magistratsordning er henlagt til magistraten, er det dog denne, der varetager  

 sager om social bistand.
 Reglerne om nedsættelse af de sociale udvalg findes i loven af 31. maj  

 1968 om kommunernes styrelse.
Reglen i bistandslovens § 9 betyder, at enhver henvendelse fra en ansøger  

 om bistand kan rettes til det sociale udvalg.
Ved lovens ikrafttræden  

 nedlægges børne- og ungdomsværnene, revalideringscentrene og  

 mødrehjælpsinstitutionerne, og de sociale opgaver, der hidtil har hørt under  

 disse organer, overføres - i hvert fald set i forhold til ansøgeren - til de  

 sociale udvalg.
Pligten til at sørge for, at der ydes bistand, ligger hos det sociale  

 udvalg.
Man går dog ud fra, at såvel forberedelsen af de enkelte sager som en  

 række løbende afgørelser - ligesom det har været praksis efter den hidtidige  

 lovgivning - vil blive truffet af det administrative personale i kommunens  

 social- og sundhedsforvaltning, der er omtalt i § 9 i lov af 27. maj 1970 om  

 styrelse af sociale og visse sundhedsmæssige anliggender.
 For så vidt angår hjælpeforanstaltninger over for børn efter  

 bistandslovens § 33, fremgår det af § 34, at krav om, at beslutning skal  

 træffes i et møde i det sociale udvalg, kun gælder, når forældremyndighedens  

 indehaver ikke ønsker foranstaltningen iværksat.
 Medens kompetencen til at afgøre sager om social bistand ligger hos det  

 sociale udvalg, fremgår det af reglerne i bistandslovens afsnit VII om  

 institutioner - se nærmere kap. 16 om institutioner under kommunerne - at  

 ansvaret for, at der er det nødvendige antal institutionspladser, ligger hos  

 kommunalbestyrelsen.
Man skal henlede opmærksomheden på, at der hverken efter loven om  

 kommunernes styrelse eller loven om styrelse af sociale og visse  

 sundhedsmæssige anliggender er noget til hinder for, at kommunalbestyrelsen  

 og det sociale udvalg kan inddrage en bredere kreds af forbrugere til støtte  

 i arbejdet med at planlægge og tilrettelægge et effektivt bistandssystem.
Den  

 enkelte kommunalbestyrelse vil således i det omfang, den finder det ønskeligt  

 eller nødvendigt, kunne etablere en egentlig forbrugerrepræsentation, f.eks.  

 i form af eet eller flere forbrugerråd, der repræsenterer forskellige  

 interessegrupper, som kommunalbestyrelsen vil kunne høre i spørgsmål af mere  

 generel eller principiel karakter vedrørende den sociale lovgivning.
Det er  

 det enkelte folkevalgte organ, som skønner, om der er behov for at inddrage  

 en sådan bredere kreds af forbrugere i behandlingen af spørgsmål af mere  

 generel karakter, og det må understreges, at forbrugerråd m.v. kun kan være  

 rådgivende, og at de ikke kan inddrages i behandlingen af sager om bestemte  

 personer.
 19.
 I bistandslovens § 10, stk. 1, fastslås den hovedregel, at det er det  

 sociale udvalg i ansøgerens opholdskommune på ansøgningstidspunktet, der har  

 pligt til at træde til med bistand.
 Denne regel suppleres imidlertid i stk. 2 og 3 med regler, der kan sikre,  

 at de enkelte familiemedlemmers problemer kommer til behandling i den samme  

 kommune.
Ifølge stk. 2 anses ægtefæller for at have opholdskommune, hvor den fælles  

 bopæl er, så længe samlivet består.
Dette betyder, at det er den fælles  

 bopæl, der er afgørende for, hvor hjælpen skal ydes, når ægtefæller opholder  

 sig på hver sit sted på grund af f.eks. arbejde, uddannelse eller ferie.
 For at denne regel ikke skal volde vanskeligheder i situationer med et  

 akut hjælpebehov, er der i § 10, stk. 4, givet en regel, hvorefter  

 øjeblikkelig bistand til en ægtefælle, der befinder sig uden for den fælles  

 bopælskommune, skal ydes af det stedlige sociale udvalg (uden adgang til  

 refusion fra bopælskommunen).
 Har ægtefællen etableret sig med hver sin selvstændige bopæl, kan de få  

 hver sin opholdskommune, selv om ophævelsen af samlivet ikke skyldes  

 uoverensstemmelser.
Efter § 10, stk. 3, har et barn, der lever sammen med den ene eller begge  

 forældre, opholdskommune, hvor forældrene eller den pågældende af forældrene  

 bor.
Denne regel får betydning, når barnet på grund af uddannelse,  

 beskæftigelse, ferie m.v. midlertidigt opholder sig på et andet sted end  

 forældrenes bopæl, og reglen finder anvendelse, uanset om forældrene i en  

 sådan situation har anbragt barnet i privat familiepleje.
Hvis der kræves  

 plejetilladelse efter § 65, skal denne dog gives af det sociale udvalg i den  

 kommune, plejehjemmet ligger i.
 Også for barnet vil det imidlertid gælde efter § 10, stk. 4, at  

 øjeblikkelig bistand altid må ydes af det stedlige sociale udvalg.
 Hvis barnet vedvarende har skaffet sig en selvstændig bopæl, f.eks. i  

 forbindelse med en beskæftigelse, der sætter det i stand til at klare sig  

 selv, eller en uddannelse, som det gennemfører uden forældrenes mellemkomst  

 eller støtte, anses barnet at have selvstændig opholdskommune, hvor dets egen  

 bopæl er.
Hvis en familie, medens den modtager bistand fra social- og  

 sundhedsforvaltningen, flytter til en anden kommune, går forpligtelsen til at  

 yde bistand videre til den nye opholdskommune, der imidlertid bør tage  

 kontakt med den tidligere opholdskommune med henblik på, at en eventuel  

 behandlingsplan i videst muligt omfang kan opretholdes.
Hvis det drejer sig  

 om en familie, der hyppigt skifter opholdssted, kan de berørte kommuner  

 træffe aftale om, at familiens sag bliver hos den kommune, der har lagt  

 behandlingsplanen.
Men familien vil ikke derved være afskåret fra at henvende  

 sig om øjeblikkelig bistand til den aktuelle opholdskommune.
Når et medlem af en familie under medvirken af en offentlig myndighed, f.eks. det sociale udvalg i familiens bopælskommune, får  

 vedvarende ophold i en anden kommune, må der optages samarbejde mellem de to  

 kommuner med henblik på den praktiske gennemførelse af den samlede indsats  

 over for familien.
Det pågældende familiemedlem får principielt selvstændig  

 opholdskommune, men dette vil være uden større praktisk betydning, hvis det  

 drejer sig om et barn, idet bistand til barnet tillige må opfattes som  

 bistand til forældremyndighedens indehavere og det derfor er deres  

 opholdskommune, der skal træffe beslutninger om de fremtidige  

 hjælpeforanstaltninger for barnet.
 20.
Medens opholdskommunen altid har pligt til at træde til med bistand, er  

 det ikke i alle situationer denne kommune, der skal bære den kommunale andel  

 af udgiften ved den bistand, der må ydes.
Ifølge lovens § 11 kan denne del af  

 udgifterne kræves refunderet af en tidligere opholdskommune i følgende  

 tilfælde:
a. når den anden kommune eller en offentlig institution har medvirket ved  

 pågældendes anbringelse i en institution eller i et privat hjem i den  

 nuværende opholdskommune.
Reglen omfatter ikke alene de sociale  

 institutioner, der er omhandlet i bistandsloven, men også f.eks. en  

 uddannelsesinstitution eller en institution inden for kriminalforsorgen, hvor  

 en person opholder sig efter beslutning fra politi eller retsvæsen.
Hvis et  

 institutionsophold afsluttes med, at pågældende får selvstændig bopæl under  

 medvirken fra institutionen, kan bopælskommunen kræve refusion af udgiften  

 til bistand fra den kommune, der hæftede for udgifterne under  

 institutionsopholdet.
Reglen finder tillige anvendelse på personer, der ved  

 medvirken fra den tidligere opholdskommune som led i gennemførelsen af en  

 erhvervsplan efter lovens § 42 har måttet skifte bopæl, f.eks. til et lejet  

 værelse i nærheden af en revaliderings- eller uddannelsesinstitution.
 b. når den pågældende opholder sig i kommunen på grund af indkaldelse til  

 aftjening af værnepligt - herunder også tjeneste som militærnægter - eller  

 indlæggelse i sygehus og lignende behandlingsinstitution.
 I øvrigt følger det af § 47, stk. 2, at en tidligere opholdskommune, der  

 har ydet hjælp til flytning til en anden kommune uden at sikre sig samtykke  

 fra det sociale udvalg i denne kommune, fortsat betragtes som - betalende -  

 opholdskommune, indtil pågældende i mindst 3 måneder har klaret sig uden  

 bistand, dog længst i 2 år efter flytningen.
 21.
 I amtskommunerne skal de socialcentre, der oprettes i medfør af den  

 sociale styrelseslovs § 17, stk. 2, yde kommunernes sociale udvalg vejledning  

 i sager om social bistand, navnlig ved at stille sagkyndige til rådighed for  

 udvalgene.
Det vil navnlig være hensigtsmæssigt at søge sådan vejledning i  

 forbindelse med sagsområder, der ikke tidligere har været henlagt til  

 kommunerne - især sager om hjælp til uddannelse og erhvervsmæssig optræning  

 og omskoling efter bistandslovens § 42, stk. 1. Herudover skal socialcentret  

 træde til i alle sager, hvor der er behov for udtalelser fra særligt  

 sagkyndige, som i almindelighed ikke er tilknyttet den enkelte kommunes  

 social- og sundhedsforvaltning.
Man skal henstille, at kommunerne søger  

 vejledning på de nævnte områder, og at kontakten til socialcentret formidles  

 af personalet ved social- og sundhedsforvaltningen, således at ansøgeren i  

 almindelighed ikke selv behøver at rette henvendelse til centret.
 Ud over at yde denne konsulentbistand til kommunerne påhviler det  

 socialcentrene at varetage sekretariatsopgaver i forhold til amtskommunens  

 revaliderings- og pensionsnævn og amtsankenævnet, der ligeledes er oprettet i  

 medfør af den sociale styrelseslov.
 22.
På visse specielle områder er de sociale udvalg i kommunerne afskåret fra  

 selv at træffe afgørelse, idet kompetencen er lagt hos revaliderings- og  

 pensionsnævnet.
Dette gælder således hjælp til iværksættelse af selvstændig  

 virksomhed efter bistandslovens § 42, stk. 2, 2. pkt., godkendelse af varig  

 hjælp med et beløb, der overstiger folkepensionsbeløbet, jfr. § 43, stk. 3,  

 og støtte til motorkøretøjer, jfr. § 58, stk. 3.
 23.
På det centrale plan har socialstyrelsen vejledende og rådgivende  

 funktioner i forhold til kommuner og amtskommuner inden for hele  

 bistandslovens område.
Med hensyn til det nærmere indhold af socialstyrelsens  

 virksomhed henvises til pkt. 5 og 24 og til cirkulærerne om bistandslovens  

 specielle afsnit.
 24.
Ifølge lovens § 14 er socialministeren øverste administrative myndighed  

 vedrørende social bistand.
Det følger heraf, at ministeren kan optage de  

 lokale myndigheders behandling af en sag og andre spørgsmål vedrørende  

 udøvelsen af bistandsfunktionerne til nærmere undersøgelse.
En sådan  

 undersøgelse foretages i almindelighed af socialstyrelsen.
Derimod hører  

 klager over afgørelser under amtsankenævnene og den sociale ankestyrelse - se  

 nedenfor under pkt. 26.
 25.
Det er en forudsætning efter det »eenstrengede system«, at henvendelse om enhver form for social bistand kan rettes til det sociale  

 udvalg - det vil i praksis sige til medarbejderne i kommunens social- og  

 sundhedsforvaltning.
Bistandsloven giver mulighed for en række  

 forskelligartede hjælpetilbud, fra rådgivning alene, kontanthjælp, praktisk  

 bistand i hjemmet og hjælpemidler til kortere eller længerevarende ophold på  

 en af de dag- eller døgninstitutioner, der beskrives i lovens afsnit VII.  

 Alle disse muligheder må tages i betragtning ved behandlingen af de enkelte  

 henvendelser.
 Det beror på den enkelte kommunes egen bestemmelse, hvorledes  

 forvaltningen af de sociale- og sundhedsmæssige anliggender tilrettelægges,  

 idet det dog følger af den sociale styrelseslovs § 9, at der skal findes en  

 særlig forvaltningsgren, som kan adskilles fra den øvrige kommunale  

 forvaltning.
 Uanset om arbejdet tilrettelægges således, at de enkelte sager behandles  

 af en enkelt medarbejder eller en gruppe, bør det påses, at den, der  

 henvender sig om bistand, får mulighed for at drøfte sine problemer grundigt  

 igennem med en medarbejder, der kan virke som kontaktperson for pågældende  

 ved senere henvendelser, og at der i samråd med ansøgeren lægges en plan for,  

 hvilke hjælpemuligheder der kan komme på tale.
 Det er vigtigt, at ansøgerens egne forslag tages op til overvejelse, og at  

 social- og sundhedsforvaltningen og pågældende i fællesskab søger at finde  

 løsninger, som begge parter kan være indforstået med.
 Med hensyn til fremskaffelse af de oplysninger, der er nødvendige ved  

 sagens behandling, henvises til pkt. 28.
 Klageadgang (lovens kap. 4).
 26.
 Efter bistandsloven er det hovedreglen, at afgørelser om social bistand  

 træffes af det sociale udvalg, at der kan klages over udvalgets afgørelse til  

 amtsankenævnet, og at amtsankenævnets afgørelse kan indbringes for den  

 sociale ankestyrelse.
 Fra denne regel gælder følgende undtagelser:
1. I visse sager om mindre omfattende former for  

 bistand, hvis tildeling i overvejende grad beror på kendskab til de lokale  

 forhold, kan det sociale udvalgs afgørelse ikke indbringes for anden  

 administrativ myndighed.
Dette gælder ifølge § 57 afgørelser om tildeling af hjemmehjælp og om betalingen  

 herfor, ifølge § 62 hjælp til invaliderede og svagelige til indretning af boligen  

 og støtte til udgifter til medhjælp eller særlige indretninger i  

 kollektivboliger (§ 59) deltagelse i omsorgsarbejde (§ 60) samt tilskud til  

 befordring med kollektive eller individuelle transportmidler (§ 61).
2. Nogle afgørelser af mere indgribende betydning, men  

 på områder, hvor kendskab til lokale forhold er af afgørende betydning, kan  

 indbringes for amtsankenævnet, men ikke for højere administrativ myndighed.  

 Dette gælder ifølge § 15, stk. 2, 3. pkt., afgørelser om optagelse i institutioner  

 eller anbringelse i dag- og døgnpleje og om betalingen herfor, ifølge § 27, stk. 1, skønnet over, om der er økonomisk mulighed for at  

 gennemføre et tilbagebetalingskrav over for en person, ifølge § 31, stk. 3, afgørelser om anvisning af husly, ifølge § 62 (som ændret ved lov af 12. juni 1975) afgørelser om  

 hjælpemidler (se om motorkøretøjer nedenfor under 3.) 3. I visse tilfælde kan det sociale udvalg ikke selv  

 træffe afgørelse, men skal sende sagen med instilling til revaliderings- og  

 pensionsnævnet, hvis afgørelse kan indbringes for ankestyrelsen.
Dette gælder ifølge § 42, stk. 3, afgørelser om hjælp til iværksættelse af selvstændig  

 virksomhed, ifølge § 43, stk. 3, afgørelser om varig hjælp, når der skal ydes en  

 løbende hjælp til underhold, der overstiger folkepensionsbeløbet, ifølge § 58, stk. 3, afgørelser om støtte til motorkøretøjer.
4. Det sociale udvalgs afgørelse om  

 hjælpeforanstaltninger uden samtykke efter § 123, stk. 1 og 2, om hjemtagelse  

 fra et privat plejehjem efter § 124 samt foreløbige foranstaltninger efter §  

 127 indbringes ifølge § 128 ikke for amtsankenævnet, men direkte for den  

 sociale ankestyrelse.
Ankestyrelsens beslutninger (om endelige  

 foranstaltninger) kan ifølge § 129 kræves forelagt for landsretten.
 5. Afgørelser, der er truffet af Københavns magistrat  

 og Frederiksberg kommunalbestyrelse - bortset fra de sager, der er nævnt  

 under 1. - kan ifølge § 15, stk. 1, indbringes for den sociale ankestyrelse.
6. Uenighed mellem kommuner om deres forpligtelser  

 efter bistandsloven afgøres efter § 16 af det amtsankenævn, hvorunder den  

 kommune, mod hvem forpligtelsen gøres gældende, hører, og kan indbringes for  

 den sociale ankestyrelse.
Hvis forpligtelsen gøres gældende mod Københavns  

 eller Frederiksberg kommuner, afgøres sagen af ankestyrelsen.
 27.
 I bistandsloven findes følgende regler om klagefrister:
 For klage til amtsankenævnet over det sociale udvalgs afgørelser gælder  

 ingen frist.
 For klage til ankestyrelsen over foreløbige hjælpeforanstaltninger for et  

 barn uden samtykke fra forældremyndighedens indehaver, der efter § 127, stk.  

 1, iværksættes af formanden eller næstformanden for det sociale udvalg,  

 gælder en frist på 1 uge.
 For klage til ankestyrelsen over det sociale udvalgs beslutning om sådanne  

 hjælpeforanstaltninger er fristen 4 uger, jfr. § 128, stk. 1.
 For klage til ankestyrelsen over Københavns magistrats eller Frederiksberg  

 kommunalbestyrelses afgørelser gælder ingen frist.
For klage til ankestyrelsen over amtsankenævnets afgørelser gælder en frist på 4 uger.
For klage til ankestyrelsen over revaliderings- og pensionssnævnets afgørelse efter bistandsloven gælder en frist på 4 uger.
 For klage til landsretten over ankestyrelsens beslutninger om  

 hjælpeforanstaltninger uden samtykke er fristen 4 uger.
Klagefristen løber fra det tidspuntk, da klageren har fået meddelelse om  

 afgørelsen, det vil sige fra det tidspunkt, da det kan anses for godtgjort,  

 at meddelelsen er nået frem til pågældende.
Ankestyrelsens chef kan ifølge §  

 15, stk. 3, se bort fra en overskridelse af fristen, når der i det enkelte  

 tilfælde er særlig grund hertil.
Klage indgives ved skriftlig eller mundtlig henvendelse til den myndighed,  

 der er kompetent til at optage klagesagen til behandling.
Dog er det  

 foreskrevet i § 129, stk. 1, at klage til landsretten over ankestyrelsens  

 beslutninger om hjælpeforanstaltninger uden samtykke sker ved henvendelse til  

 ankestyrelsen.
Berettiget til at indgive klage er den eller de personer, som afgørelsen  

 vedrører, samt andre, der med rimelighed kan anses at handle på deres vegne.  

 Om afgørelser vedrørende hjælpeforanstaltninger uden samtykke anføres  

 specielt i § 128, stk. 2, at en sag kan indbringes for ankestyrelsen af  

 forældremyndighedens indehaver, den, der faktisk udøver forældremyndigheden ,  

 eller, hvis den unge ikke står under forældremyndighed, den pågældende selv  

 eller værgen.
Endvidere anføres det, at plejeforældre er berettiget til at  

 klage over afgørelser efter §§ 65, stk. 5, og 124 vedrørende flytning eller  

 hjemtagelse fra privat familiepleje.
 Det sociale udvalg kan indbringe amtsankenævnets afgørelser for  

 ankestyrelsen.
Af hensyn til ansøgerens bedømmelse af klagemulighederne er det af  

 betydning, at de myndigheder, der træffer afgørelse i l. eller 2. instans, i  

 meddelelsen til pågældende omtaler den bestemmelse i bistandsloven, der  

 danner grundlag for afgørelsen, og de forhold, der er afgørende for sagens  

 udfald.
Afgørelser af indgribende betydning bør forsynes med skriftlig  

 begrundelse.
Man skal i øvrigt henstille, at de kommunale sociale  

 myndigheder, som et led i deres almindelige rådgivningsvirksomhed i  

 forbindelse med afgørelsen giver den enkelte ansøger vejledning om  

 klagemulighederne (herunder om eventuelle klagefrister og om udformningen af  

 klagen).
 Oplysningspligt (lovens kap. 5, §§ 17-20).
 28.
 I forbindelse med en ansøgning.
 I bistandslovens § 17 findes regler om, hvordan den myndighed, der  

 behandler en sag om bistand - det vil som oftest sige social- og  

 sundhedsforvaltningen i kommunen - kan få oplysninger til brug for sagen.
 1.
Oplysningerne må i første række komme fra ansøgeren selv.
Pågældendes  

 begrundelse for at søge en bestemt form for bistand vil som regel kunne danne  

 udgangspunkt for bedømmelse af sagen.
Herudover må sagsbehandleren bede  

 ansøgeren om supplerende oplysninger.
Det bør dog påses, at pågældende kun  

 afkræves oplysninger om forhold af direkte betydning for den foreliggende  

 sag.
Hvis ansøgeren søger bistand til et begrænset formål, f.eks. et  

 hjælpemiddel til personlig brug, der ydes uden hensyn til økonomiske forhold,  

 er der i almindelighed ikke grundlag for at indhente oplysninger, som  

 vedrører ægtefællen.
Hvis helbredsmæssige forhold er af betydning for, hvilken bistand der kan  

 ydes, kan det pålægges pågældende at lade sig undersøge af en læge.
Der vil  

 først og fremmest være tale om undersøgelse hos en alment praktiserende læge  

 (fortrinsvis ansøgerens egen læge). I visse sager, f.eks. om hjælp efter § 42  

 til uddannelse eller omskoling eller om visse hjælpemidler, kan der dog blive  

 tale om at lade ansøgeren undersøge af en speciallæge.
Endvidere kan den sagsbehandlende myndighed pålægge en ansøger at lade sig  

 indlægge til observation eller behandling.
Som regel vil det dreje sig om  

 indlæggelse på et sygehus, men også indlæggelse på andre  

 behandlingsinstitutioner kan komme på tale, f.eks. en af de alkoholklinikker,  

 der er godkendt af indenrigsministeriet.
 Hvis ansøgeren afviser at give nødvendige oplysninger om sine forhold  

 eller at lade sin helbredstilstand belyse gennem lægeundersøgelse eller  

 indlæggelse, må sagen viderebehandles på det foreliggende grundlag.
 2.
Oplysninger kan endvidere indhentes fra andre, der har kendskab til  

 forhold, som er af betydning for sagen.
Sagsbehandleren må i videst muligt  

 omfang gøre ansøgeren bekendt med, hvem der indhentes oplysning fra, og sikre  

 sig, at pågældende er indforstået hermed.
Dette princip bør kun fraviges,  

 hvis ansøgerens modvilje mod, at visse oplysninger indhentes, kan bevirke, at  

 sagen som utilstrækkeligt oplyst må ende med et afslag.
 Der kan navnlig være tale om at indhente oplysninger fra ansøgerens  

 arbejdsgiver, børnenes skole, pågældendes læge - eventuelt under mundtlig  

 drøftelse med sagsbehandleren - eller fra sygehuse, hvor pågældende har været  

 indlagt.
Om journaloplysninger bemærkes, at der kun vil være basis for at indhente  

 oplysninger om sygehusophold, der har betydning ved vurderingen af en  

 ansøgers aktuelle helbredstilstand og arbejdsevne.
Imidlertid vil de  

 originale sygehusjournaler med arbejdsnotater om patientens tilstand under  

 hospitalsopholdet m.v. ikke i almindelighed udgøre noget egnet materiale til  

 brug for de sociale myndigheders sagsbehandling.
Sådanne journaler bør derfor  

 kun undtagelsesvis rekvireres og kun, når de skal benyttes af den lægelige  

 medarbejder ved social- og sundhedsforvaltningen.
Nødvendige oplysninger om  

 sygehusophold i øvrigt bør tilvejebringes ved, at der indhentes  

 journaludskrifter.
Pligten til at give oplysninger er undergivet samme begrænsninger som  

 vidnepligten efter retsplejeloven.
Begrænsninger gælder ifølge retsplejeloven  

 i et vist mindre omfang, for tjenestemænd og andre, der handler i offentligt eller dermed  

 ligestillet hverv (§ 169) for præster, læger, forsvarere og advokater og personer, der i medfør af  

 lovgivningen har tavshedspligt, samt deres medarbejdere (§ 170) samt for redaktører, redaktionssekretærer og journalister (§ 172).
En parts nærmeste har ikke pligt til at afgive forklaring som vidne.
Pligt  

 til at afgive forklaring foreligger heller ikke, såfremt forklaringen antages  

 at ville udsætte vidnet selv eller hans nærmeste for straf eller tab af  

 velfærd eller påfører den anden væsentlig skade.
Undtagelse kan dog i disse  

 tilfælde gøres, når forklaringen anses for at være af afgørende betydning for  

 sagens beskaffenhed, og dens betydning for vedkommende part eller samfundet  

 findes at berettige dertil (retsplejelovens § 171). De beføjelser, der i de  

 nævnte bestemmelser er tillagt retten til i et vist omfang at skønne over, om  

 denne forklaring skal afgives, udøves i sager om social bistand af det  

 sociale udvalg (social- og sundhedsforvaltningen).
 3.
I § 17 findes en regel, der opretholder den gældende adgang til at få en  

 sag belyst gennem optagelse af retsligt forhør i overensstemmelse med  

 retsplejelovens § 1018. Henvendelse herom kan rettes til underretten i den  

 retskreds, hvor den, der skal afhøres, bor eller opholder sig.
Det må dog  

 forudsættes, at denne adgang til at afholde forhør kun udnyttes i helt  

 specielle situationer.
 29.
 Efter at afgørelse er truffet.
Når der er truffet beslutning om en bistand, der skal strække sig over en  

 vis tid, har modtageren ifølge bistandslovens § 18 pligt til at underrette  

 det sociale udvalg (social- og sundhedsforvaltningen) om forandringer i sine  

 forhold, der kan medføre, at bistanden indskrænkes eller ophører.
Det kan  

 dreje sig om en forbedring af de økonomiske forhold på grund af  

 arbejdsindtægter eller andre ydelser, f.eks. en arv, eller ændring af  

 forsørgerbyrden f.eks. ved, at et barn flytter hjemmefra og klarer sig med  

 egne indtægter.
Tilsidesættelse af underretningspligten kan medføre, at der efter lovens §  

 25 må rejses krav om tilbagebetaling af de ydelser, pågældende på grund af  

 sine ændrede forhold ikke længere har været berettiget til.
Under hensyn  

 hertil må det sagsbehandlende personale i social- og sundhedsforvaltningen  

 udtrykkelig gøre enhver, der får bistand i form af løbende ydelser, opmærksom  

 på underretningspligten og på følgerne af at tilsidesætte den.
 30.
 Tavshedspligt.
 Det følger af straffelovens §§ 152 og 264b, at enhver, som virker eller  

 har virket i offentlig tjeneste har tavshedspligt med hensyn til, hvad der  

 som hemmelighed - herunder privatlivet tilhørende hemmeligheder - er kommet  

 til deres kendskab ved udøvelsen af deres virksomhed.
 Tilsidesættelse af denne tavshedspligt, der er fælles for alle, der  

 deltager i sagsbehandlingen, straffes med bøde, hæfte eller fængsel.
 31.
 Underretningspligt for andre.
Foruden ved henvendelse fra en person, der selv ønsker bistand, kan en sag  

 rejses ved underretning fra andre, der skønner, at en person har behov for  

 social bistand.
Efter bistandslovens § 19 kan socialministeren fastsætte  

 regler om underretningspligt for a. personer, der udøver offentlig tjeneste eller hverv og herunder får  

 kendskab til forhold, der giver formodning om, at en person har behov for  

 social bistand, b. andre grupper af personer, der under udøvelse af deres hverv får  

 kendskab til forhold, som bevirker, at der kan være anledning til  

 hjælpeforanstaltninger efter bistandsloven.
 En bekendtgørelse om denne underretningspligt vil blive udsendt af  

 socialministeriet.
 En speciel regel om underretningspligt er udformet i lovens § 20. Der  

 fastsættes ved denne bestemmelse en ubetinget pligt til at underrette det  

 sociale udvalg for enhver, der får kendskab til, at et barn under 18 år fra  

 forældrene eller andre opdrageres side udsættes for vanrøgt eller  

 nedværdigende behandling eller lever under forhold, der bringer dets sundhed  

 eller udvikling i fare.
 Tilsidesættelse af denne underretningspligt straffes ifølge lovens § 21,  

 nr. 3, med bøde eller hæfte.
Når social- og sundhedsforvaltningen modtager underretning efter de  

 omtalte bestemmelser, må det påses, at der i hvert enkelt tilfælde foretages  

 undersøgelse af, om der er grundlag for at iværksætte hjælpeforanstaltninger  

 - først og fremmest ved, at der etableres kontakt med den person,  

 underretningen drejer sig om.
I øvrigt henvises til bemærkningerne om  

 opsøgende virksomhed i cirkulæret om rådgivning og tilsyn.
 Straffebestemmelser (lovens kap. 5, §§ 21-24).
 32.
 Bistandslovens §§ 21-24 indeholder en række straffebestemmelser, der er  

 overført fra den hidtidige lovgivning.
 § 21,  nr. 1 og 2, foreskriver straf for den, der i  

 forbindelse med en sags oplysning fortier eller giver urigtige eller  

 vildledende oplysninger.
 § 21,  nr. 3, foreskriver - som omtalt i pkt. 31 -  

 straf for tilsidesættelse af den særlige underretningspligt vedrørende  

 vanrøgt af børn.
 § 22  fastslår, at straffelovens regler om  

 forbrydelser i offentlig tjeneste eller hverv kommer til anvendelse, selv om  

 hvervet hviler på offentligt valg.
 § 23  om at tilskynde eller hjælpe et barn, der er  

 anbragt uden for hjemmet, til at undvige m.v. svarer til den hidtidige  

 bestemmelse i lov om børne- og ungdomsforsorg § 112.
 § 24  om anbringelse af et barn i pleje eller  

 fjernelse fra familiepleje i strid med lovens regler svarer til den hidtidige  

 bestemmelse i lov om børne- og ungdomsforsorg § 113, stk. 1.
 Social- og sundhedsforvaltningen bør i situationer, der giver rimelig  

 anledning hertil, virke for at udbrede kendskabet til disse  

 straffebestemmelser.
 33.
 Ud over bistandslovens specielle straffebestemmelser kan der opstå  

 spørgsmål om anvendelse af straffelovens regler, navnlig  

 bedrageribestemmelsen i § 279 og bestemmelserne i §§ 161 og 163 om urigtige  

 erklæringer og § 171 om dokumentfalsk.
For at værne om det tillidsforhold, der må bestå mellem den, der søger  

 bistand, og de sociale myndigheder, og med henblik på at undgå indgribende  

 kontrolforanstaltninger i den enkelte sag må de sociale myndigheder reagere  

 over for en ansøger, der bryder dette tillidsforhold ved fortielser eller  

 urigtige oplysninger.
I åbenbare bedragerisituationer bør der derfor indgives  

 politianmeldelse, således at det bliver anklagemyndigheden og domstolene, der  

 træffer afgørelse om den strafferetlige reaktion.
Da det ofte vil dreje sig om mennesker i en belastet social situation, bør  

 det imidlertid sikres, at alle rimelige sociale hensyn bliver medinddraget  

 under overvejelserne af den enkelte sag.
Det henstilles derfor, at de sociale  

 myndigheder ledsager en politianmeldelse af udførlige oplysninger om den  

 pågældendes forhold, herunder også om en eventuel behandlingsplan, som vil  

 bringes i fare gennem en straffeforfølgning.
Man skal i øvrigt henlede opmærksomheden på, at social- og  

 sundhedsforvaltningen har pligt til at anmelde tilfælde, hvor den bliver  

 bekendt med forbrydelser mod børn og unge, navnlig i volds- og  

 sædelighedssager.
Social- og sundhedsforvaltningen har dog ikke altid pligt  

 til at foretage anmeldelsen umiddelbart, idet det i visse tilfælde kan være  

 rimeligt, at forvaltningen selv orienterer sig i sagen, hvis dette kan ske  

 uden skade for en efterfølgende politimæssig efterforskning.
Tilbagebetaling (lovens kap. 6) 34.
 Som hovedregel skal hjælp efter bistandsloven ikke tilbagebetales.
 Bistandslovens kap. 6 (§ 25-27) indeholder dog regler om  

 tilbagebetalingspligt i visse situationer.
 35.
En ubetinget tilbagebetalingspligt påhviler efter § 25 den, der ved at  

 undlade at oplyse om ændringer i sine forhold eller i øvrigt mod bedre  

 vidende - f.eks. på grundlag af urigtige eller vildledende oplysninger ved  

 ansøgningen - uberettiget modtager ydelser efter loven.
Hvis det må anses for  

 godtgjort, at ydelsen er modtaget mod bedre vidende, skal det sociale udvalgs  

 afgørelse gå ud på, at det beløb, der er modtaget med urette, skal  

 tilbagebetales.
 36.
I § 26 omtales de situationer, hvor det sociale udvalg kan træffe  

 bestemmelse om tilbagebetaling af hjælp.
Opregningen, der er udtømmende,  

 omfatter 1.
hjælp til en person på grund af pågældendes uforsvarlige økonomi,  

 ubegrundede opgivelse af et arbejde eller nægtelse af at påtage sig anvist  

 arbejde.
At en person står uden økonomiske midler og arbejdsmuligheder af de  

 nævnte årsager, kan ikke begrunde, at der gives afslag på hjælp, som  

 pågældende i øvrigt opfylder betingelserne for at få, men har alene den  

 virkning, at det sociale udvalg kan beslutte at yde hjælpen med  

 tilbagebetalingspligt.
Modtageren skal senest ved udbetalingen af hjælpen  

 gøres bekendt med tilbagebetalingspligten.
Reglen svarer til den hidtidige  

 regel i forsorgslovens § 61, nr. 2. Ved afgørelsen af, om en vægring ved at  

 påtage sig eller fortsætte med et arbejde har været ubegrundet, kan  

 arbejdsløshedskassernes praksis vedrørende nægtelse af dagpenge efter § 63 i  

 lov om arbejdsformidling og arbejdsanvisning være vejledende.
Oplysning om  

 anvisningsmulighederne kan indhentes fra arbejdsformidlingen.
 2.
hjælp til en person, fordi pågældende eller ægtefællen er indblandet i en  

 kollektiv arbejdsstrid.
Heller ikke dette forhold kan begrunde, at hjælp  

 afslås, men alene bevirke, at der træffes beslutning om at yde hjælpen med  

 tilbagebetalingspligt.
Dette skal modtageren gøres bekendt med senest ved  

 udbetaling af hjælpen.
Reglen svarer til den hidtidige regel i forsorgslovens  

 § 61, nr. 3.
 3.
hjælp på grund af øjeblikkelig økonomisk trang til en person, som må  

 skønnes at blive i stand til at tilbagebetale hjælpen i løbet af kortere tid.  

 Denne bestemmelse giver mulighed for at yde en art »lån« til en  

 person, der i princippet skulle kunne klare sig selv, men er i  

 »likviditetsvanskeligheder«, fordi pågældende venter på udbetaling  

 af visse tilgodehavender, f.eks. en arbejdsløn, der betales bagud, eller et  

 andet vederlag.
Det skal senest ved hjælpens udbetaling tilkendegives over  

 for modtageren, at der er tilbagebetalingspligt.
Reglen svarer til den  

 hidtidige regel i forsorgslovens § 62.
 4.
hjælp til en person, der senere får en anden ydelse - f.eks. en  

 erstatning, et underholdsbidrag eller en social pension - der dækker samme  

 tidsrum og formål som den udbetalte hjælp.
Reglen, der er begrundet i  

 hensynet til at undgå »dobbeltforsørgelse«, svarer til den  

 hidtidige regel i forsorgslovens § 63, 1. pkt.
 Hvis der ved hjælpens ydelse er forhold, der peger i retning af, at en  

 anden ydelse senere kan komme til udbetaling, bør pågældende orienteres om,  

 at der kan blive tale om tilbagebetaling af hjælpen.
 37.
Ifølge § 27, stk. 1, gennemføres tilbagebetalingskravet ved en  

 betalingsordning, der fastsættes af det sociale udvalg.
De enkelte afdrag fra  

 den, der skal betale tilbage, fastsættes sådan, at pågældende kan udrede  

 disse uden at komme til at mangle, hvad der må anses for nødvendigt til eget  

 eller familiens underhold.
Denne betingelse svarer til - det vil sige skal  

 forstås på samme måde - som den hidtidige regel i forsorgslovens § 66.
 Så længe pågældende slet ikke kan betale et afdrag uden at komme til at  

 mangle det nødvendige til sig selv og familien, er der ikke grundlag for at  

 gennemføre tilbagebetalingskravet.
 38.
 Hvis pågældende nok efter sine forhold er i stand til at betale, men  

 alligevel ikke indbetaler beløbet til social- og sundhedsforvaltningen,  

 følger det af § 27, stk. 2, at reglerne om inddrivelse af personlige skatter  

 kan bringes i anvendelse.
 39.
Ifølge § 27, stk. 3, bortfalder tilbagebetalingskravet, når der ikke har  

 været økonomisk mulighed for at gennemføre det inden for en frist af 3 år.  

 Fristen løber fra ophøret af den hjælp, der skal tilbagebetales og afbrydes,  

 når der findes økonomisk mulighed for at fastsætte en betalingsordning.
Hvis  

 modtagerens økonomiske forhold giver mulighed for at fastsætte en  

 betalingsordning, bliver der ikke basis for anvendelse af reglen i § 27, stk.  

 3, og pågældende må derfor betale, indtil gælden er bragt ud af verden.
 Hvis pågældendes økonomiske forhold ændrer sig, efter at en  

 tilbagebetalingsordning er fastsat, så han alligevel ikke kan overholde den,  

 d.v.s. at han senere kommer i den situation, at han ikke kan betale  

 resterende afdrag uden at komme til at mangle det nødvendige til sit eget  

 eller familiens underhold, finder reglen i § 27, stk. 3, anvendelse på den  

 måde, at den resterende del af tilbagebetalingskravet bortfalder, hvis  

 hindringen for at betale vedvarer, indtil der er gået 3 år efter hjælpens  

 ophør.
 Reglen i § 27, stk. 3, finder også anvendelse i de tilfælde, hvor hjælp er  

 ydet inden bistandslovens ikrafttræden med tilbagebetalingspligt efter  

 forsorgsloven.
