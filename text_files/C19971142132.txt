1. Lov nr. 350 af 23. maj 1997 om ændring af  

 straffeloven, våbenloven og lov om restaurations- og hotelvirksomhed m.v.  

 (Skærpelse af straffen for særlig grov vold og for besiddelse af knive og  

 slagvåben, sikkerhedsmæssige krav til restaurationers indretning m.v.) Formålet med loven var en massiv og bred indsats mod volden.
Af bemærkningerne til lovforslaget fremgår det, at regeringen vil  

 fastholde målsætningerne fra voldspakken i 1994 om en hurtig behandling af  

 voldssager og hurtig indsættelse til afsoning.
Der skal derfor skabes et  

 bedre grundlag for løbende at følge udviklingen på området.
 Af bemærkningerne fremgår det videre, at det for politiets og  

 anklagemyndighedens vedkommende vil ske ved, at indberetningsordningerne fra  

 politiet til de regionale statsadvokater udbygges, således at Rigsadvokaten  

 kan udarbejde en mere detaljeret statistik over sagsbehandlingstiden,  

 herunder over sagsbehandlingstiden i de enkelte politikredse.
 Herudover vil Justitsministeriet en gang om året orientere Folketinget om  

 status med hensyn til de opstillede målsætninger for en hurtig behandling af  

 voldssager og en hurtig indsættelse til afsoning.
 2. Rigsadvokatens vejledning af 11. januar 1994 om  

 nedbringelse af sagsbehandlingstiden for voldssager og de hidtil gældende  

 indberetningsordninger for voldssager.
 Som en opfølgning på regeringens handlingsplan af oktober 1993 om  

 bekæmpelse af vold og efter, at Justitsministeriet havde anmodet  

 Rigsadvokaten om at iværksætte ordninger, der kunne sikre, at politiets  

 efterforskning og tiltalerejsning skete så hurtigt som muligt, udsendte jeg  

 den 19. januar 1994 en vejledning af 11. januar 1994 om nedbringelse af  

 sagsbehandlingstiden for voldssager.
 I vejledningen opstilles to målsætninger, således at det bør tilstræbes:
- at det samlede tidsforbrug fra anmeldelse - i praksis identifikationen  

 af gerningsmanden - til sagens indbringelse for retten ikke overstiger 30  

 dage - at sagen fremsendes til retten inden 1 uge efter, at efterforskningen er  

 afsluttet.
 Ved skrivelse af 9. maj 1994 iværksatte jeg to indberetningsordninger for  

 voldssager, nemlig indberetningsordningen for enkeltsager og den såkaldte  

 kvartalsindberetningsordning.
 På baggrund af de ovenfor omtalte bemærkninger til lov nr. 350 af 23.  

 maj 1997 om ændring af bl.a. straffeloven, har jeg fundet anledning til at  

 ændre de hidtidige indberetningsordninger vedrørende voldssager, og der  

 fastsættes nu følgende om indberetning af sagsbehandlingstiden i  

 voldssager:
 3. Voldssager omfattet af indberetningsordningen:
 Den nedenfor omtalte indberetningsordning omfatter:
- domme efter straffelovens §§ 244-246, hvor der i byretten er idømt  

 ubetinget frihedsstraf, og - sager, som på forhånd af anklagemyndigheden blev vurderet at medføre  

 ubetinget frihedsstraf, selv om byretten har afgjort sagen med en mildere  

 sanktion eller frifindelse.
 Udenfor falder sager vedrørende straffelovens § 244-246, der også omfatter  

 andre lovovertrædelser af væsentlig betydning for strafudmålingen.
 4. Kvartalsindberetning fra  

 politimestrene/politidirektøren til statsadvokaterne.
Samtlige voldssager - omtalt ovenfor i afsnit 3 - der er afgjort ved  

 byretsdom, indberettes kvartalsvis til statsadvokaten for det kvartal, hvor  

 byretsdommen er afsagt.
Indberetningerne foretages på et skema, jf. vedlagte  

 bilag 1. Indberetningsordningen omfatter nu både endelige domme og domme, der  

 er anket til landsretten.
Indberetning for årets første kvartal foretages senest 1. maj.  

 Indberetning for årets andet og tredie kvartal sker henholdsvis senest den 1.  

 august og 1. november.
Tilsvarende sker indberetning for årets fjerde kvartal  

 senest 1. februar i det kommende kalenderår.
 5. Statsadvokaternes indberetning til Rigsadvokaten.
 På grundlag af politimestrenes/politidirektørens kvartalsvise  

 indberetninger indsender statsadvokaterne hvert halvår en oversigt - opgjort  

 pr. politikreds - over sagsbehandlingstiden i de enkelte politikredse.  

 Statsadvokaternes indberetninger skal udformes som det vedlagte bilag 2.
Hvis statsadvokaten finder grund til det, suppleres indberetningen med  

 nærmere oplysninger om særlige årsager til, at sager er fremsendt til retten  

 senere end to måneder efter identifikationen af gerningsmanden.
Det kan  

 f.eks. være hensigtsmæssigt, hvis baggrunden for sagsbehandlingstiden  

 skyldes, at der er tale om et større sagskompleks, særlig grov vold eller  

 lignende.
 1. halvårsoversigt indsendes til rigsadvokaten senest  

 den 1. oktober og 2. halvårsoversigt indsendes senest 1. marts i det kommende  

 kalenderår.
 Første halvårsoversigt - det omfatter 1. halvår 1998 - indsendes til  

 Rigsadvokaten senest den 1. oktober 1998.
 6. Indberetning vedrørende 4. kvartal 1997.
 Til brug for Justitsministeriets orientering af Folketinget vedrørende de  

 opstillede målsætninger for en hurtig behandling af voldssager, skal jeg  

 endvidere anmode politimestrene/politidirektøren om senest den 1. februar  

 1998 at indberette voldssager afgjort i oktober kvartal 1997 til  

 statsadvokaterne.
 Statsadvokaterne gennemgår indberetningerne og indsender senest den 1.  

 april 1998 til Rigsadvokaten en oversigt over indberetningerne.
 Indberetningerne sker i overensstemmelse med de ovenfor under pkt. 4 og 5  

 beskrevne retningslinier.
 7. Ophævelse af eksisterende forskrifter.
 Pkt. 5.3. om indberetningsordninger i min vejledning af 11. januar 1994 om  

 nedbringelse af sagsbehandlingstiden for voldssager ophæves.
Min skrivelse af 9. maj 1994 om indberetningsordninger for voldssager  

 gælder ikke længere.
Det indebærer, at der ikke længere løbende skal ske  

 indberetning til statsadvokaten af enkeltsager, hvor tidsforbruget, fra en  

 person identificeres som gerningsmand til sagens oversendelse til retten,  

 overstiger 2 måneder.
Henning Fode Sager med flere tiltalte medtages som 1 sag pr. tiltalt.
