Betænkning afgivet af Børne- og Undervisningsudvalget den 2. februar 2016 Betænkning over Forslag til lov om ændring af lov om Sydslesvigudvalget og tilskudsordninger på undervisningsministerens område for det danske mindretal i Sydslesvig (Sammensætningen af Sydslesvigudvalget og tilskud til bygge- og anlægsprojekter m.v.) [af ministeren for børn, undervisning og ligestilling (Ellen Trane Nørby)]:
1. Ændringsforslag Ministeren for børn, undervisning og ligestilling har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 10. december 2015 og var til 1. behandling den 12. januar 2016. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for børn, undervisning og ligestilling sendte den 25. september 2015 dette udkast til udvalget, jf. folketingsåret 2014-15, 2. samling, BUU alm. del  bilag 37. Den 10. december 2015 sendte ministeren for børn, undervisning og ligestilling de indkomne høringssvar og et notat herom til udvalget.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget bemærker, at lovforslaget udmønter en række ændringer på baggrund af bemærkninger fra Rigsrevisionen.
Lovforslaget lægger herunder bl.a. op til en udvidelse af udvalget fra 5 til 7 medlemmer, og det skal ske efter første nyvalg til Folketinget, efter at loven er trådt i kraft.
Det har været vigtigt for Dansk Folkeparti at medvirke til et kompromis, som kunne favne hele Folketinget og alle medlemmer af Sydslesvigudvalget.
Dansk Folkeparti så gerne, at udvalget havde fastholdt sin nuværende størrelse.
Andre partier har ønsket, at udvalget fik 9 medlemmer.
Kompromiset blev, at udvalget efter et folketingsvalg vil få 7 medlemmer.
Dansk Folkeparti vil holde sin del af aftalen ved at stemme for lovforslaget.
Det danske mindretal er en del af det folkelige danske fællesskab.
Danskerne i Sydslesvig er anslået til at omfatte ca. 50.000, der føler sig som danske.
De er født og opvokset i områder, der tidligere var under den danske konge, men som måtte afstås som følge af krig og siden en folkeafstemning.
I dag søger medlemmerne af mindretallet og Sydslesvigudvalget at bevare og styrke danskheden i Sydslesvig.
Det er set med Dansk Folkepartis øjne vigtigt, at Danmark yder moralsk, politisk og økonomisk opbakning til dem, der ønsker at være danske, og til dem, der både professionelt og frivilligt arbejder med dansk sprog og kultur.
Det sker i børneinstitutioner, i skoler, i forsamlingshuse, i kirker og i arbejdet med unge og gamle.
Det er et værdifuldt og vigtigt arbejde.
 Danmark er forpligtet over for de dansksindede sydslesvigere, og med loven understreges det, at det officielle Danmark er bevidst om den historiske forpligtelse, der er hos os danskere på begge sider af grænsen.
 Med disse bemærkninger støtter Dansk Folkeparti lovforslaget.
 Enhedslisten er positiv over for en udvidelse af Sydslesvigudvalget fra 5 til 7 personer.
Udvalget burde efter Enhedslistens mening være udvidet til at omfatte samtlige partier i Folketinget på samme måde, som Kontaktudvalget for Det Tyske Mindretal er sammensat.
Det er vigtigt, at alle partier involveres i kontakten til og i samarbejdet med mindretallene.
Derfor bør det understreges, at der i det nuværende Sydslesvigudvalg er enighed om, at fordelingen af de 7 personer i fremtiden bør ske, så flest mulige partier er repræsenteret i udvalget.
Dette bør fremgå klart af lovens endelige udformning Inuit Ataqatigiit, Siumut, Tjóðveldi og Javnaðarflokkurin parti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af ministeren for børn, undervisning og ligestilling, tiltrådt af udvalget:
 1) Stk. 1-3 affattes således:
 »Stk. 1. Loven træder i kraft den 1. marts 2016, jf. dog stk. 2.
 Stk. 2. § 1, nr. 2, træder i kraft efter første nyvalg til Folketinget efter lovens ikrafttræden.
Stk. 3. Loven finder ikke anvendelse for ansøgninger om tilskud og lån til bygge- og anlægsprojekter, der er indsendt til Sydslesvigudvalget før lovens ikrafttræden.
For sådanne ansøgninger finder de hidtil gældende regler anvendelse.« [Lovteknisk ændring] Bemærkninger Til nr. 1 Der er alene tale om en lovteknisk ændring, således at den særlige ikrafttrædelsesbestemmelse for lovforslagets § 1, nr. 2, placeres lige efter ikrafttrædelsesbestemmelsen i stk. 1. Det er desuden præciseret i stk. 1, at det nye stk. 2 er en undtagelse til stk. 1.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Alex Ahrendtsen (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Hans Christian Thoning (V) Jane Heitmann (V) Laura Lindahl (LA) Merete Riisager (LA) Mai Mercado (KF) Annette Lind (S) Daniel Toft Jakobsen (S) Erik Christensen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (S) Johanne Schmidt-Nielsen (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
