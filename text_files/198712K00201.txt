Nr LSF 201 Forslag til Lov om afgift på erhvervsmæssig omsætning af bildende kunst Fremsat af Bernhard Baunsgaard (RV) Lone Dybkjær (RV) Marianne Jelved (RV)  

 Ole Vig Jensen (RV) Niels Helveg Petersen (RV) den 29. januar 1988 § 1. Ved al erhvervsmæssig omsætning af bildende kunst af dansk eller fremmed oprindelse skal køberen i tillæg til købesummen betale en afgift på 5 pct. af denne.
Stk. 2. Kunstneres salg af egne kunstværker medfører ikke pligt til at svare afgift.
Stk. 3. For museers køb af bildende kunst finder tilsvarende regler anvendelse, som gælder for merværdiafgift, jf. de regler, der er fastsat i henhold til § 39 b i lov om almindelig omsætningsafgift (merværdiafgift) .
 § 2. Ved bildende kunst forstås i denne lov:
1) malerier, herunder originale kunstværker udført i oliefarver, tempera, akvarel, gouache, pastel og ethvert andet teknisk materiale, herunder tekstiler, 2) skulpturer, herunder kunstværker i original, afstøbninger eller kopier i bronze, gips, terrakotta, ler og ethvert andet støbemateriale, endvidere originale kunstværker eller kopier i sten, marmor, træ og ethvert andet materiale, 3) tegnekunst, herunder håndtegninger i blyant, blæk, tusch, kridt, kul og ethvert andet materiale, endvidere alle former for grafik, litografier, kobbertryk, ætsninger og raderinger, træsnit og grafik i ethvert andet materiale og uanset fremstillingsmetoden.
§ 3. Skatteministeren nedsætter et nævn bestående af 5 medlemmer, der skal repræsentere såvel kunstnere som auktionsledere og kunsthandlere.
Nævnets formand, der skal opfylde betingelserne for at blive beskikket som dommer, udpeges af skatteministeren.
Stk. 2. Nævnet træffer den endelige administrative afgørelse af spørgsmålet om omfanget af afgiftspligten og den afgiftspligtige værdi samt af øvrige tvivlsspørgsmål, der måtte opstå i forbindelse med administrationen af denne lov.
 Stk. 3. Nævnets forretningsorden fastsættes af skatteministeren.
§ 4. Indbetaling af afgiften sker sammen med indbetaling af almindelig omsætningsafgift (merværdiafgift) ved handel, og det indkomne beløb overføres hvert år pr. 31. december til Kultur- og Kommunikationsministeriet.
Med hensyn til reglerne for opkrævning af afgiften og retsvirkninger i øvrigt gælder der tilsvarende regler som for merværdiafgift, dog opkræves afgiften også ved udlændinges køb af kunstværker omfattet af loven.
Stk. 2. Skatteministeren bemyndiges til at fastsætte nærmere regler om opgørelse, regnskabsførelse, angivelse samt andre forskrifter, som anses nødvendige af kontrolmæssige grunde.
Stk. 3. Ved omsætning af bildende kunst, som er afgiftspligtig efter §§ 1 og 2, påhviler det sælgeren at give oplysning om købers identitet samt andre oplysninger, der er nødvendige for dokumentation af en kunstners krav på et afgiftsbeløb.
§ 5. Af den samlede afgiftssum udbetales forlods det beløb, der stilles krav om efter reglerne i § 25 a i lov om ophavsretten til litterære og kunstneriske værker.
Fordelingen heraf til de enkelte kunstnere varetages af en af kultur- og kommunikationsministeren godkendt organisation.
Stk. 2. Det afgiftsbeløb, der ikke udbetales i henhold til stk. 1, anvendes efter kultur- og kommunikationsministerens bestemmelse dels til støtte for unge kunstnere, dels til danske museers køb af dansk nutidskunst.
Stk. 3. I skatteåret 1989 kan der endvidere anvendes indtil halvdelen af provenuet ud over 10 mio. kr. til hel eller delvis dækning af en foreløbig udstillingsafgift.
§ 6. Med bøde straffes den, som forsætligt eller groft uagtsomt undlader at indbetale afgiften som foreskrevet i denne lov.
§ 7. Forslag til revision af loven fremsættes for Folketinget senest i folketingsåret 1992-93.
 § 8. Loven træder i kraft den 1. oktober 1988.
Bemærkninger til lovforslaget Almindelige bemærkninger Ved dette lovforslag, der er en næsten uændret genfremsættelse af et i folketingsåret 1986-87 (1. samling) fremsat forslag (se Folketingstidende 1986-87 (1. samling), forhandlingerne sp. 7061, 9176 og 12910 samt tillæg A sp. 4159 og tillæg B sp. 2485), foreslås indført en afgift på al offentlig omsætning af bildende kunst bortset fra enkelte undtagelser.
Baggrunden herfor er et ønske om at styrke den bildende kunst ved at skaffe flere penge både til arbejdslegater og til danske museers opkøb af nutidskunst.
Det har ikke været muligt at få oplyst fra Departementet for Told- og Forbrugsafgifter, hvor stor omsætningen af bildende kunst er.
Det kan imidlertid oplyses, at afgiftsprovenuet i Norge, der har en tilsvarende lov, i 1986 var knap 6 mio. kr.
Forslagsstillerne antager, at omsætningen i Danmark er større end i Norge.
Departementet for Told- og Forbrugsafgifter har oplyst, at der ved opkrævning af denne afgift vil blive ekstra omkostninger på ca. 0,6 mio. kr.
Bemærkninger til de enkelte paragraffer Ad § 1 Den i stk. 2 nævnte undtagelse svarer stort set til momslovens § 3, stk. 5. Dog er f.eks. billedvævninger ikke omfattet af momslovens undtagelsesbestemmelse.
For så vidt angår de i stk. 3 nævnte regler findes de p.t. i bekendtgørelse nr. 306 af 8. juni 1984 om tilbagebetaling af merværdiafgift til museer.
Ad § 2 Definitionen af bildende kunst svarer til den norske ordning.
Dog har Norge ikke medtaget tekstiler.
Ad § 3 Da lovforslagets definition af kunstværker kan give anledning til tvivlsspørgsmål for så vidt angår afgrænsninger af afgiftspligtige salg, og da der i øvrigt kan opstå tvivlsspørgsmål vedrørende bl.a. den afgiftspligtige værdi m.m., foreslås nedsat et nævn, der skal have den endelige administrative afgørelse i sådanne sager.
Ad § 4 Indbetalingen af afgiften skal ske sammen med momsindbetaling til toldmyndighederne, således at reglerne for indbetalingen af afgiften følger reglerne for momsindbetaling ved handel.
Ad § 5 Den i stk. 1 omhandlede ophavsret kan gøres gældende efter reglerne i den foreslåede § 25 a i lov om ophavsretten til litterære og kunstneriske værker, der er indeholdt i det samtidig hermed fremsatte lovforslag om ændring af denne lov, lovforslag nr.
L 202.
Ifølge oplysninger er Copy-Dan i stand til at administrere fordelingen af midlerne til de enkelte kunstnere, og Copy-Dan har allerede opbygget et kunstnerkartotek.
Det i stk. 2 omhandlede beløb fordeles efter kultur- og kommunikationsministerens bestemmelse.
Vedrørende det i stk. 3 afsatte beløb går forslagsstillerne ud fra, at kultur- og kommunikationsministeren i folketingsåret 1989-90 vil fremsætte et forslag om en statslig udstillingsafgift til kunstnere med virkning fra 1. januar 1990.
Ad § 6 Ved bestemmelsen skabes der bl.a. hjemmel til at afkræve sælger oplysninger, som kan sikre, at den ophavsretlige del af provenuet kan nå frem til de reelt berettigede.
