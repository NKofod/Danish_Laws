 Nærværende cirkulærskrivelse er en ajourføring af tilsynets  

 cirkulærskrivelse af 11. november 1980.
I de senere år har den indenfor mange nye områder stedfundne hurtige  

 udvikling medført, at forsikringstilsynet hyppigere er blevet stillet overfor  

 spørgsmålet om en konkret afgrænsning af bestemmelsen i LFV § 6 med henblik  

 på en afgrænsning af virksomhed, der ikke kan forenes med  

 forsikringsvirksomhed i samme selskab eller i datterselskaber.
Eksempelvis  

 kan nævnes factoring og leasing, der ønskes drevet i datterselskaber.
 Ifølge LFV § 6 må et forsikringsselskab ikke drive anden virksomhed end  

 forsikringsvirksomhed og forsikringsagentur og dermed direkte forbundne  

 forretninger.
 Dette indebærer, at et forsikringsselskab ikke via datterselskaber, det  

 være sig aktieselskaber, anpartsselskaber, interessentskaber eller andre  

 foretagender, må drive anden virksomhed end forsikringsvirksomhed og  

 forsikringsagentur og dermed direkte forbundet virksomhed, der lovligt kan  

 være en bestanddel af forsikringsselskabets virksomhed.
 Et forsikringsselskab kan f.eks. via et datterselskab drive  

 investeringsvirksomhed, som moderselskabet (forsikringsselskabet) lovligt  

 kunne udføre, d.v.s. varig anbringelse af midler uden at tilgodese  

 uvedkommende formål, f.eks. akkvisitive interesser.
 Det kan ikke udelukkes, at et foretagende, som driver leasingvirksomhed,  

 kan afgrænse virksomheden således, at den kan være en bestanddel af et  

 forsikringsselskabs virksomhed, såfremt virksomheden udelukkende består i  

 udlejning af fast ejendom.
Betragtes en virksomhed som en bestanddel af et forsikringsselskabs  

 virksomhed, udgør dets regnskab et bilag til forsikringsselskabets regnskab  

 og skal vedlægges det regnskab forsikringsselskabet årligt indsender til  

 forsikringstilsynet.
Forsikringstilsynet vil ved bedømmelsen af dette  

 regnskab anvende de samme regler, som gælder for forsikringsselskabet.
 Den tidligere i LFV (lov nr. 147 af 13. maj 1959) § 5, stk. 3 indeholdte  

 dispensationsbestemmelse findes ikke i den nugældende lov om  

 forsikringsvirksomhed, ligesom bestemmelsen ikke fandtes i den tidligere lov  

 (nr. 544 af 27. oktober 1975).
 På grundlag af erfaringer fra udlandet og med henblik på at skabe klarere  

 praksis skal man meddele følgende:
1. Et forsikringsselskab bør ikke eje eller på anden  

 måde beherske mere end 20 pct. af selskabskapitalen i et anpartsselskab eller  

 i et aktieselskab, som ikke driver forsikringsvirksomhed.
Drejer det sig om  

 andre selskabsformer, f.eks. interessentskaber eller kommanditselskaber bør  

 en tilsvarende begrænsning i forsikringsselskabets indflydelse finde sted.  

 Der henvises også for så vidt angår livsforsikringsselskaber til lov nr. 239  

 af 27. maj 1981, §§ 1 og 2.
 Særlige forhold, som undtagelsesvis kan begrunde anden afgrænsning, skal  

 omgående indberettes til forsikringstilsynet og redegørelse herom skal hvert  

 år afgives på regnskabsformular C V.
2. Långivning eller forsikringsmæssige garantier må  

 bedømmes konkret, således at det enkelte engagement fortsat vurderes konkret  

 under hensyntagen til mulighederne for genforsikring og til den faktiske  

 risiko for egen regning.
Der må tillige tages hensyn til eventuel investering  

 i form af selskabskapital i den pågældende virksomhed, jfr. ovenfor under  

 pkt. 1.
 3. Såfremt der både er tale om besiddelse af  

 selskabskapital samt långivning og/eller garantistillelse i det konkrete  

 tilfælde, jfr. pkt. 1 og pkt. 2, må forsikringsselskabet ved en konkret  

 vurdering sikre sig, at forsikringsselskabet ikke, når alle forhold tages i  

 betragtning, opnår en beherskelse af den pågældende virksomhed.
 4. Foreligger der i overensstemmelse med hidtidig  

 praksis besiddelse eller anden beherskelse af en større andel af  

 selskabskapitalen end anført under pkt. 1, bør denne andel nedbringes.  

 Foreligger der særlige forhold, må hver enkelt tilfælde forhandles med  

 forsikringstilsynet, ligesom der hvert år skal afgives en redegørelse herom  

 på regnskabsformular C V.
5. Et forsikringsselskab, der driver kredit- og  

 kautionsforsikring bør ikke modtage en sikkerhedsstillelse, som i tilfælde af  

 forsikringsbegivenhedernes indtræden vil stille forsikringsselskabet overfor  

 den situation, at afviklingen af erstatningssagen medfører overtagelse af  

 ledelsen af en virksomhed, der ikke er en forsikringsvirksomhed.
Det samme  

 synspunkt fører til, at værdien af en sikkerhedsstillelse må vurderes under  

 hensyntagen til den sandsynlige værdi, hvis forsikringsbegivenheden  

 indtræder, d.v.s. at forsikringsselskabet må tilstræbe at vurdere, om de  

 årsager, som kan medføre forsikringsbegivenheden, tillige har indflydelse på  

 værdien af sikkerhedsstillelsen.
Har et forsikringsselskab under afvikling af en erstatningssag under  

 kredit- og kautionsforsikring været nødsaget til midlertidigt at overtage en  

 virksomhed, må der tilstræbes en hurtig afvikling og navnlig en afvikling  

 uden nye investeringer i virksomheden.
Sådanne engagementer skal straks  

 indberettes til forsikringstilsynet, og tillige medtages i forbindelse med  

 regnskabets oplysninger om erstatningsreserven på regnskabsformular K II.
 Det følger heraf, at en sådan virksomhed, der ikke er forenelig med  

 forsikringsvirksomhed, kun må indgå i forsikringsselskabets virksomhed som en  

 bestanddel af erstatningsreserven, hvor den skal opføres og afvikles, således  

 som forsigtig forretningsskik tilsiger.
6. Det følger bestemmelsen i LFV § 6, at et  

 forsikringsselskab ikke må drive bankvirksomhed, Kredit- og  

 kautionsforsikringsvirksomhed ligger ifølge sagens natur ganske tæt ved en  

 bankvirksomhed.
Det er derfor særligt nødvendigt, at den virksomhed, som  

 forsikringsselskabet udøver, tilstræber en principiel forskel fra  

 bankvirksomhed.
Den væsentligste principielle forskel findes i genforsikringsinstituttet.  

 Dette indebærer, at et forsikringsselskab ikke må afgive forsikringsmæssige  

 garantier, der ikke kan genforsikres.
Dette gælder, uanset om garantiens  

 størrelse gør genforsikring nødvendig eller ønskelig, eller om garantiens  

 størrelse falder udenfor selskabets sædvanlige genforsikringspraksis.
Endvidere er det af principiel betydning, at forsikring-garantier gives i  

 form af en forsikringsaftale.
Påtegninger på veksler eller lignende  

 ekspeditioner vil derfor med denne afgrænsning falde udenfor begrebet  

 forsikringsvirksomhed.
Det samme vil i almindelighed også gælde de såkaldte  

 markedslån.
Forsikringsselskabet kan i denne forbindelse medvirke med en  

 forsikringsaftale indeholdende en garanti overfor den bank, som måtte  

 formidle kreditgivningen.
 Det følger af det ovenfor anførte, at kreditformidling falder udenfor  

 begrebet forsikringsvirksomhed.
 7. Det følger af kredit- og kautionsforsikrings  

 særlige karakter, som placerer virksomheden tæt ved bankvirksomhed, at  

 forsikringsselskaberne må være opmærksomme på de bestemmelser, som fastsættes  

 af Danmarks Nationalbank, således at forsikringsselskabet ikke medvirker til  

 en kreditgivning, f.eks. udlandslån, hvor den nødvendige tilladelse fra  

 Danmarks Nationalbank ikke foreligger.
