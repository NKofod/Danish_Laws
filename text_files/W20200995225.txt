Arbejdsmiljøklagenævnet fastholdt afgørelse med påbud om, at anmelde den arbejdsulykke, hvor en ansat var udsat for fysisk overgreb fra en medejer i forbindelse med arbejdet hos virksomheden Resume Arbejdsmiljøklagenævnet vurderede, at der hos virksomheden skete en arbejdsulykke, som skulle være anmeldt til Arbejdstilsynet inden 9 dage efter første fraværsdag.
Nævnet lagde vægt på, at der skete en episode, hvor en medejer tildelte en ansat en lussing, greb den ansattes arm, samt fastholdt den ansatte i nogle sekunder.
Som følge heraf forlod den ansatte arbejdsstedet og meldte sig dagen efter syg på virksomhedens Facebook Messenger.
 I sygemeldingen, som var til direktøren, stod der, at den ansatte var sygemeldt på ubestemt tid på grund af, at hun fik et slag i ansigtet og blev fastholdt af den ene medejer.
 Herefter skrev virksomheden på Messenger, at de bekræftede at have modtaget sygemeldingen.
 Nævnet lagde herved vægt på, at Arbejdstilsynet i forbindelse med tilsynsbesøget hos virksomheden konstaterede, at arbejdsulykken ikke var at finde i Arbejdsskadestyrelsens og Arbejdstilsynets fælles anmeldesystem EASY.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 29. oktober 2019 om at anmelde en arbejdsulykke.
Formanden har  efter skriftlig høring af nævnet  nu afgjort sagen.
Nævnet er enig i afgørelsens resultat.
 Resultatet er:
  Arbejdsmiljøklagenævnet fastholder Arbejdstilsynets afgørelse af 29. oktober 2019 med påbud om at anmelde den arbejdsulykke, hvor en ansat var udsat for fysisk overgreb fra en medejer i forbindelse med arbejdet den 12. juli 2019 hos restaurant [navn udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der den 12. juli 2019 hos restaurant [navn udeladt] skete en arbejdsulykke, som skulle være anmeldt til Arbejdstilsynet inden 9 dage efter første fraværsdag.
Hvad er afgørende for resultatet Nævnet lægger vægt på, at den [dato udeladt] skete en episode, hvor en medejer tildelte en ansat (en tjener) en lussing, greb den ansattes arm, samt fastholdt den ansatte i nogle sekunder.
Som følge heraf forlod den ansatte arbejdsstedet og meldte sig syg den [dato udeladt] på jeres Facebook Messenger.
 I sygemeldingen, som var til direktør [navn udeladt], stod der, at den ansatte var sygemeldt på ubestemt tid fra den [dato udeladt] kl. 19.15 på grund af, at hun fik et slag i ansigtet og blev fastholdt af den ene medejer.
 Den [dato udeladt] skriver [navn udeladt] på Messenger, at de bekræfter at have modtaget sygemeldingen.
 Nævnet lægger herved vægt på, at Arbejdstilsynet i forbindelse med tilsynsbesøget den 2. oktober 2019 hos jer konstaterede, at arbejdsulykken ikke var at finde i Arbejdsskadestyrelsens og Arbejdstilsynets fælles anmeldesystem EASY.
Om reglerne Det følger af arbejdsmiljøloven, at Beskæftigelsesministeren kan fastsætte regler om pligt til anmeldelse af arbejdsulykker.
 Det følger af reglerne om anmeldelse af arbejdsulykker m.v. til Arbejdstilsynet, at arbejdsgiveren snarest og inden 9 dage efter første fraværsdag skal anmelde arbejdsulykker, der er sket ved arbejde for arbejdsgiveren, såfremt ulykken har medført arbejdsudygtighed i 1 dag eller mere udover tilskadekomstdagen.
Bemærkninger til klagen I har anført, at der ikke er anmeldt nogen arbejdsskade til Arbejdsskadestyrelsen, da I fra myndighederne har fået oplyst, at der ikke er sket nogen skade.
Så der var ikke noget at anmelde.
 Nævnet skal henvise til Arbejdstilsynets genvurdering af 4. december 2019, hvori Arbejdstilsynet har bemærket, at I som arbejdsgiver ikke kan begrænse jeres forpligtelse ved at kræve af jeres ansatte, at de skal anmelde en ulykke på en bestemt måde eller indsende bestemte dokumenter.
 Forpligtelsen indtræder, så snart I er klar over, at der er sket en ulykke, og at den har medført arbejdsudygtighed i en dag eller mere ud over tilskadekomstdagen.
I vidste allerede den 12. juli 2019, at der var sket en arbejdsulykke i form af, at en ansat havde fået en lussing og var blevet holdt hårdt i armen.
Senest den 16. juli 2019 vidste [navn udeladt] endvidere, at skadelidte havde været sygemeldt i en dag ud over tilskadekomstdagen.
 Arbejdsgivers forpligtelse til at anmelde er heller ikke afhængig af, hvorvidt skadelidte/den ansatte har anmeldt skaden til AES (tidligere Arbejdsskadestyrelsen). Det er jer, der er forpligtet til at anmelde ulykken i EASY, som er det fælles anmeldelsessystem for Arbejdstilsynet og Arbejdsskadestyrelsen/AES.
 Endelig bortfalder jeres forpligtelse ikke ved, at politiet i forbindelse med en straffesag vurderer, at der skal ske tiltalefrafald med den begrundelse, at der ikke er sket nogen betydelig skade.
 Politiets strafferetlige vurdering af en sag, kan ikke bruges til at vurdere, hvorvidt der er sket en ulykke, som skal anmeldes til Arbejdstilsynet og AES.
 Forpligtelsen ifølge Arbejdstilsynets bekendtgørelse om anmeldelse af arbejdsulykker m.v. afhænger alene af, om der er sket en arbejdsulykke, og om den har medført arbejdsudygtighed i en dag eller mere ud over tilskadekomstdagen, hvilket den har.
 Nævnet er enig i det af Arbejdstilsynet anførte.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 1084 af 19. september 2017 Om formandens kompetence:
 § 81 a, stk. 8, i lov om arbejdsmiljø, jf. lovbekendtgørelse nr. 1084 af 19. september 2017 Om anmeldelse af arbejdsulykker  § 75, stk. 1, i lov om arbejdsmiljø, jf. lovbekendtgørelse nr. 1084 af 19. september 2017  § 1 stk. 1, i bekendtgørelse nr. 615 af 8. juni 2010 om anmeldelse af arbejdsulykker m.v. til Arbejdstilsynet Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017 Kapitel 13 Arbejdstilsynet § 75. Beskæftigelsesministeren kan fastsætte regler om pligt til anmeldelse af arbejdsulykker, forgiftningstilfælde, erhvervssygdomme og andre forhold af arbejdsmiljømæssig betydning.
 § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Kapitel 14 Klageadgang § 81a.
 Stk. 8. Formanden kan efter en skriftlig høring af nævnets beskikkede medlemmer træffe afgørelse på nævnets vegne i sager, hvor der er en fast praksis, eller som i øvrigt ikke giver anledning til tvivl.
Arbejdstilsynets bekendtgørelse nr. 615 af 8. juni 2010 om anmeldelse af arbejdsulykker m.v. til Arbejdstilsynet Anmeldelse mv.
 § 1. Arbejdsgiveren skal snarest og inden 9 dage efter første fraværsdag anmelde arbejdsulykker og forgiftningstilfælde, der er sket ved arbejde for arbejdsgiveren, såfremt ulykken eller forgiftningen har medført arbejdsudygtighed i 1 dag eller mere udover tilskadekomstdagen.
