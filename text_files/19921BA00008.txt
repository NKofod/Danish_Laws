Nr BSF 8 Forslag til folketingsbeslutning om oprettelse af en infrastrukturfond til  

 fremskyndelse af offentlige anlægsarbejder Fremsat af Helge Mortensen (S) Bakholt (S) J.
K.
Hansen (S) Søren Hansen  

 (S) Tove Lindbo Larsen (S) Sonja Mikkelsen (S) Kaj Poulsen (S) Jimmy Stahr  

 (S) Birte Weiss (S) den 20. oktober 1992 Folketinget opfordrer regeringen til at fremsætte forslag til lov om  

 oprettelse af en infrastrukturfond, der kan finansiere en fremskyndelse af  

 offentlige anlægsarbejder efter følgende retningslinjer:
1) Infrastrukturfonden skal have til formål at finansiere en fremskyndelse  

 af offentlige anlægsarbejder, der gavner beskæftigelsen, konkurrenceevnen og  

 miljøet.
Fonden skal medvirke ved finansiering af samfundsøkonomisk rentable  

 offentlige anlægsarbejder inden for den kollektive trafik, anlæg af veje og  

 udvidelse af havne.
 2) Fonden placeres under Trafikministeriet.
 3) Inden for den kollektive trafik skal fonden finansiere en  

 elektrificering af DSB's banenet og indkøb af elektrisk kørende materiel til  

 både nær- og fjerntrafik.
4) På vejområdet skal fonden finansiere en hurtigere gennemførelse af  

 planlagte vejstrækninger.
Fonden skal herudover medvirke til finansiering af  

 fremskyndelse af forbedring og vedligeholdelse af vejnettet, herunder  

 cykelstier, samt til støjbekæmpelse og nyinvestering i øget trafiksikkerhed  

 (fjernelse af sorte pletter m.v.).
 5) Fonden skal medvirke til finansiering ved ombygninger og udvidelser af  

 havneanlæg for at understøtte udviklingen af skibstrafikken.
 6) Fonden skal kunne medvirke ved både fuld og delvis finansiering af  

 offentlige anlægsopgaver.
7) Fonden skal udelukkende kunne medvirke i finansieringsfasen.
Fondens  

 kapital tilvejebringes efter finansministerens nærmere bestemmelse ved  

 lånoptagelse.
 8) Forrentning og afdrag på Infrastrukturfondens udlån finansieres af de  

 løbende driftsbevillinger på de pågældende infrastrukturområder og ved en  

 mindre forhøjelse af benzinafgiften.
 9) Den praktiske gennemførelse af anlæg og den fremtidige drift skal ligge  

 hos de myndigheder, som allerede i dag forestår dette.
 10) Den overordnede prioritering af den ekstraordinære indsats skal ske i  

 Folketinget.
Bemærkninger til forslaget Almindelige bemærkninger Beslutningsforslaget har til formål at fremme offentlige anlægsarbejder,  

 som på een gang sikrer beskæftigelsen, konkurrenceevnen og miljøet.
 Et forstærket hensyn til miljøet og konkurrenceevnen kræver større  

 investeringer i baner, vejnet og havne samt en takst- og afgiftspolitik, der  

 opprioriterer den kollektive trafik.
Det nuværende statslige udgiftspolitiske styringssystem indebærer en  

 sammenblanding af statslige investeringsbeslutninger med prioriteringen af de  

 øvrige løbende aktiviteter på finansloven.
Det får den konsekvens, at årlige  

 sparekrav udmøntes ved en reduktion af samfundsøkonomisk rentable  

 investeringer.
Dette er klart uhensigtsmæssigt bl.a. i den aktuelle  

 beskæftigelsessituation.
Konsekvensen af det nuværende system er endvidere,  

 at det bliver vanskeligere at prioritere den statslige investeringspolitik  

 bl.a. på infrastrukturområdet i sammenhæng med de øvrige offentlige  

 investeringer.
Den faktiske udvikling i anlægsinvesteringerne bærer således præg af  

 budgetproblemer i den statslige sektor.
Anlægsinvesteringerne er løbende  

 reduceret væsentligt for at dæmpe væksten i de offentlige udgifter.
 Infrastrukturfondens formål er at skabe en mulighed for at adskille  

 investeringsbeslutninger fra den snævre statslige udgiftspolitik.
 Anlæg som kollektiv trafik, veje og havne bør afskrives over en  

 tidsperiode, der tager hensyn til, at anlæggene har en lang levetid.  

 Afbetalingen af anlægget bør ske over anlæggets levetid og ikke ved  

 etableringen.
En sådan finansieringsform skaber mulighed for at fremskynde en række  

 kollektive anlægsopgaver i en lavkonjunktur.
Infrastrukturfonden vil på een  

 gang skabe mulighed for at opfylde en række trafik- og miljøpolitiske mål,  

 samtidig med at der skabes en øget bekæftigelse.
Aktivitetsniveauet for infrastrukturfonden vil skulle fastlægges under  

 hensyn til det samfundsøkonomiske råderum.
I perioder med ledig kapacitet bør  

 der således være mulighed for at fremrykke investeringer.
Og i perioder med  

 flaskehalsproblemer bør der modsat være mulighed for at udskyde færdiggørelse  

 eller igangsættelse af investeringer.
Det årlige udlån fra fonden vil således  

 variere afhængigt af den samfundsøkonomiske situation samt behov og  

 størrelsen af de konkrete projekter.
Frem mod år 2000 skønnes der i øjeblikket at være behov for at investere  

 mellem 4 og 5 mia. kr. i infrastruktur om året.
En sådan investeringsindsats  

 vil give omkring 10.000 personer beskæftigelse om året samtidig med, at der  

 sker en forbedring af infrastruktur og miljø.
Bemærkninger til beslutningsforslagets enkelte punkter Ad 1 Offentlige anlægsarbejder er et område, der kan sikre flere politiske  

 målsætninger opfyldt på samme tid.
Når arbejderne er udført, medvirker de til  

 en forbedring af den danske konkurrenceevne på kort og lang sigt.
Og  

 sammensættes anlægsarbejderne således, at den kollektive trafik får en høj  

 prioritering, sikrer anlægsarbejderne samtidig en væsentlig forbedring af  

 miljøet.
 Herudover medvirker en udvidelse af den danske infrastruktur til en  

 reduktion af ledigheden.
Ad 2 Fonden placeres under Trafikministeriet, som har ansvaret for udviklingen  

 af den danske infrastruktur.
Ad 3 En styrkelse af den kollektive trafik forudsætter, at DSB mindst kan  

 opretholde sit nuværende årlige investeringsbudget på 3 mia. kr. op gennem  

 1990'erne.
I alt en investering frem til år 2000 på ca. 20 mia. kr.
Midlerne  

 skal bl.a. anvendes til elektrificering, togmateriel og etablering af et  

 dobbeltspor mellem Padborg og Vamdrup.
 DSB's budget er i dag fastlagt gennem den 4-årige DSB-aftale.  

 Investeringerne på baneområdet bør sikres ved en fornyet aftale, hvor  

 finansieringen af investeringerne sker gennem Infrastrukturfonden, således at  

 det er muligt at fremskynde dem.
Ad 4 En hurtigere etablering af planlagte vejstrækninger og udbedring af de  

 sorte pletter på vejnettet vil kræve en øget investering i vejnettet på 6-7  

 mia. kr. frem til år 2000.
 En forbedring af vejnettet vil medvirke til at nedsætte antallet af uheld  

 i trafikken, samtidig med at det vil medvirke til styrkelse af Danmarks  

 konkurrenceevne i en tid, hvor den internationale samhandel stiger.
Ad 5 Søtransporten er ud fra et miljø- og prismæssigt syn stadig mere  

 konkurrencedygtig med de øvrige transportformer.
Transporten til søs omkring Danmark vil i fremtiden være stigende.
Ved  

 stabiliseringen i de baltiske stater vil søtransporten på Østersøen stige.  

 Danmark har en ideel beliggenhed i forhold til at få en central placering i  

 denne skibstrafik.
 Der skal ligeledes tages initiativ til en styrkelse af de havne, der er i  

 konkurrence med de store containerhavne i Hamburg og Rotterdam.
Ad 6 Infrastrukturfonden skal kunne medvirke til både fuld og delvis  

 finansiering.
I forbindelse med de amtslige veje og havneudbygningerne kan  

 det være aktuelt, at fonden kun medvirker til en delvis finansiering af de  

 ønskede projekter.
Ad 7 Infrastrukturfonden skal med base i statslig lånoptagelse hente kapital på  

 det inden- og udenlandske lånemarked.
Med dette udgangspunkt skønnes det, at  

 der kan sikres lånekapital til ca. 8 pct. p.a.
Hvis man kan fastholde en  

 rente på 8 pct., vil fonden for hver milliard kr., den låner over 10 år,  

 skulle betale en ydelse på 145 mio. kr. pr. år.
Ad 8 Forrentning og afdrag af Infrastrukturfondens udlån kan delvis finansieres  

 ved en mindre forhøjelse af benzinafgiften, hvorved trafikanterne inddrages i  

 finansieringen af de forøgede infrastrukturinvesteringer.
 For hver 10 øre benzinafgiften hæves, vil fonden opnå en årlig ekstra  

 indtægt på skønnet ca. 235 mio. kr.
Tilbagebetalingen af udlånene til finansiering af banedelen skal ske  

 gennem overførsel af en del af DSB's investeringsramme til fonden.
Dette  

 sikrer DSB mulighed for en reel afskrivning over tid af deres investeringer.
 For havneinvesteringernes vedkommende skal tilbagebetalingen ske ved  

 aftalte afdrag og renter på de udlånte beløb.
Ad 9 Fondens opgave skal alene være at varetage kapitalfremskaffelsen ved  

 lånoptagelse og porteføljepleje.
Den praktiske gennemførelse af anlæg og den  

 fremtidige drift skal ligge hos de myndigheder, som allerede i dag forestår  

 dette.
Fonden medvirker udelukkende i finansieringsfasen.
Ad 10 Folketinget har det overordnede ansvar for, hvilke projekter der skal nyde  

 fremme ved hjælp af Infrastrukturfondens midler.
Beslutningsgrundlaget vil  

 være investeringsplaner fra DSB, Vejdirektoratet og andre myndigheder,  

 herunder amterne.
