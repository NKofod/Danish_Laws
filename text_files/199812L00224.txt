Fremsat den 14. april 1999 af trafikministeren (Sonja  

 Mikkelsen) Forslag til Lov om anlæg af rute 18,  

 strækningen Herning N-Brande, og rute 15, strækningen Herning  

 Ø-Snejbjerg § 1. Trafikministeren bemyndiges til at lade  

 anlægge følgende hovedlandeveje som motortrafikveje med de  

 fornødne tilslutninger til det eksisterende vejnet:
 1)	En hovedlandevej fra hovedlandevej 422, Holstebro-Herning, ved  

 Sinding øst om Herning og Lind til den under anlæg værende  

 Brande Omfartsvej nord for Brande (rute 18).
 2)	En hovedlandevej fra den i nr. 1 nævnte hovedlandevej  

 sydøst for Herning, syd om Herning og Snejbjerg til hovedlandevej 404,  

 Silkeborg-Ringkøbing, vest for Snejbjerg (rute 15).
 § 2. Ministeren bemyndiges til at nedlægge  

 følgende vejstrækninger som hovedlandeveje:
 1)	Hovedlandevej 422, Holstebro-Herning, fra den i § 1, nr. 1,  

 nævnte hovedlandevejs begyndelsespunkt til hovedlandevej 344 i  

 Herning.
 2)	Hovedlandevej 344, Herning-Vejle, fra hovedlandevej 422 i Herning  

 til Brande Omfartsvej.
 3)	Brande Omfartsvej fra hovedlandevej 344 nord for Brande til den i  

 § 1, nr. 1, nævnte hovedlandevejs endepunkt.
 4)	Hovedlandevej 404, Silkeborg-Ringkøbing, fra  

 begyndelsepunktet af den under anlæg værende motorvej fra Herning  

 til Bording til den i § 1, nr. 2, nævnte hovedlandevejs endepunkt  

 vest for Snejbjerg.
Bemærkninger til lovforslaget Almindelige bemærkninger 1. Indledning I henhold til § 14, stk. 1, i lov om offentlige  

 veje, jf. lovbekendtgørelse nr. 711 af 11. september 1997, bestemmes  

 det ved særlig lov, hvilke offentlige veje der skal være  

 hovedlandeveje, og hvilke nye hovedlandeveje der skal anlægges.  

 Nedlæggelse af offentlige veje som hovedlandeveje sker ligeledes ved  

 lov.
Ved lov nr. 408 af 22. maj 1996 har Folketinget givet  

 trafikministeren bemyndigelse til at anlægge en omfartsvej øst  

 om Brande som motortrafikvej og til at foretage projektering til forberedelse  

 og sikring af anlæg eller udbygning af de øvrige dele af rute 18  

 Holstebro-Herning-Vejle samt rute 9 Odense-Svendborg og rute 21  

 Holbæk-Vig som motorvej eller motortrafikvej.
Udbygningen af rute 18 er  

 forudsat at ske i den såkaldte A-linie, der forløber øst  

 om Herning og Brande og følger den planlagte Diagonalvej Give-Horsens  

 på strækningen Ris-Ølholm og tilsluttes Den Jyske Motorvej  

 nord for Vejle.
 Ved lov nr. 483 af 1. juli 1998 gav Folketinget  

 trafikministeren bemyndigelse til at anlægge rute 18, strækningen  

 Ris-Ølholm, som motortrafikvej delvis forberedt for senere udbygning  

 til motorvej.
 Omfartsvejen ved Brande og strækningen  

 Ris-Ølholm er begge under anlæg og forventes åbnet for  

 trafikken i henholdsvis år 2001 og 2004.
 For strækningen Herning N-Brande er der i 1996-98  

 gennemført miljøundersøgelse m.v. med henblik på  

 opfyldelse af Rådets direktiv 85/337/EØF (VVM-direktivet) (EFT  

 1985 L175/40) som ændret ved Rådets direktiv 97/11/EF (EFT 1997  

 L73/5). På de øvrige strækninger af rute 18,  

 Ølholm-Vejle, Brande-Ris og Holstebro-Herning, vil der i de kommende  

 år etapevis blive foretaget skitseprojektering og  

 miljøundersøgelser (VVM).
På rute 15 er strækningerne Herning-Bording og  

 Låsby-Århus under anlæg som motorveje, jf.  

 anlægsbemyndigelsen i lov nr. 353 af 9. juni 1993 om visse  

 hovedlandevejsstrækninger.
De forventes åbnet for trafikken i  

 2003. Herning-Bording-motorvejen forløber fra den østlige ende  

 af Dronningens Boulevard i Herning syd om Hammerum og Ikast til Bording.
Ved Herning er rute 15 planlagt videreført fra  

 Herning-Bording-motorvejen syd om Herning og Snejbjerg, jf.  

 projekteringsbemyndigelsen i lov nr. 208 af 2. maj 1990 om visse  

 hovedlandevejsstrækninger.
Strækningen er omfattet af  

 VVM-undersøgelsen for rute 18-strækningen Herning N-Brande, idet  

 de to veje krydser hinanden ved Herning.
Undersøgelsen har omfattet et hovedforslag og  

 alternative linieføringsforslag til anlæg af motorvej eller  

 motortrafikvej på rute 18 og anlæg af motortrafikvej på  

 rute 15 til Snejbjerg.
Projekternes trafikale, trafiksikkerhedsmæssige,  

 økonomiske og miljømæssige konsekvenser er  

 undersøgt og vurderet.
 Resultatet af undersøgelserne er beskrevet i  

 Vejdirektoratets rapporter nr. 139-141 udgivet i 1997: »Rute 18 og 15 ved  

 Herning, VVM-redegørelse, Sammenfattende rapport«,  

 »Miljøvurdering« og »Landskabsæstetisk vurdering og  

 visualisering« samt i en række baggrundsrapporter og notater.
Rapporterne var fremlagt for offentligheden i  

 foråret 1998, og i tilknytning hertil blev der afholdt  

 borgermøder i Herning og Brande.
Der er endvidere indhentet udtalelser  

 fra Ringkjøbing Amt, Herning og Brande kommuner samt fra ministerier  

 og styrelser.
 Vejdirektoratet modtog i alt 72 breve fra borgere,  

 borgergrupper, foreninger etc.
Høringen er beskrevet i Vejdirektoratets notat:  

 »Rute 18 og 15 ved Herning.
Redegørelse vedr. den offentlige  

 høring 6. februar - 9. april 1998«.
 Ringkjøbing Amt og Herning Kommune har anbefalet,  

 at de to vejstrækninger anlægges i hovedforslagets  

 linieføring, og at hele strækningen af rute 18 fra Herning N til  

 Brande samt strækningen af rute 15 fra den nye rute 18 til Vardevej  

 anlægges som 4-sporede motorveje fra starten.
 Herning Kommune har ønsket mindre ændringer  

 af linieføringen og etablering af sydvendte ramper ved Silkeborgvej.  

 Brande Kommune har ingen bemærkninger.
 Flere borgere har udtrykt tilfredshed med udsigterne til  

 en udbygning af rute 18 og 15, og mange ønsker at rute 18  

 anlægges som 4-sporet motorvej, idet de anser det for  

 meningsløst at anlægge en ny 2-sporet vej ved siden af den  

 nuværende.
En gruppe lodsejere ved Trælund nord for Herning har  

 foreslået en alternativ, mere S-kurvet linieføring som  

 forløber lidt sydligere ved Sinding og nord om ejendommene ved  

 Trælund.
Flere beboere i Gullestrup ønsker her vejen flyttet  

 længere mod nord.
 Ved skæringen med Silkeborgvej er en række  

 beboere imod forslaget, som fører rute 18 over Silkeborgvej, og har  

 foreslået, at vejen i stedet nedgraves og overdækkes på en  

 længere strækning både nord og syd for Silkeborgvej.
Beboerne nordøst for Lind er imod hovedforslagets  

 linieføring for rute 15 og har anbefalet et nordligere alternativ ved  

 Knudmose.
De berørte lodsejere ved Knudmosevej anmoder som alternativ  

 om en flytning af linien mod syd.
 I den vestlige ende ved Snejbjerg har flere beboere  

 foreslået ændringer af linieføringen for rute 15.
På strækningen mellem Herning og Brande er  

 mange af beboerne langs den nuværende rute 18 imod hovedforslaget og  

 har peget på det alternative forslag, som forløber ca. 1 km  

 øst for den nuværende rute 18 i det åbne land, hvor der er  

 færre ejendomme.
Næsten lige så mange borgere i dette  

 område går tilsvarende imod det østlige alternativ og har  

 peget på hovedforslaget.
 Nord for Brande har flere af beboerne ønsket mindre  

 ændringer af linieføringen.
 Vejdirektoratet har behandlet alle forslag og  

 bemærkninger og har på baggrund heraf indarbejdet følgende  

 ændringer i hovedforslaget:
Nord for Herning er linieføringen ændret ved  

 at anvende en mindre kurveradius ved tilslutningen syd for Sinding.
Herved  

 berøres færre ejendomme, og der opnås bedre  

 lokalvejsforhold og tilslutning til den planlagte landevej fra Vildbjerg.
Derimod er linien ikke flyttet mod nord ved Trælund  

 og Gullestrup, da det vil medføre, at vejen kommer ud i den åbne  

 Storådal.
Generne ved vejanlægget søges mindsket ved at  

 sænke vejen.
Eventuelle yderligere foranstaltninger vil blive overvejet  

 i det videre forløb, hvor også planerne om skovrejsning i  

 området vil indgå.
Ved Silkeborgvej er linien flyttet lidt mod vest,  

 således at vejen føres over Silkeborgvej midt i det åbne  

 areal mellem Birk og Herning.
En underføring af rute 18, som flere af  

 borgerne har anbefalet, vil indebære, at vejen skal nedgraves i det  

 okkerpotentielle lavbundsområde nord for Silkeborgvej, og at  

 Silkeborgvej samtidig skal hæves.
En hævning af Silkeborgvej vil  

 imidlertid medføre adgangsproblemer og skabe en visuel barriere for  

 ejendommene langs vejen.
Løsningen kan ikke anbefales.
 En tunnellægning er både teknisk og  

 økonomisk problematisk på grund af tilslutningsanlægget  

 ved Silkeborgvej og passagen af Herning-Silkeborg-banen syd herfor.
 Der er tilføjet sydvendte ramper ved  

 Silkeborgvej.
 På strækningen mellem Holtum Å og Skjern  

 Å nord for Brande er linieføringen ændret, således  

 at afstanden til ejendommene ved den nuværende hovedlandevej  

 øges.
På rute 15 er linieføringen nordøst  

 for Lind ændret, således at afstanden til ejendommene ved  

 Knudmosevej øges.
Endvidere er linieføringen vest for Snejbjerg  

 ændret ved at anvende en mindre kurveradius, således at  

 færre ejendomme berøres.
 Såfremt Herning Kommune anlægger en planlagt  

 forbindelsesvej fra Dronningens Boulevard til rute 15 syd for Snejbjerg,  

 etableres tilslutningsanlæg til forbindelsesvejen ved  

 Studsgårdsvej syd for Snejbjerg.
 Da trafikken i Herning-området er stærkt  

 præget af trafik til og fra Messecenter Herning i perioder, hvor der  

 foregår større arrangementer i messecentret, er de kapacitets-  

 og belastningsmæssige forhold ved henholdsvis 2- og 4-sporet vej blevet  

 vurderet under disse situationer.
Analysen, som er beskrevet i Vejdirektoratets notat »Rute  

 18 og 15 ved Herning.
Kapacitet«, viser, at der er behov for 4-sporede veje  

 på strækningerne øst og syd om Herning (Sundsvej-Vardevej)  

 for at sikre en hensigtsmæssig trafikafvikling især i perioder  

 med stor messetrafik.
 På de øvrige strækninger vil trafikken  

 med de nuværende forudsætninger kunne afvikles på en  

 2-sporet motortrafikvej.
På baggrund af de således gennemførte  

 undersøgelser og efter høring af borgere og myndigheder  

 foreslås med dette lovforslag en bemyndigelse til trafikministeren til  

 at anlægge to nye hovedlandeveje som motortrafikveje fra Herning N til  

 Brande og fra Herning Øst til Snejbjerg med de fornødne  

 tilslutninger til det eksisterende vejnet.
Strækningen  

 Sundsvej-Vardevej foreslås anlagt som 4-sporet motortrafikvej, mens de  

 øvrige strækninger foreslås anlagt som 2-sporede  

 motortrafikveje.
Samtidig foreslås en bemyndigelse til at  

 nedlægge de nuværende hovedlandevejsstrækninger, som de nye  

 vejanlæg skal afløse, som hovedlandeveje.
2. Beskrivelse af vejanlægget 2.1. Funktion og kvalitet Vejene anlægges som motortrafikveje og er som  

 sådan forbeholdt motorkørende.
De indpasses i det omgivende  

 miljø og landskab på en æstetisk og  

 miljømæssigt optimal måde.
Den  

 trafiksikkerhedsmæssige standard skal være høj.
 Vejprojektet skal gennemføres, så det  

 færdige anlæg er tidssvarende og har den beskrevne funktion.
 Processen, der forløber fra projekteringen og  

 arealerhvervelsen via udbud i licitation og det egentlige anlægsarbejde  

 til vejens åbning, skal forløbe på en måde, der er  

 veltilrettelagt, og hvor projektets forløb er styret og  

 dokumenteret.
 Rasteanlæg og serviceanlæg skal give alle  

 trafikanter - også handicappede - gode muligheder for rast, tankning,  

 bespisning, toiletbesøg og køb af fornødenheder.
 Serviceanlæggene langs statens motorveje og  

 motortrafikveje udbydes i licitation, og tilbudsgiver opfører for egen  

 regning på et areal, der udlejes af Vejdirektoratet, et  

 serviceanlæg omfattende tankanlæg, restaurant, minimarked,  

 kundefaciliteter etc.
2.2. Tværprofil Strækningerne af rute 18 og 15 fra landevej 439,  

 Sundsvej, nordøst for Herning til landevej 370, Vardevej, sydvest for  

 Herning anlægges som facadeløse 4-sporede motortrafikveje med to  

 kørebaner à 8,0 m adskilt af en 4,0 m bred midterrabat og med  

 2,5 m brede nødspor og 1,0 m brede yderrabatter.
De øvrige strækninger af rute 18 og 15  

 anlægges som facadeløse 2-sporede motortrafikveje med en 8,0 m  

 bred kørebane, 2,5 m brede nødspor og 1,0 m brede yderrabatter.  

 Rute 18-strækningerne forberedes for en eventuel senere udbygning til  

 fire spor.
Forberedelsen indebærer, at det fastlægges til hvilken  

 side udvidelsen skal finde sted, og at ramper og regnvandsbassiner placeres i  

 overensstemmelse hermed.
Endvidere opføres broerne over  

 motortrafikvejsstrækningerne på en sådan måde, at de  

 kan forlænges ved tilføjelse af et ekstra fag hen over  

 udvidelsen.
Endelig kan det på strækninger, hvor vejen må  

 anlægges på blød bund, blive nødvendigt straks at  

 udskifte i hele det firesporede tværsnit.
2.3. Linieføring Den nye rute 18 forløber i forlængelse af den  

 eksisterende motortrafikvej Aulum-Sinding i en bue nord og øst om  

 Løvbjerg Plantage, Gullestrup og Herning og krydser Silkeborgvej ved  

 Birk.
Herfra fortsætter vejen i sydlig retning øst om Lind og  

 Høgild og føres herfra tæt på den nuværende  

 vej ved Høgild Overgård Plantage og Søby Å.
Ved  

 Arnborg føres linien i en bue øst om Arnborg  

 Svæveflyvecenter og videre langs østsiden af den nuværende  

 hovedlandevej til den under anlæg værende omfartsvej øst  

 om Brande.
 Den nye rute 15 har udgangspunkt i den nye rute 18 ca. 2  

 km syd for Herning-Bording- motorvejen og forløber mellem Lind og  

 Herning og syd om Snejbjerg til forbindelse med den eksisterende  

 hovedlandevej mellem Snejbjerg og Albæk.
Der vil i detailprojekteringsfasen ske en nærmere  

 præcisering af de to ruters linieføring, der vil blive endeligt  

 fastlagt af ekspropriationskommissionen.
I denne forbindelse vil der bl.a.  

 blive taget hensyn til de berørte landbrugsejendommes  

 produktionsforhold, og der vil efter behov blive gennemført  

 jordfordelinger for at mindske generne for jordbruget i områderne langs  

 vejene.
2.4. Tilslutninger På rute 18 etableres nord for Herning tilslutning  

 til den eksisterende hovedlandevej mod Tjørring og til den af  

 Ringkjøbing Amt planlagte landevej Vildbjerg-Tjørring.
 Nordøst og øst for Herning etableres  

 tilslutning til henholdsvis Sundsvej og Silkeborgvej.
 Ved skæringen med Herning-Bording-motorvejen  

 etableres forbindelsesanlæg i form af et modificeret  

 kløverbladsanlæg, og ca. 2 km syd herfor etableres  

 forbindelsesanlæg i form af et trompetanlæg mellem rute 18 og ny  

 rute 15 syd om Herning.
 Øst for Arnborg etableres tilslutning til  

 landevejen Fasterholtvej (Arnborg-Fasterholt) og nord for Brande til  

 kommunevejen Fasterholtvej (Brande-Fasterholt).
På rute 15 etableres tilslutningsanlæg til  

 Messevejen (kun østvendte ramper) og til Vardevej.
Vest for Snejbjerg  

 anlægges en rundkørsel ved motortrafikvejens afslutning med  

 forbindelse til Snejbjerg Hovedgade og kommunevejen Krogstrupvej.
 Såfremt Herning Kommune etablerer en forbindelsesvej  

 fra Dronningen Boulevard til den nye rute 15, etableres  

 tilslutningsanlæg ved kommunevejen Studsgårdvej syd for  

 Snejbjerg.
 Tilslutningsanlæggenes nærmere udformning vil  

 blive fastlagt i detailprojekteringsfasen.
2.5. Busstoppesteder, samkørselspladser og rasteanlæg Der etableres busstoppesteder efter behov og så vidt  

 muligt samkørselspladser ved alle tilslutningsanlæg.
Endvidere  

 etableres rasteanlæg, hvis nærmere placering vil blive fastlagt i  

 detailprojekteringsfasen.
2.6. Lokalvejnet og stier Foruden de skærende veje ved  

 tilslutningsanlæggene påregnes følgende skærende  

 veje og stier at blive ført over eller under rute 18 og 15:  

 Schæferivej, Sikærvej, Sebbesandevej, Trælundvej,  

 Alhedestien, stien Herning-Gjellerup Lund, stien Herning-Birk, Kollundvej,  

 Skærgårdsvej, Fjederholtvej, Skomagerbakken, en privat  

 fællesvej i Øster Høgild, Mindelundvej, Tornvigvej samt  

 Tanderupvej og Studsgårdvej.
 Herudover etableres niveaufri stiforbindelser, hvor  

 Knudmosevej afbrydes af rute 18, og hvor den kommunale grusvej mellem  

 Kollundvej og Knudmosevej afbrydes af rute 15.
 Endelig fastlæggelse af det lokale vej- og stinet  

 med tilhørende niveaufri skæringer vil dog først ske i  

 detailprojekteringsfasen.
2.7. Faunapassager På rute 18 opføres landskabsbroer over  

 Fjederholt Å, over et vandløb i Høgildovergård  

 Plantage samt over Søby Å, Holtum Å og Skjern Å.
 Endvidere etableres faunapassager for større dyr  

 ved Sikær og Storå samt ved Knudmose syd for  

 forbindelsesanlægget ved Herning-Bording-motorvejen, ved Lilling  

 nordøst for Skærbæk og ved Flø Bæk nord for  

 Brande.
 Der etableres rørunderføringer i  

 Løvbakke Skovområde nord for Herning for mindre dyr og ved  

 Flø Bybæk nord for Brande samt på rute 15 ved Tyvkær  

 Bæk.
 Der opsættes vildthegn langs vejene efter behov.
2.8. Støjafskærmning For at sikre at det udendørs  

 trafikstøjniveau ved boliger i sammenhængende bebyggelser ikke  

 overstiger Miljøstyrelsens vejledende grænseværdi på  

 55 dB(A), vil der i nødvendigt omfang blive etableret  

 støjafskærmning langs de nye veje, såfremt øvrige  

 forhold ikke taler imod dette.
Alternativt kan der alt efter de konkrete  

 forhold blive tale om ulempeerstatning, der fastsættes af de takserende  

 myndigheder.
Det nærmere omfang og udformningen af  

 støjafskærmning vil efter drøftelse med de berørte  

 borgere blive fastlagt i detailprojekteringsfasen.
2.9. Vejudstyr og beplantning Vejene udstyres med vejtavler, autoværn,  

 kantpæle, nødtelefoner, trafikregistreringsudstyr,  

 vintervarslingsudstyr og hegn m.v. samt i nødvendigt omfang  

 vejbelysning.
Afmærkningen på kørebanen vil blive  

 udført med reflekterende striber og/eller reflekterende  

 færdselssøm.
Der etableres desuden beplantning.
2.10. Naboarealer I de senere år er der sat fokus på  

 erhvervsbyggeriers ofte negative indvirken på den æstetiske  

 helhed, som tilstræbes i forbindelse med gennemførelse af nye  

 store vejanlæg, og som der bruges mange penge på at  

 opnå.
Vejmyndigheden kan hindre større byggerier m.v.  

 inden for de i vejloven fastsatte udvidelsesbyggelinier på 50 m fra  

 vejmidte.
Uden for disse reguleres den fremtidige byudvikling af amternes og  

 kommunernes planlægning.
I den statslige udmelding til regionplanrevision 2001 fra  

 Miljø- og Energiministeriet anføres bl.a.: »Byvækst skal  

 altid ske indefra eksisterende by og udad.
Lokalisering af  

 erhvervsområder langs motorveje eller overordnede veje i det åbne  

 land løsrevet fra de eksisterende byer er ikke i overensstemmelse med  

 disse principper.
Der bør som hovedregel ikke udlægges  

 byvækstarealer inden for 300 m fra motorveje og deres  

 tilslutningsanlæg, medmindre der er tale om en klar afrunding af byen i  

 forhold til vejanlægget.« 3. Trafikale konsekvenser I følge trafikberegningerne forventes rute 18  

 Herning N-Brande, når den anlægges som motortrafikvej, at  

 få følgende årsdøgntrafik i år 2010:
 6-7.000 biler på strækningen Herning  

 N-Sundsvej, 12-14.000 biler på strækningen Sundsvej-ny rute 15 og  

 7-9.000 biler på strækningen ny rute 15-Brande.
 Samtidig aflastes den nuværende rute 18 gennem  

 Tjørring, Herning og Lind for 3-6.000 biler pr. døgn og  

 Sjællandsgade i Herning for ca. 2.000 biler pr. døgn.
 På rute 15 forventes en årsdøgntrafik i  

 år 2010 på 6-13.000 biler på strækningen Herning  

 Ø-Vardevej og ca. 2.000 biler på strækningen  

 Vardevej-Snejbjerg (dog ca. 6.000 på den vestligste  

 strækning).
Såfremt der etableres en forbindelsesvej fra  

 Dronningens Boulevard i Herning til rute 15 syd om Snejbjerg, vil den nye  

 rute 15 blive bedre udnyttet, idet al vest fra kommende trafik, der har  

 mål i Herning by, da vil køre uden om Snejbjerg.
Rute  

 15-strækningen fra Vardevej til Snejbjerg får herved en  

 årsdøgntrafik på 3-5.000 biler, og Snejbjerg Hovedgade  

 aflastes tilsvarende.
 Ved større arrangementer i Messecenter Herning er  

 trafikbelastningen i de mest belastede timer 50-150 pct. større end  

 under normale forhold.
Trafikprognoserne er baseret på de officielle  

 forventninger til væksten i bruttonationalproduktet.
I følge  

 Vejdirektoratets seneste trafikprognose vil vejtrafikken stige 27 pct. i  

 perioden 1996-2010 og 32 pct. i perioden 1996-2016.
 Åbningen af Storebæltsbroen har stort set  

 ingen indflydelse på trafikbelastningen på rute 15 og 18 ved  

 Herning.
4. Trafiksikkerhed Vejanlægget forventes at medføre en  

 trafiksikkerhedsmæssig forbedring.
I følge beregningerne vil der  

 i gennemsnit pr. år spares 3-4 personskadeulykker på  

 influensvejnettet i år 2010-trafikniveau.
Antallet af ulykker  

 nedbringes yderligere, ved at gennemføre en trafiksanering af det  

 aflastede vejnet.
Undersøgelsen heraf vil ske i  

 detailprojekteringsfasen.
For at opnå en høj grad af trafiksikkerhed  

 anlægges motortrafikvejene med nødspor, yderrabat, flade  

 skråninger og afrundede grøfter.
I midterrabatten på de  

 4-sporede strækninger og ved broer og større dæmninger  

 opsættes autoværn.
Der etableres udstyr til registrering af  

 trafikmængder og hastigheder m.v. til brug for trafikinformation bl.a.  

 ved katastrofesituationer.
 Endvidere foretages løbende  

 trafiksikkerhedsrevision af projektet for at sikre, at vejanlægget  

 bliver projekteret og anlagt så trafiksikkert som muligt.
5. Plan- og beskyttelsesforhold Anlæg af de nye veje kræver dispensation fra  

 gældende bestemmelser vedrørende bl.a. skove, vandløb,  

 fortidsminder og arealer, som er beskyttet i henhold til  

 naturbeskyttelseslovens § 3 m.v.
Rute 18 krydser en fredning omkring Fjederholt Å syd  

 for Herning.
Selve åen er fredet på strækningen fra  

 Slumstrup til Rind Å, jf.
Overfredningsnævnets kendelse nr.  

 1837/65 af 20. oktober 1967 vedrørende fredning af en del af  

 Fjederholt Å i Rind Sogn.
Formålet med denne fredning er at  

 bevare den uregulerede og uforurenede å, som indeholder en  

 usædvanlig rig ferskvandsfauna.
Fredningen er i 1973 udvidet til  

 også at omfatte åens omgivelser, jf.
Overfredningsnævntes  

 kendelse af 20. september 1973 om fredning af Fjederholts Ås  

 omgivelser, Rind Sogn.
I følge fredningsbestemmelsen »skal de fredede  

 arealer forblive henliggende i deres nuværende tilstand, og  

 landskabsformerne må ikke ændres, heller ikke ved afgravning  

 eller opfyldning.« Såfremt vejen helt skal undgå fredningen, vil  

 den skulle føres øst om Slumstrup, ca. 2 km længere mod  

 øst.
Vejen ville herved komme meget tæt på Nørre  

 Kollund og gennemskære et bevaringsværdigt udskiftningslandskab  

 på bakkeøen vest for Kollund samt Fjederholt Søndre  

 Plantage og medføre et vejforløb i det uforstyrrede landskab  

 med plantageområder og brunkulslejer.
 Ringkjøbing Amt har meddelt, at man forventer at  

 kunne give de til hovedforslagets gennemførelse nødvendige  

 tilladelser i medfør af naturbeskyttelsesloven.
 Skov- og Naturstyrelsen har i henhold til  

 naturbeskyttelseslovens § 20 og »Bekendtgørelse om godkendelse af  

 offentlige vejanlæg og af ledningsanlæg m.v. i det åbne  

 land«, Miljøministeriets bekendtgørelse nr. 571 af 25. juni  

 1992, meddelt principgodkendelse af hovedforslaget på vilkår af,  

 at der etableres nogle ekstra faunapassager, og at der sikres mulighed for at  

 hæve grundvandsstanden ved passager af lavbundsområder.
Endvidere ønsker Skov- og Naturstyrelsen broen over  

 Fjederholt Å forlænget fra 150 m til ca. 200 m for at friholde  

 åen og dens bredder og for at forbedre muligheden for faunapassage.  

 Desuden må der ikke afledes vejvand til Fjederholt Å eller  

 placeres regnvandsbassiner inden for fredningen.
Brolængden vil blive  

 fastlagt ud fra fredningsmyndighedernes krav og i samarbejde med Skov- og  

 Naturstyrelsen i detailprojekteringsfasen.
Der vil ikke blive afledt vejvand  

 til åen, idet der etableres regnvandsbassiner uden for fredningen med  

 alternative recipienter, f.eks. nedsivningsanlæg el. lign.
 En realisering af linieføringen over Fjederholt  

 Å forudsætter, at det konstateres, at vejanlægget ikke  

 krænker fredningsbestemmelserne, eller at der gennemføres en ny  

 fredningssag, der giver mulighed for at anlægge vejen gennem det  

 fredede område.
 Broerne over Søby Å og Holtum Å  

 ønskes tilsvarende forlænget til henholdsvis ca. 105 og 180 m  

 for at forbedre faunapassagerne i ådalene.
 Endvidere ønsker Skov- og Naturstyrelsen, at  

 linieføringen mellem Høgild og Arnborg søges flyttet mod  

 øst for at undgå gennemskæring af et hedeområde.
6. Miljømæssige konsekvenser 6.1. Arealindgreb og barrierevirkning Vejanlæggene vil påvirke den nuværende  

 arealanvendelse, og en del ejendomme vil blive berørt enten direkte  

 eller som nabo til de nye veje.
Vejene vil udgøre en barriere, fordi  

 krydsning kun bliver mulig ved over- eller underføringer.
Det  

 medfører ændrede adgangsforhold til flere ejendomme og til  

 naturområder.
Til gengæld bliver barrierevirkning og oplevet  

 risiko mindre på de eksisterende ruter 18 og 15.
6.2. Støj, luftforurening og klima Da de nye vejanlæg vil aflaste eksisterende veje  

 gennem byområder, bliver støjniveauet lavere for et stort antal  

 boliger, og den lokale luftforurening hidrørende fra trafikken i  

 byområderne bliver mindre.
 Alt i alt vil de nye vejanlæg medføre, at  

 antallet af boliger i influensområdet, der belastes af et  

 støjniveau på over 55 dB(A), reduceres med mindst 390 fra 1.680  

 til 1.290. Antallet vil eventuelt kunne nedbringes yderligere ved  

 støjafskærmning eller ved ekspropriation af boliger på  

 grund af anlægsarbejdet.
I det åbne land vil ca. 50 boliger blive udsat for  

 et støjniveau over 55 dB(A). Antallet afhænger af den endelige  

 fastlæggelse af linieføring og af antallet af ejendomme, der  

 eksproprieres.
Såfremt enkeltliggende ejendomme skal  

 støjbeskyttes, kan der blive tale om facadeisolering, da  

 støjafskærmning normalt ikke er egnet ved enkeltliggende  

 ejendomme.
 For boliger, der efter anlæggets åbning  

 får et støjniveau over 55dB(A), kan der eventuelt blive tale om  

 en ulempeerstatning, der fastsættes af de takserende myndigheder.
Luftkvaliteten bliver påvirket af emissioner fra  

 trafikken.
Anlæg af motortrafikvejene vil medføre en øget  

 gennemsnitshastighed og et øget samlet trafikarbejde.
NOx- og partikel-emissionen fra trafikken vil herved blive  

 øget med henholdsvis 5 tons og 0,2 ton pr. år.
Emissionen af HC  

 vil blive reduceret med 6 tons, mens CO2-emissionen vil blive  

 øget med 400 tons pr. år forudsat samme gennemsnitlige  

 energiforbrug pr. køretøj som i dag.
6.3. Natur, landskab og fortidsminder De nye veje vil forløbe i et landskab  

 bestående af bakkeøer og hedesletter gennemskåret af  

 ådale.
Landskabet er domineret af landbrug med relativt små  

 marker omgivet af læhegn.
Desuden findes flere plantager og  

 hedelodder.
Rute 18 vil nord for Herning passere tæt forbi  

 Løvbjerg Plantage og afskære denne fra et nytilplantet  

 skovrejsningsområde. Øst for plantagen vil vejen tangere  

 Storådalen.
Vejens barrierevirkning modvirkes ved etablering af  

 faunapassager ved Sikær og Storå.
Nordøst for Herning vil vejen forløbe gennem  

 lavbundsområder langs den østlige bred af Herningsholm Å.  

 For at bevare det størst mulige sammenhængende naturområde  

 er vejen placeret i størst mulig afstand fra åen og så  

 højt i forhold til det omgivende terræn, at det vil være  

 muligt at hæve grundvandsstanden i området i forbindelse med en  

 eventuel natur-genopretning.
Af samme grund vil vejen blive ført  

 på bro over Silkeborgvej øst for Herning.
Syd for Silkeborgvej passeres Knudmose, der rummer  

 væsentlige naturværdier og udgør et nærrekreativt  

 område for Herning og Lind.
Sammen med den ny rute 15 vil  

 vejanlægget udgøre en barriere mellem Knudmose og  

 lavbundsområderne øst for mosen og byområderne syd for  

 mosen.
Barrierevirkningen vil blive modvirket ved etablering af menneske- og  

 faunapassager.
Øst for Lind passeres tre fredede  

 bronzealderhøje beliggende i et kulturhistorisk område med  

 jorddiger fra udskiftningstiden.
Her indpasses vejen, således at den  

 går fri af højenes 100 m beskyttelseszoner, og således at  

 kun et enkelt dige berøres, men det kan ikke undgås, at  

 områdets kulturhistoriske helhed forstyrres.
 Sydøst for Lind vil vejen forløbe gennem den  

 østligste del af Rind Plantage og derved afskære denne fra  

 hedekærområdet ved Lilling og Fjederholt Ådal syd herfor.  

 Barrierevirkningen vil blive modvirket ved etablering af en faunapassage ved  

 Lilling.
Den fredede Fjederholt Ådal krydses på en ca.  

 200 m lang dalbro, således at vejens negative virkninger for fauna og  

 flora minimeres.
Der vil ikke inden for fredningen blive afledt vejvand til  

 åen eller blive anlagt regnvandsbassin o.l.
Syd for Høgild ved Øster Høgild med  

 Høgildovergård Plantage passeres et særdeles vildtrigt  

 område med kær og en artsrig vegetation, bl.a. fredede  

 orkidéer, og flere fredede fortidsminder.
Vejen føres her  

 tæt langs den nuværende rute 18 på en ca. 70 m lang  

 landskabsbro i plantagen, således at barrierevirkningen mindskes.
Nord for Søby Å gennemskæres et mindre  

 hedeareal.
Det vil i detailprojekteringsfasen blive undersøgt, om  

 vejlinien kan føres udenom dette.
Søby Å krydses på en ca. 100 m lang  

 dalbro, således at ådalen med dens vældmoser med vegetation  

 af bl.a. fredede orkidéer i videst muligt omfang kan bevares  

 uforstyrret.
Dog kan det ikke undgås, at vejen bliver en landskabelig  

 barriere.
 Fra Søby Å føres vejen i en bue  

 øst om svæveflyvecentret ved Arnborg og tilbage til et  

 forløb tæt langs den nuværende rute 18. Umiddelbart syd  

 for svæveflyvecentret gennemskæres et hedeareal, som i dag  

 anvendes som hjortefarm.
 Syd herfor krydses Holtum Å og Skjern Å  

 på to ca. 180 m lange dalbroer tæt på den nuværende  

 vej, således at de to ådale, der bl. a. er af stor værdi  

 som levesteder og spredningskorridorer for vildtet, i videst muligt omfang  

 kan bevares uforstyrret.
 Rute 15 krydser Tyvkær Bæk vest for Vardevej.  

 Der etableres en vandløbs- og faunapassage, som giver mulighed for at  

 hæve vandstanden i Kæret nord for vejen, således at der er  

 sikret en økologisk forbindelse mellem Skjern Å- og  

 Storå-systemerne.
Syd for Snejbjerg forløber vejen gennem et  

 område ved Syvhøje med fredede gravhøje.
Vejen er  

 indpasset, således at den går fri af højenes 100 m  

 beskyttelseszoner, men det kan ikke undgås, at områdets  

 kulturhistoriske helhed forstyrres.
 Vest for Snejbjerg gennemskærer vejen et par af et  

 større antal kulturhistorisk interessante, bevaringsværdige  

 jorddiger beliggende omkring Krogstrup og Tovstrup.
 Hvor anlægget belaster vigtige biotoper, vil der  

 efter aftale med Skov- og Naturstyrelsen blive etableret  

 erstatningsbiotoper.
6.4. Rekreative forhold Flere nationale, regionale og lokale cykelruter  

 berøres af vejanlægget.
De vil alle blive opretholdt, idet der  

 etableres passager på tværs af vejanlægget.
Mindre  

 omlægninger kan dog blive aktuelle.
En del småveje vil blive afbrudt.
Som kompensation  

 herfor anlægges nye stipassager, således at adgangen til  

 rekreative områder opretholdes, og barrierevirkningen mindskes.
Forskellige fritidsinteresser er knyttet til  

 vandløbene, bl.a. sportsfiskeri.
Etablering af dalbroer i forbindelse  

 med krydsningen af Fjederholt Å, Søby Å, Holtum Å og  

 Skjern Å vil sikre, at man fortsat kan færdes langs  

 vandløbene.
 Det vil ikke kunne undgås, at der kommer en  

 øget støjpåvirkning af områderne langs de nye  

 vejanlæg, herunder også af de rekreative områder med  

 Løvbjerg Plantage, Herningsholm Å, Høgild Overgård  

 Plantage samt campingpladsen ved Arnborg Svæveflyvecenter.
6.5. Overfladevand og grundvand Vand, der strømmer fra vejen, vil blive ledt til  

 regnvandsbassiner og herfra videre til vandløb i området eller  

 alternativt til nedsivningsanlæg.
For at udjævne  

 afstrømningen og nedbringe mængden af skadelige stoffer inden  

 vejvandet udledes til vandløb, ledes vandet gennem regnvandsbassiner  

 med vandplanter.
Bassinerne forsynes med olieudskillere og lukkemekanismer,  

 således at eventuelle spild i forbindelse med uheld vil kunne opsamles.  

 Under anlægsarbejdet etableres midlertidige regnvandsbassiner, hvor  

 jordpartikler kan bundfælde, før vandet ledes ud til  

 nærmeste vandløb.
Vejanlæggene passerer gennem flere  

 interesseområder for drikkevandsforsyning samt gennem en række  

 grundvandsoplande til større og mindre vandløb.
Der vil  

 imidlertid ikke være nogen risiko for belastning af  

 grundvandskvaliteten fra vejanlægget under normale driftsforhold, idet  

 vejen anlægges med et lukket afvandingssystem.
En mulig belastning af grundvandet fra vejanlægget  

 vil være knyttet til uheld, hvor der spildes miljøfremmede  

 stoffer.
Risikoen for, at et udslip siver ned til grundvandsmagasinet, vil  

 være stærk begrænset i de grundvandsoplande, der er  

 beskyttede af lerlag.
Udformningen af vejafvandingssystemet indebærer, at  

 der sker en væsentlig tilbageholdelse af miljøfremmede stoffer,  

 før vejvandet ledes til vandløbene.
Anlægget af de nye  

 veje vil føre til et samlet fald i udledningen af forurenende stoffer  

 i forhold til idag, ligesom risikoen for forureninger i forbindelse med uheld  

 vil blive mindre.
 Der etableres som forsøg udstyr til registrering af  

 vejvandets nedsivning og eventuelle forurening af overfladevand.
6.6. Ressourceforbrug Det samlede forbrug af grusmaterialer til vejens opbygning  

 vil være ca. 1,2 mio. m3, og forbruget af asfalt ca. 423.000  

 tons.
 I Ringkjøbing Amt indvindes ca. 1,7 mio. m3  

grusmaterialer pr. år.
7. Alternativer Som led i Vejdirektoratets VVM-undersøgelser er  

 vurderet alternative linieføringer for en delstrækning af rute  

 18 og en delstrækning af rute 15.
For rute 18 er som alternativ undersøgt en  

 østligere linie for strækningen mellem Lind og Arnborg.
Den  

 alternative linie forløber ca. 1 km øst for den nuværende  

 rute 18 øst om Fjederholt Plantage.
Linien berører færre  

 ejendomme end hovedforslaget, men gennemskærer til gengæld flere  

 landbrugsejendomme og kommer tæt på Nørre Kollund, og den  

 gennemløber det mere uforstyrrede landskab og Høgild  

 Overgård Plantage.
Linien berører endvidere fredningen omkring  

 Fjederholt Å.
For den østlige strækning af rute 15 fra  

 Herning Øst til Vardevej er som alternativ undersøgt en  

 nordligere linie med tilslutning i en stor rundkørsel, der  

 anlægges på rute 18 over Herning-Bording-motorvejen med til- og  

 frakørselsramper til denne.
Linien berører færre  

 ejendomme, men den vil medføre en større isolation af Knudmose  

 end hovedforslaget.
Desuden vil trafikanterne på rute 18 skulle passere  

 gennem en rundkørsel.
For rute 18's krydsning af Silkeborgvej ved Birk er som  

 omtalt under punkt 1 undersøgt en løsning, hvor rute 18  

 føres under Silkeborgvej i stedet for over.
Løsningen  

 indebærer, at rute 18 må graves ned i terrænet, hvilket kan  

 medføre okkerproblemer ved permanent grundvandssænkning.
En  

 større hævning af Silkeborgvej er ligeledes problematisk  

 både af æstetiske grunde og på grund af bebyggelsen langs  

 vejen.
For rute 15 er endvidere undersøgt en  

 løsning, hvor der etableres tilslutning til kommunevejen  

 Studsgårdsvej syd for Snejbjerg og herfra anlægges en ny  

 forbindelsesvej til Dronningens Boulevard i Herning i det tracé, der i  

 sin tid blev reserveret til forlægning af rute 15 syd om Snejbjerg.
Med  

 denne løsning vil Snejbjerg Hovedgade aflastes for i alt ca. 5.000  

 biler pr. årsdøgn mod kun 2.000 i hovedforslaget.
Eventuel  

 etablering af forbindelsesvejen vil være en lokal opgave.
8. Økonomiske og administrative konsekvenser for det  

 offentlige De samlede udgifter til projektering, administration,  

 arealerhvervelse og anlæg af rute 18, strækningen Herning  

 N-Brande, og rute 15, strækningen Herning Ø-Snejbjerg, som  

 motortrafikveje i henhold til forslaget er anslået til 1.405 mio. kr. i  

 prisniveau 1999 eksklusive moms.
 Anlægsoverslaget er behæftet med usikkerhed,  

 da udgifterne til bl.a. ekspropriationer, jordarbejder og asfaltarbejder ikke  

 kan beregnes præcist på forhånd, idet projektets  

 detaljerede linieføring, mængder m.v. først kendes  

 præcist på et senere tidspunkt, ligesom konjunktur- og  

 konkurrencesituationen på licitationstidspunkterne er af  

 væsentlig betydning for anlægsomkostningernes endelige  

 størrelse.
Konkurrencen på markedet for vejbelægninger  

 kan øges, såfremt man udbyder betonbelægninger som  

 alternativ til asfalt.
Anlægsoverslaget er baseret på asfalt, som  

 er billigere i anlæg, men har en kortere levetid.
På baggrund af Vejdirektoratets vurdering af  

 konjunkturudviklingen inden for anlægssektoren og af de fremtidige  

 forhold er ved anvendelse af successiv kalkulation gennemført en  

 usikkerhedsanalyse.
Resultatet af denne er et anlægsoverslag på  

 1.405 mio. kr. med en tilknyttet usikkerhed, der indebærer, at der er  

 50 pct. sandsynlighed for, at udgiften bliver mindre end det anførte  

 og tilsvarende 50 pct. sandsynlighed for, at udgiften bliver større.  

 Endvidere viser usikkerhedsanalysen, at udgiften med 99 pct. sandsynlighed  

 vil blive mindre end 1.650 mio. kr.
For det samlede projekt er beregnet en  

 førsteårsforrentning på ca. to pct.
I denne beregning  

 indgår trafikanternes tidsbesparelser og kørselsomkostninger,  

 uheldsomkostninger, trafikstøj, barrierevirkning og oplevet risiko,  

 lokal og regional luftforurening samt vejvedligeholdelse.
 Anlæg af vejene kan opdeles i seks strækninger  

 som anført i nedenstående skema.
Anlægsudgifter Strækning 50% konfidensniveau 99% konfidensniveau Rute 18:
Herning N-Sundsvej Sundsvej-Herning Ø Herning Ø-Høgild Høgild-Brande 220 mio. kr.
 285 mio. kr.
 250 mio. kr.
 360 mio. kr.
 260 mio. kr.
 325 mio. kr.
 295 mio. kr.
 420 mio. kr.
 Rute 15:
Herning Ø-Vardevej Vardevej-Snejbjerg 150 mio. kr.
140 mio. kr. *) 185 mio. kr.
165 mio. kr. *) I alt 1.405 mio. kr.
 1.650 mio. kr.
*)	Heri medregnet 10 mio. kr. til evt.  

 tilslutningsanlæg ved Studsgårdsvej/forbindelsesvej til  

 Dronningens Boulevard Påbegyndelsestidspunkt,  

 anlægstakt og åbningstidspunkter vil afhænge af de  

 årlige finanslovsbevillinger.
Som en første etape vil det være  

 hensigtsmæssigt at etablere følgende sammenhængende  

 strækninger af rute 18 og rute 15 øst og syd om Herning:  

 Sundsvej-Herning Ø-Høgild og Herning Ø-Vardevej.
Disse  

 strækninger udgør til sammen en omfartsvej øst om  

 Herning.
De samlede anlægsudgifter til denne etape er ca. 685 mio.  

 kr.
 Derefter kan de øvrige strækninger  

 anlægges i etaper.
 En hensigtsmæssig anlægstakt for første  

 etape og hver af de følgende tre etaper kan opnås med  

 følgende udgiftsfordeling (50 pct. konfidensniveau):
 Etape 1: Rute 18 Sundsvej-Høgild + rute 15 Herning  

 Ø-Vardevej:
År 1 År 2 År 3 År 4 År 5 År 6 År 7 Åbning År 8 År 9+ I alt 5 mio. kr.
8 mio. kr.
20 mio. kr.
67 mio. kr.
100 mio. kr.
150 mio. kr.
170 mio. kr.
150 mio. kr.
15 mio. kr.
685 mio. kr.
 Etape 2: Rute 18, Herning N-Sundsvej:
År 1 År 2 År 3 År 4 År 5 År 6 Åbning År 7 År 8+ I alt 4 mio. kr.
6 mio. kr.
22 mio. kr.
33 mio. kr.
47 mio. kr.
57 mio. kr.
47 mio. kr.
4 mio. kr.
220 mio. kr.
 Etape 3: Rute 18, Høgild-Brande:
År 1 År 2 År 3 År 4 År 5 År 6 Åbning År 7 År 8+ I alt 7 mio. kr.
10 mio. kr.
35 mio. kr.
55 mio. kr.
75 mio. kr.
93 mio. kr.
75 mio. kr.
10 mio. kr.
360 mio. kr.
 Etape 4: Rute 15, Vardevej-Snejbjerg:
År 1 År 2 År 3 År 4 År 5 År 6 Åbning År 7 År 8+ I alt 2 mio. kr.
4 mio. kr.
15 mio. kr.
20 mio. kr.
30 mio. kr.
35 mio. kr.
31 mio. kr.
3 mio. kr.
140 mio. kr.
Udgifterne i de tre første år  

 dækker hovedsagelig projektering og ekspropriationer.
Eventuelle  

 forlods ekspropriationer vil medføre en fremrykning af udgifterne i de  

 første år.
Udgifterne i de følgende fire-fem år  

 dækker hovedsagelig egentlige anlægsarbejder.
Udgifterne  

 anført i År 9+ og År 8+ er udgifter efter  

 vejanlæggets ibrugtagning til bl.a. matrikulær berigtigelse o.l.,  

 hvis færdiggørelse kan tage nogle år efter vejens  

 åbning.
 Mellem partierne bag aftalen om finansloven for 1999 er  

 aftalt en vejpulje på 100 mio. kr. i 1999, hvoraf 15 mio. kr. er aftalt  

 at skulle anvendes til igangsættelse af detailprojektering og  

 eventuelle forlods ekspropriationer på rute 9, 18 og 21.
 Anlægsarbejdet forestås af Vejdirektoratet og  

 har således primært administrative konsekvenser for  

 Vejdirektoratet.
9. Økonomiske og administrative konsekvenser for  

 erhvervslivet Erhvervsorganisationer i Herning-området har udtrykt  

 positive forventninger til anlæggets effekt for erhvervslivet.
 I anlægsfasen skønnes at være en  

 direkte og indirekte beskæftigelse på i alt ca. 3.500  

 mandår.
 Forslaget har ikke administrative konsekvenser for  

 erhvervslivet.
10. Forholdet til borgerne Anlægget berører direkte og indirekte mange  

 borgere i form af fx ekspropriationer og støjgener.
 I det videre forløb i anlægsprocessen vil  

 borgerne i området blive løbende informeret om vejarbejdernes  

 karakter og tidsplan, og ejerne af de berørte ejendomme vil blive  

 direkte inddraget.
11. Forholdet til EU-retten De miljøundersøgelser og høringer,  

 der er gennemført, opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet (EFT 1985 L175/40) som  

 ændret ved Rådets direktiv 97/11/EF af 3. marts 1997 (EFT 1997  

 L73/5).
12. Høring over lovforslaget Lovforslaget er sendt til høring hos:  

 Ringkjøbing Amt, Herning Kommune og Brande Kommune.
Lovforslagets konsekvenser i hovedtræk Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og amtskommuner Mindre udgifter for stat, kommuner og amtskommuner som  

 følge af færre trafikuheld Udgift for staten på ca. 1,4 mia. kr. til anlæg  

 af nye veje.
Begrænsede merudgifter til drift og vedligehold af veje Administrative konsekvenser for stat, kommuner og  

 amtskommuner Ingen Begrænset meradministration til anlæg, drift og  

 vedligehold af veje Økonomiske konsekvenser for erhvervslivet Reducerer transportudgifterne.
Øger beskæftigelsen i bygge- og anlægssektoren i  

 anlægsperioden Reducerer landbrugsarealer Administrative konsekvenser for erhvervslivet Ingen Ingen Miljømæssige konsekvenser Forbedrer miljøet langs veje, som aflastes for trafik  

 (mindre støj, luftforurening, barrierevirkning og oplevet risiko).
 Forbedrer vandmiljøet som følge af en effektiv rensning af  

 vejvandet.
 Øger CO2-emission (400 t/år).
 Påvirker arealanvendelsen og giver en barriere i landskabet.
Berører et fredet areal (langs Fjederholt Å) og  

 bevaringsværdige naturområder (hedearealer og  

 lavbundsarealer) Administrative konsekvenser for borgerne Ingen Ingen Forholdet til EU-retten Lovforslaget opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet som ændret ved  

 Rådets direktiv 97/11/EF af 3. marts 1997.
Bemærkninger til lovforslagets  

 enkelte bestemmelser Til § 1 Forslaget omfatter bemyndigelse til at anlægge en  

 ca. 35 km lang hovedlandevejsstrækning på rute 18 fra  

 hovedlandevej 422 ved Sinding øst om Tjørring, Herning, Lind og  

 Høgild til den under anlæg værende omfartsvej ved Brande  

 og en ca. 10 km lang hovedlandevejsstrækning på rute 15 fra den  

 nævnte hovedlandevej, ny rute 18, sydøst for Herning til  

 hovedlandevej 404 vest for Snejbjerg.
Vejene anlægges som  

 motortrafikveje med de fornødne tilslutninger til det nuværende  

 vejnet som afløsning for de nuværende hovedlandeveje på  

 strækningerne.
 Der henvises til de almindelige bemærkninger ovenfor  

 samt til bilag 1.
Til § 2 Som en konsekvens af bestemmelserne i § 1  

 foreslås en bemyndigelse til trafikministeren til at nedlægge de  

 nuværende hovedlandevejsstrækninger, der vil blive afløst  

 af de i § 1 beskrevne hovedlandeveje, som hovedlandeveje.
Den i nr. 3  

 nævnte mindre strækning af Brande Omfartsvej brydes op og fjernes  

 helt, mens de øvrige vejstrækninger vil blive nedklassificeret  

 til en lavere vejklasse (landevej eller kommunevej).
 Der henvises til bilag 1.
