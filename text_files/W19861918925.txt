 Et socialudvalg fandtes at have været berettiget til at beslutte, at  

 en ansøger skulle gennemføre en ulønnet arbejdsprøvning (praktik), således at  

 der i praktikperioden skulle udmåles hjælp til ansøgeren efter reglerne i  

 bistandslovens § 42. Da udvalget imidlertid ikke havde oplyst ansøgeren om,  

 at der ikke ville blive udbetalt løn i praktikperioden, og da  

 arbejdsformidlingen fejlagtigt havde stillet ansøgeren i udsigt, at hun ville  

 modtage løn fra socialudvalget under arbejdsprøvningen, fandt ankestyrelsen,  

 at udvalget burde yde ansøgeren hjælp efter bistandslovens § 42 svarende til  

 fagets minimalløn i praktikperioden.
 REDEGØRELSE FOR SAGEN:
En ansøger havde i 26 år haft ansættelse som hushjælp hos den samme  

 person.
I forbindelse med arbejdsgiverens død i 1982 drøftede ansøgeren  

 eventuelle revalideringsmuligheder med socialforvaltningen.
Ansøgeren deltog  

 herefter i et 9 ugers EIFL- kursus (erhvervsintroducerende kursus for  

 langtidsledige) fra slutningen af oktober 1982. I december 1982 tog  

 ansøgerens moder ophold hos ansøgeren.
I denne forbindelse bevilgede det  

 sociale udvalg i moderens bopælskommune et personligt tillæg på 1.800 kr.  

 månedlig til moderen beregnet til aflønning af ansøgeren.
I april 1983 besluttedes det, at ansøgeren skulle henvises til 1 måneds  

 ulønnet praktik i en planteskole.
Praktikforholdet blev herefter etableret  

 med bistand af en arbejdskonsulent fra arbejdformidlingen.
Ansøgeren  

 påbegyndte arbejdsprøvningen den 13. maj 1983. Forinden var hun af  

 arbejdskonsulenten orienteret om, at der i praktikperioden ville blive ydet  

 hende hjælp i henhold til bistandslovens § 42 svarende til fagets minimalløn.
 Det sociale udvalg har afslået at udbetale løn i praktikperioden fra 13.  

 maj til 12. juni 1983 med henvisning til, at der var tale om en ulønnet  

 praktik.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse, hvorefter der ikke  

 kunne ydes hjælp svarende til fagets minimalløn i praktikperioden fra 13. maj  

 til 12. juni 1983. Nævnet fandt en beslutning om placering i ulønnet praktik  

 hos den pågældende private arbejdsgiver relevant, når ansøgerens forhold,  

 herunder hendes hidtidige arbejdsmarkedstilknytning, toges i betragtning.  

 Nævnet fandt det beklageligt, at ansøgeren ikke var blevet orienteret om  

 hjælpsformen/aflønningsformen under praktikperioden, men uden afgørende  

 betydning for udvalgets afgørelse, som efter nævnets opfattelse var i  

 overensstemmelse med gældende regler og praksis for området.
 KLAGEN TIL ANKESTYRELSEN:
 Ansøgerens advokat anførte, at den omstændighed, at det sociale udvalg  

 havde undladt at orientere ansøgeren om, at arbejdet var ulønnet, måtte  

 medføre, at ansøgeren havde krav på aflønning for praktikperioden.
 LOVGRUNDLAG:
 Bistandsloven, § 42.
 Socialministeriets cirkulære af 30. marts 1976 om hjælp efter  

 bistandslovens § 42, pkt. 6.
 Socialministeriets cirkulære af 17. oktober 1980 om ændring af  

 socialministeriets cirkulære om hjælp efter bistandslovens § 42, pkt. 8.
 ANKESTYRELSENS AFGØRELSE:
 Ankestyrelsen finder, at det sociale udvalg har været berettiget til at  

 beslutte, at der skulle gennemføres en ulønnet arbejdsprøvning, således at  

 der i denne pratikperiode skulle udmåles hjælp til ansøgeren efter reglerne i  

 bistandslovens § 42.
 Ankestyrelsen finder imidlertid, at det sociale udvalg bør yde ansøgeren  

 hjælp efter bistandslovens § 42 svarende til fagets minimalløn i perioden 13.  

 maj - 12. juni 1983.
 Ankestyrelsen har lagt vægt på, at det sociale udvalg efter det oplyste  

 ikke havde orienteret ansøgeren om, at der ikke ville blive udbetalt løn for  

 praktikperioden, og at arbejdsformidlingen fejlagtigt havde stillet ansøgeren  

 i udsigt, at hun ville modtage løn fra socialudvalget.
 Ankestyrelsen ændrer således amtsankenævnets afgørelse.
