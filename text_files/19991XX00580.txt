Skriftlig fremsættelse (17. maj 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om elevers og studerendes  

 undervisningsmiljø.
(Lovforslag nr.
L 291).
 Med lovforslaget anerkendes elevers og studerendes store  

 engagement på deres uddannelsessteder for at få sat  

 undervisningsmiljøet i fokus, ligesom undervisningsmiljø for  

 fremtiden vil få en central placering på dagsordenen overalt i  

 uddannelsessystemet.
Flere undersøgelser har vist, at elevernes og de  

 studerendes sikkerheds- og sundhedsmæssige forhold er undergivet en  

 ganske omfattende regulering.
Alligevel er der i de senere år fra  

 elever og studerende, fra pressen og ved henvendelser fra organisationer mv.  

 til de berørte ministerier rejst krav om, at elever og studerende  

 enten bliver principielt fuldt omfattet af arbejdsmiljøloven, eller  

 bliver omfattet af en særlig lovgivning.
Disse tilbagevendende  

 ønsker om yderligere regulering på området kan tyde  

 på manglende efterlevelse af de gældende regler kombineret med  

 manglende viden om reglerne.
Lovforslaget vil sikre adgang for alle elever og  

 studerende til at medvirke i vurderingen og prioriteringen af  

 undervisningsmiljøet.
Samtidig skal der stilles krav både til  

 skoleledelserne og til eleverne og de studerende om at arbejde aktivt for en  

 styrkelse af det gode undervisningsmiljø som en integreret del af god  

 undervisningspraksis.
Elevens eller den studerendes engagement og oplevelse  

 af personligt medansvar for undervisningen og undervisningsmiljøet er  

 af afgørende betydning.
 Lovforslaget skal dels fastslå elevers og  

 studerendes grundlæggende ret til et godt undervisningsmiljø og  

 dels skabe rammer for en målrettet informationsindsats og en  

 øget opmærksomhed hos både elever og studerende og ejerne  

 af uddannelsesstederne om betydningen af en effektiv efterlevelse af de  

 gældende regler på området.
Med lovforslaget skabes en fælles indgang til det  

 samlede sæt af regler og praksis på området således  

 at både elever, studerende, institutionsejere og myndigheder samt  

 offentligheden på en lettilgængelig måde kan skabe sig det  

 fornødne kendskab til gældende regler, praksis og  

 udviklingstendenser på hele det offentlige og private uddannelses- og  

 undervisningsområde.
Der er behov for, at elever og studerende samt  

 skoleejere m.fl. har et fælles forum for dialog om og udvikling af et  

 godt undervisningsmiljø. Derfor stilles der forslag om oprettelse af  

 Dansk Center for Undervisningsmiljø, som skal varetage disse  

 opgaver.
 Som et virkemiddel til fremme af det gode  

 undervisningsmiljø indebærer lovforslaget tillige, at der sikres  

 elever og studerende reel indflydelse på sikkerhedsarbejdet på  

 det enkelte uddannelsessted gennem valg af  

 undervisningsmiljørepræsentanter, der skal deltage i  

 uddannelsesstedernes sikkerhedsarbejde.
 Forslaget indebærer tillige, at eleverne og de  

 studerende kommer til konkret at bidrage til, at uddannelsesstedets  

 sikkerhedsgrupper og sikkerhedsudvalg i højere grad inddrager aspekter  

 af undervisningesmiljøet i deres beslutningsgrundlag.
 Forslaget skal bidrage til at give den enkelte elev og  

 studerende en større forståelse for, hvad man hver især  

 kan og bør gøre for at fremme et godt undervisningsmiljø  

 samt give elever og studerende som grupper bedre muligheder for at øve  

 indflydelse på ledelsens og de ansattes beslutninger af betydning for  

 sikkerhed og sundhed på uddannelsesstederne.
 Forslaget indebærer endelig, at der etableres et  

 instrument for ledelsen på uddannelsesstederne til at kortlægge  

 udddannelsesstedernes undervisningsmiljø i samarbejde med elever og  

 studerende samt eventuelt sikkerhedsorganisationen iht. lov om  

 arbejdsmiljø. Det sker med henblik på at tilvejebringe en  

 vurdering af uddannelsesstedets undervisningsmiljø, der kan  

 indgå i uddannelsesstedets prioriteringer i forbindelse med  

 beslutninger om vedligehold, anskaffelser, ombygninger og lignende.
 Eleverne og de studerende skal gennem valget af  

 undervisningsmiljørepræsentanter og udarbejdelse af  

 undervisningsmiljøvurderingen også få  forståelse  

 for et godt undervisningsmiljøs betydning for forebyggelse af skader  

 og dermed udvikle færdigheder og evne til konstruktivt at indgå i  

 sikkerheds- og sundhedsarbejdet på deres fremtidige arbejdsplads.
 Regeringen agter i folketingsåret 2004/2005 at give  

 Folketinget en redegørelse om erfaringerne med lovens virkninger.
 Idet jeg henviser til lovforslaget med tilhørende  

 bemærkninger og tidspunktet for fremsættelsen, tillader jeg mig  

 at tilkendegive, at regeringen agter at genfremsætte lovforslaget  

 straks i begyndelsen af næste samling.
