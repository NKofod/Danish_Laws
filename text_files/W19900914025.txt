 Ved dom af 14. juni 1990 (nr. 185/1989) fastslog Højesteret, at  

 Indenrigsministeriets beslutning om at annullere borgerrepræsentationens  

 vedtagelse om at indlede procedure med henblik på diskretionær afskedigelse  

 af en kommunal tjenestemand i overensstemmelse med reglerne i  

 tjenestemandsvedtægtens kapitel 5 var ugyldig.
Et flertal i Højesteret udtalte: Beslutningen om at indlede procedure  

 med henblik på diskretionær afskedigelse af brandmand Max Blicher Hansen blev  

 truffet af borgerrepræsentationen som arbejdsgiver, efter at den pågældende i  

 over 4 år havde været fritaget for tjeneste, fordi en genindsættelse til  

 tjeneste i brandvæsenet måtte forventes at skabe uro på brandvæsenets  

 arbejdspladser.
Beslutningen blev begrundet med, at hensynet til en  

 forsvarlig forvaltning gjorde, at kommunen ikke længere kunne være forpligtet  

 til i en uvis fremtid at aflønne den pågældende uden mulighed for at  

 beskæftige ham.
 Under disse omstændigheder finder disse dommere, at bestemmelsen i §  

 48, stk. 1, i loven om Københavns kommunes styrelse ikke har kunnet give  

 indenrigsministeren som tilsynsmyndighed det fornødne klare grundlag for at  

 sætte beslutningen ud af kraft og dermed afskære parterne i  

 ansættelsesforholdet fra muligheden for at få prøvet, eventuelt under en  

 retssag, om det nu påberåbte grundlag for afskedigelse af den pågældende er  

 tilstrækkeligt, eller om afskedigelsen fortsat må anses for stridende mod  

 loven om beskyttelse mod afskedigelse på grund af foreningsforhold med de  

 deraf følgende konsekvenser med hensyn til valget mellem fortsat ansættelse  

 og erstatning.
Udskrift af Højesterets dombog Københavns kommune mod Indenrigsministeriet I tidligere instans er afsat dom af Østre Landsrets 3. afdeling den 8.  

 juni 1989.
I denne sag blev af Højesteret torsdag den 14. juni 1990 afsagt følgende Dom:
 Den indankede dom er afsagt af Østre Landsret.
I pådømmelsen har deltaget elleve dommere: P.
Christensen, Bangert, Funch  

 Jensen, Weber, Munch, Kiil, Kardel, Hornslet, Riis, Hermann og Wendler  

 Pedersen.
Appellanten har gentaget sin påstand om, at indstævntes beslutning af 24.  

 november 1988 kendes ugyldig.
Erstatningspåstanden er ikke gentaget for  

 Højesteret, men appallanten har forbeholdt sig under en eventuel senere sag  

 at søge en retslig afgørelse af erstatningsspørgsmålet.
 Indstævnte har påstået stadfæstelse.
For Højesterert har appellanten i første række gjort gældende, at  

 bestemmelsen i § 48, stk. 1, i lov om Københavns kommunes styrelse kun kan  

 anvendes, hvis borgerrepræsentationen har truffet en beslutning i strid med  

 retsregler, der er særegne for den offentlige kommunale forvaltning.
I anden  

 række har appellanten anført, at betingelserne for annullation ikke var  

 opfyldt, fordi beslutningen ikke indebar et lovbrud endsige et klart lovbrud.
 Appellanten, der i øvrigt har gentaget sin procedure for landsretten, har  

 dog frafaldet anbringenderne om, at Indenrigsministeriets beslutning ikke er  

 truffet efter en forsvarlig sagsbehandling eller er ugyldig, allerede fordi  

 Borgerrepræsentationen ikke har truffet beslutning om afskedigelse, men alene  

 om at indlede afskedigelsesprocedure.
 Indstævnte har for Højesteret navnlig gjort gældende, at der ikke af de  

 kommunale myndigheder er taget seriøse skridt med henblik på at  

 genindsætte Max Blicher Hansen i tjeneste i brandvæsenet, og at det under  

 disse omrstændigheder ikke har været berettiget at indlede en  

 afskedigelsessag.
 Landsrettens dom af 11. marts 1988 i sagen: Max Blicher Hansen mod  

 Københavns kommune (U.f.R. 1988 side 748) er også blevet dokumenteret for  

 Højesteret.
 Til brug for Højesteret er der tilvejebragt yderligere oplysninger.
 Seks dommere - Bangert, Funch Jensen, Kiil, Kardel, Riis og Hermann -  

 udtaler:
 Beslutningen om at indlede procedure med henblik på diskretionær  

 afskedigelse af brandmand Max Blicher Hansen blev trufffet af  

 borgerrepræsentationen som arbejdsgiver, efter at den pågældende i over 4 år  

 havde været fritaget for tjeneste, fordi en genindsættelse til tjeneste i  

 brandvæsenet måtte forventes at skabe uro på brandvæsenets arbejdspladser.  

 Beslutningen blev begrundet med, at hensynet til en forsvarlig forvaltning  

 gjorde, at kommunen nu ikke længere kunne være forpligtet til i en uvis  

 fremtid at aflønne den pågældende uden mulighed for at beskæftige ham.
Under disse omstændigheder finder disse dommere, at bestememlsen i § 48,  

 stk. 1, i lov om Københavns kommunes styrelse ikke har kunnet give  

 indenrigsministeren som tilsynsmyndighed det fornødne klare grundlag for at  

 sætte beslutningen ud af kraft og dermed afskære parterne i  

 ansættelsesforholdet fra muligheden for at få prøvet, eventuelt under en  

 retssag, om det nu påberåbte grundlag for afskedigelse af den pågældende er  

 tilstrækkeligt, eller som afskedigelsen fortsat må anses for stridende mod  

 loven om beskyttelse mod afskedigelse på grund af foreningsforhold med de  

 heraf følgende konsekvenser med hensyn til valget mellem fortsat ansættelse  

 og erstatning.
Disse dommere stemmer derfor for at tage appallantens påstand  

 til følge.
Fire dommere - P.
Christensen, Weber, Munch og Hornslet - tiltræder af de  

 grunde, der er anført af landsretten, at den reelle begrundelse for at rejse  

 afskedigelsessag fortsat var Max Blicher Hansens fagforeningsforhold, og at  

 en afskedigelse derfor ville være i strid med § 2, stk. 1, i loven om  

 beskyttelse mod afskedigelse på grund af foreningsforhold.
Disse dommere finder ikke, at appellanten har godtgjort, at mulighederne  

 for at genindsætte ham i tjeneste var udtømt, og at afskedigelse mod betaling  

 af en godtgørelse efter lovens § 4 måtte anses som den eneste mulige og  

 praktiske løsning.
De tiltræder under disse omstændigheder, at indstævnte ved  

 at sætte Borgerrepræsentationens beslutningg af 24. november 1988 ud af kraft  

 ikke har overskredet grænserne for sin kompetence efter styrelseslovens § 48.  

 De stemmer derfor for at stadfæste dommen.
 Dommer Wendler Pedersen udtaler:
Det er almindeligt antaget, at tilsynsmyndighedernes beføjelser til i  

 medfør af kommunestyrelseslovens § 61, stk. 1, og lov om Københavns kommunes  

 styrelse § 48, stk. 1, at sætte en kommunal beslutning ud af kraft er  

 undergivet en række begrænsninger og ikke kan bruges efter et fuldstændig  

 frit skøn.
Det må ud fra hensynet til forsvarlig og økonomisk forvaltning  

 bl.a. være udelukket at bruge annullationsbeføjelsen på en måde, der påfører  

 en kommune åbenbart urimelige økonomiske byrder.
Indenrigsministeriets  

 annullation af 24. november 1988 medførte, at kommune, der i en årrække ikke  

 af hensyn til brandvæsenets effektivitet har ment og fortsat ikke mener at  

 kunne beskæftige Max Blicher Hansen som brandmand, blev afskåret fra at  

 afskedige ham - mod eventuelt at betale ham en passende økonomisk  

 kompensation i overensstemmelse med de dagældende regler - og i stedet blev  

 henvist til fortsat at have ham ansat på fuld løn unden at modtage nogen  

 arbejdsydelse fra ham.
Under disse omstændigheder findes annullationen ud fra  

 de ovennævnte hensyn til forsvarlig forvaltning at måtte tilsidesættes som  

 ugyldig.
Med den begrundelse stemmer denne dommer som flertallet.
 Afgørelsen træffes efter stemmeflertallet.
 Thi kendes for ret:
 Den af indstævnte den 24. november 1988 i medfør af § 48, stk. 1, i lov om  

 Københavns kommunes styrelse trufne beslutning om at sætte Københavns  

 Borgerrepræsentations vedtagelse af 24. november 1988 om at indlede procedure  

 med henblik på diskretionær afskedigelse af brandmand Max Blicher Hansen i  

 overensstemmelse med reglerne i Tjenestemandsvedtægtens kapitel 5 ud af  

 kraft, kendes ugyldig.
 Hver part bærer sine sagsomkostninger for landsret og Højesteret.
 Udskriftens rigtighed bekræftes.
