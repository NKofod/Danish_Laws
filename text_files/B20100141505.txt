Bekendtgørelse om højere hastighedsgrænser for visse pansrede personbiler I medfør af § 43, stk. 8, og § 118, stk. 8, i færdselsloven, jf. lovbekendtgørelse nr. 1320 af 28. november 2010, og efter forhandling med Trafikstyrelsen fastsættes:
§ 1.  Hastighedsbegrænsningerne for biler med en tilladt totalvægt på højst 3.500 kg, jf. færdselslovens § 42 og § 43, stk. 3-7 og stk. 9, gælder også for personbiler, 1) som er indrettet til at benyttes til befordring af højst ni personer føreren medregnet, og som på grund af pansring har en tilladt totalvægt, der overstiger 3.500 kg, men ikke 5.500 kg, 2) som opfylder kravene til bremsesystemer for køretøjer i klasse M 1 i Rådets direktiv 71/320/EØF, 3) som er forsynet med ESP (Elektronisk Stabiliseringsprogram), og 4) om hvilke der for Trafikstyrelsen er fremlagt dokumentation for, at biltypen opfylder bestemmelserne i nr. 1-3.
Stk. 2. Hvis betingelserne i stk. 1, nr. 1-4, er opfyldt, udsteder Trafikstyrelsen en erklæring herom.
Erklæringen eller en kopi heraf skal medbringes under kørsel og på forlangende vises til politiet.
 § 2.  Overtrædelse af § 1, stk. 2, nr. 2, straffes med bøde.
 § 3. Bekendtgørelsen træder i kraft den 1. januar 2011. Samtidig ophæves bekendtgørelse nr. 153 af 20. februar 2007 om højere hastighedsgrænser for visse pansrede personbiler.
