Fremsat den 10. oktober 2001 af  

 justitsministeren (Frank Jensen) Forslag til Lov om ændring af  

 indfødsretsloven og udlændingeloven (Frakendelse af dansk indfødsret erhvervet ved  

 svig) § 1 I lov om dansk indfødsret, jf. lovbekendtgørelse nr. 28 af  

 15. januar 1999, som ændret ved lov nr. 1102 af 29. december 1999,  

 foretages følgende ændring:
 1. Efter § 8 indsættes:
"§ 8 A.
Den, der i forbindelse med sin  

 erhvervelse af dansk indfødsret har udvist svigagtigt forhold,  

 herunder ved forsætligt at afgive urigtige eller vildledende  

 oplysninger eller fortie relevante oplysninger, kan ved dom frakendes  

 indfødsretten, hvis det udviste forhold har været bestemmende  

 for erhvervelsen.
 Stk. 2. En person kan ikke støtte ret på at have  

 haft dansk indfødsret, når den pågældende er  

 frakendt indfødsretten i medfør af stk. 1. Det  

 gælder dog ikke i det omfang, retsforholdet vedrører tiden  

 før frakendelsen.
§ 8 B.
Sag om frakendelse af dansk indfødsret efter  

 § 8 A indbringes for retten af anklagemyndigheden efter  

 justitsministerens anmodning.
Påstand om frakendelse af  

 indfødsret kan efter justitsministerens anmodning nedlægges i  

 forbindelse med en straffesag.
Stk. 2. Rejses sag om frakendelse, uden at der samtidig  

 nedlægges påstand om straf, indbringes sagen for byretten i den  

 retskreds, hvor den pågældende bor eller opholder sig.
Har den  

 pågældende ikke kendt bopæl eller opholdssted her i landet,  

 indbringes sagen for Københavns Byret.
Sagen føres i  

 strafferetsplejens former.
§ 8 C.
Justitsministeren kan hos andre myndigheder indhente de  

 oplysninger, også i elektronisk form, som er nødvendige for at  

 behandle sager om frakendelse af dansk indfødsret i medfør af  

 § 8 A." § 2 I udlændingeloven, jf. lovbekendtgørelse nr. 711 af 1. august  

 2001, foretages følgende ændring:
 1. Efter § 18 indsættes:
"§ 18 a.
En opholdstilladelse bortfalder,  

 når en udlænding erhverver dansk indfødsret.
 Stk. 2. En udlænding, hvis danske indfødsret er  

 blevet frakendt ved dom efter § 8 A i lov om dansk indfødsret,  

 kan generhverve den opholdstilladelse, der er bortfaldet efter  

 stk. 1.
Stk. 3. Generhvervelse efter stk. 2 er betinget af, at  

 der ikke ville være grundlag for at inddrage den opholdstilladelse, der  

 er bortfaldet efter stk. 1, jf. § 19." § 3 Loven træder i kraft dagen efter bekendtgørelsen i  

 Lovtidende.
 Stk. 2. Loven finder anvendelse, selv om dansk  

 indfødsret er erhvervet før lovens ikrafttræden.
§ 4 § 2 gælder ikke for Færøerne og Grønland, men  

 kan ved kongelig anordning helt eller delvis sættes i kraft for disse  

 landsdele med de afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at gøre det  

 muligt ved dom at frakende en person dansk indfødsret, hvis  

 indfødsretten er erhvervet ved svig.
Frakendelse skal kunne ske, hvis  

 den pågældende i forbindelse med sin erhvervelse af  

 indfødsretten forsætligt har afgivet urigtige eller vildledende  

 oplysninger, har fortiet relevante oplysninger eller i øvrigt har  

 udvist svigagtigt forhold, og den udviste svig har været bestemmende  

 for, at den pågældende fik indfødsret.
2. Gældende ret 2.1. Grundlovens § 44 Efter grundlovens § 44 kan ingen udlænding  

 opnå dansk indfødsret uden ved lov.
Bestemmelsen antages at  

 indebære, at lovgivningsmagten ikke kan overlade til andre at bestemme,  

 hvilke udlændinge der kan opnå dansk indfødsret.
Det antages, at grundlovens § 44 ikke er til hinder  

 for, at det ved lov overlades til administrative myndigheder eller til  

 domstolene at træffe afgørelse om, at en person mister sin  

 danske indfødsret.
Som eksempel på en sådan ordning kan  

 nævnes indfødsretslovens § 9 om løsning fra dansk  

 indfødsret, jf. nærmere pkt. 2.2.2.
2.2. Indfødsretslovgivningen 2.2.1. Dansk indfødsret kan erhverves enten  

 automatisk, ved afgivelse af en erklæring eller direkte ved lov.
 Automatisk erhvervelse af indfødsret kan i henhold  

 til indfødsretsloven ske i følgende tilfælde: Ved  

 fødslen, jf. lovens § 1, ved såkaldt legitimation  

 (forældrenes efterfølgende indgåelse af ægteskab),  

 jf. indfødsretslovens § 2, og ved adoption, jf.  

 indfødsretslovens § 2 A.
 Erhvervelse af dansk indfødsret ved afgivelse af  

 særlig erklæring herom over for myndighederne kan ske i en  

 række tilfælde, som er nævnt i indfødsretslovens  

 §§ 3, 4, 10 B og 10 C det gælder f.eks. ustraffede personer mellem  

 18 og 23 år, der har haft bopæl i Danmark i sammenlagt mindst 10  

 år, heraf mindst 5 af de seneste 6 år, og som erklærer, at  

 den pågældende ønsker at få dansk  

 indfødsret.
 Endelig kan dansk indfødsret erhverves direkte ved  

 lov, dvs. ved naturalisation efter indfødsretslovens § 6.
 Dansk indfødsret, som erhverves ved erklæring  

 eller ved naturalisation, tilkommer som hovedregel også den  

 pågældendes børn.
 2.2.2. Indfødsretsloven indeholder i  

 §§ 7 og 8 bestemmelser om automatisk fortabelse af dansk  

 indfødsret.
Efter indfødsretslovens § 7 fortabes dansk  

 indfødsret af den, som frivilligt erhverver fremmed statsborgerret,  

 eller som automatisk erhverver fremmed statsborgerret ved at indtræde i  

 offentlig tjeneste i et andet land.
Fortabelse af indfødsret efter  

 § 7 omfatter som hovedregel også den pågældendes  

 børn.
Efter indfødsretslovens § 8 fortaber danske  

 statsborgere, som er født i udlandet og aldrig har boet her i landet,  

 under visse betingelser indfødsretten ved det fyldte 22. år.
Det  

 kan dog efter ansøgning tillades, at indfødsretten bevares.  

 Fortabelse af indfødsret efter § 8 omfatter også den  

 pågældendes eventuelle børn, hvis de har erhvervet  

 indfødsretten gennem den pågældende og ikke bliver  

 statsløse ved at miste deres danske indfødsret.
Efter indfødsretslovens § 9 kan  

 justitsministeren løse en person, som er eller ønsker at blive  

 fremmed statsborger, fra dansk indfødsret.
Det gælder også  

 i tilfælde, hvor den pågældende har fået  

 indfødsret direkte ved lov.
 2.3. Internationale konventioner mv.
2.3.1. FN-konventionen om begrænsning af statsløshed Danmark ratificerede i 1977 De Forenede Nationers  

 konvention af 30. august 1961 om begrænsning af statsløshed.
Konventionen forpligter de kontraherende stater til ikke  

 at fratage nogen person statsborgerretten, hvis en sådan fratagelse  

 ville gøre den pågældende statsløs.
Det  

 gælder dog ikke, hvis statsborgerretten er opnået ved  

 "urigtige anbringender eller svig" (konventionens formulering).
 En kontraherende stat kan efter konventionen kun fratage  

 statsborgerret med hjemmel i love, der giver den pågældende  

 rimelig lejlighed til at gøre indsigelser gældende for en  

 domstol eller anden uafhængig instans.
2.3.2. Europarådskonventionen om statsborgerret Ved lov nr. 1018 af 23. december 1998 om ændring af  

 lov om dansk indfødsret mv. gennemførtes de ændringer i  

 indfødsretslovgivningen, som var nødvendige for at kunne  

 gennemføre Europarådskonventionen af 6. november 1997 om  

 statsborgerret i dansk ret.
Danmark har endnu ikke ratificeret  

 konventionen.
 Efter konventionen skal landenes regler om statsborgerret  

 blandt andet være baseret på det princip, at ingen må kunne  

 fratages sin statsborgerret på et vilkårligt grundlag.  

 Ifølge den forklarende rapport til konventionen sigter bestemmelsen  

 herom såvel til fratagelsesproceduren som til det materielle grundlag  

 for fratagelsen.
 Efter konventionen skal afgørelser om fratagelse af  

 statsborgerret være ledsaget af en skriftlig begrundelse, og  

 afgørelser om fratagelse skal kunne gøres til genstand for  

 fornyet administrativ eller retslig prøvelse.
Det fremgår af den forklarende rapport, at  

 princippet om, at ingen må kunne fratages sin statsborgerret på  

 et vilkårligt grundlag, generelt indebærer, at en  

 afgørelse om fratagelse skal være forudsigelig, proportional og  

 foreskrevet ved lov.
Disse begreber forklares ikke nærmere i rapporten,  

 men er velkendte fra andre konventioner, herunder navnlig Den  

 Europæiske Menneskerettighedskonvention.
Når  

 Menneskerettighedskonventionen kræver, at et indgreb skal være  

 foreskrevet ved lov, antages det at betyde, at indgrebet skal have hjemmel i  

 national lovgivning i bred forstand.
Krav om forudsigelighed indebærer,  

 at borgerne skal have mulighed for at forudse, hvornår og under hvilke  

 betingelser det offentlige kan foretage indgreb i deres rettigheder.  

 Når offentlige myndigheder overlades skønsmæssige  

 beføjelser, skal indholdet og omfanget af skønnet og den  

 måde, hvorpå det skal udøves, være angivet med  

 tilstrækkelig klarhed i den pågældende lovgivning.
Der skal  

 være tilstrækkelige retssikkerhedsgarantier mod vilkårlige  

 indgreb fra det offentlige.
 Med hensyn til Menneskerettighedskonventionen kan det i  

 øvrigt nævnes, at denne konvention, der bygger på et  

 såkaldt retsstatsprincip ("rule of law"), ikke generelt  

 forbyder lovgivning med tilbagevirkende gyldighed, når der ikke er tale  

 om kriminalisering eller strafskærpelse med tilbagevirkende  

 gyldighed.
 I den forklarende rapport til Europarådskonventionen  

 om statsborgerret er som eksempel på en vilkårlig fratagelse af  

 statsborgerret nævnt, at fratagelsen sker af politiske grunde.
Efter konventionen må der ikke i den nationale  

 lovgivning være bestemmelser om automatisk fortabelse af  

 statsborgerretten eller fortabelse af statsborgerretten ved den  

 pågældende stats beslutning.
Der gælder imidlertid en  

 række undtagelser herfra, bl.a. hvis erhvervelse af statsborgerret i  

 den pågældende stat er sket gennem "bedragerisk  

 handlemåde, urigtige oplysninger eller fortielse af relevante  

 forhold" (konventionens formulering). Det fremgår af den  

 forklarende rapport, at der ikke alene skal være tale om en bevidst  

 handling eller undladelse fra ansøgerens side, men handlingen eller  

 undladelsen skal også have haft afgørende indflydelse på  

 erhvervelsen af statsborgerretten.
Formuleringen "fortielse af relevante  

 forhold" omfatter ansøgerens fortielse af ethvert forhold, som  

 hvis det havde været kendt på tidspunktet for erhvervelsen  

 ville have været til hinder for, at den pågældende  

 opnåede statsborgerret.
Som eksempel er i den forklarende rapport  

 nævnt fortielse af, at den pågældende er statsborger i et  

 andet land, eller fortielse af, at den pågældende er blevet  

 dømt for en alvorlig forbrydelse.
 Efter konventionen er det ikke en hindring for fortabelse  

 af statsborgerretten, at den pågældende derved bliver  

 statsløs.
 Konventionen åbner mulighed for, at den nationale  

 lovgivning kan indeholde bestemmelser om, at børn, hvis forældre  

 fortaber deres statsborgerret i det pågældende land, som  

 hovedregel også fortaber deres statsborgerret, medmindre den ene af  

 forældrene fortsat har statsborgerret i det pågældende  

 land.
2.3.3. Europarådets Ministerkomités anbefaling  

 vedrørende begrænsning af statsløshed Det fremgår af Europarådets  

 Ministerkomités anbefaling nr.
R (99) 18 af 15. september 1999, at en  

 stat ikke nødvendigvis bør tage statsborgerretten fra en  

 person, som viser sig at have opnået statsborgerretten gennem  

 "bedragerisk handlemåde, urigtige oplysninger eller fortielse af  

 relevante forhold" (anbefalingens formulering). Det anføres, at  

 der ved afgørelsen bør tages hensyn til det konkrete forholds  

 grovhed og andre relevante omstændigheder, herunder den  

 pågældendes tilknytning til landet.
Det anføres i den forklarende rapport til  

 anbefalingen bl.a., at konkret tilknytning til landet ikke i sig selv  

 bør være en hindring for fratagelse af statsborgerret, når  

 statsborgerretten er opnået ved bedragerisk handlemåde, urigtige  

 oplysninger eller fortielse af relevante forhold.
Det anføres  

 endvidere, at det er op til det enkelte land at afgøre, hvilke  

 omstændigheder der skal inddrages i en vurdering af, om det er  

 proportionalt at fratage statsborgerret erhvervet ved svig i tilfælde,  

 hvor den pågældende derved bliver statsløs.
3. Lovforslagets udformning 3.1. Frakendelse af indfødsret, som er erhvervet ved svig 3.1.1. Det er i praksis formentlig meget  

 sjældent, at nogen erhverver dansk indfødsret på grundlag  

 af forsætligt urigtige eller vildledende oplysninger eller på  

 grundlag af bevidst fortielse af relevante oplysninger.
Efter  

 Justitsministeriets opfattelse kan det imidlertid virke stødende, hvis  

 lovgivningen i tilfælde, hvor en person ved svig uretmæssigt har  

 erhvervet dansk indfødsret, ikke indeholder klare regler om, at en  

 sådan uretmæssigt opnået indfødsret kan frakendes  

 igen.
 Spørgsmålet om frakendelse af en  

 uretmæssigt opnået indfødsret har ved flere lejligheder  

 været drøftet i Folketinget, og det er blevet aktualiseret af et  

 par konkrete sager.
På baggrund heraf foreslås det, at der i  

 indfødsretsloven indføjes en generel bestemmelse, der giver  

 mulighed for ved dom efter en samlet vurdering af omstændighederne i  

 den enkelte sag at frakende en person dansk indfødsret, hvis den  

 pågældende har handlet svigagtigt i forbindelse med erhvervelsen,  

 og det svigagtige forhold har været bestemmende for, at den  

 pågældende fik indfødsret.
Bestemmelsen er udformet under  

 hensyn til grundlovens § 44 og de internationale regler mv. på  

 området.
3.1.2. Muligheden for at frakende indfødsret  

 på grund af svigagtigt forhold omfatter efter den foreslåede nye  

 bestemmelse (§ 8 A) enhver, der har dansk indfødsret, men  

 bestemmelsen vil ikke have nogen reel praktisk betydning med hensyn til  

 personer, som har erhvervet dansk indfødsret ved fødslen, og  

 personer, der har erhvervet dansk indfødsret ved legitimation eller  

 ved adoption, jf. pkt. 2.2.1 ovenfor.
Bestemmelsen vil således i  

 praksis navnlig omfatte personer, der har erhvervet dansk indfødsret  

 ved erklæring eller ved naturalisation.
Den foreslåede bestemmelse er udformet  

 således, at det kun er den person, som har handlet svigagtigt, der kan  

 frakendes sin indfødsret.
Den pågældendes eventuelle  

 børn under 18 år, som har erhvervet dansk indfødsret  

 gennem den pågældende, jf. pkt. 2.2.1 ovenfor, vil ikke kunne  

 få frakendt deres indfødsret i medfør af  

 bestemmelsen.
3.1.3. Efter den foreslåede bestemmelse  

 forudsætter frakendelse af indfødsret, at den udviste svig har  

 været "bestemmende" for, at den pågældende person  

 erhvervede dansk indfødsret.
Der skal således være tale om  

 en situation, hvor vedkommende ikke ville have fået dansk  

 indfødsret, hvis han eller hun havde afgivet rigtige og/eller  

 fyldestgørende oplysninger.
F.eks. har den udviste svig ikke  

 været bestemmende, hvis en person, der har opnået dansk  

 indfødsret på grundlag af en falsk identitet, ville have opfyldt  

 betingelserne for at erhverve dansk indfødsret med sin virkelige  

 identitet.
 3.1.4. Efter den foreslåede bestemmelse er  

 det en betingelse for, at en persons indfødsret kan frakendes, at den  

 pågældende har udvist svigagtigt forhold i forbindelse med  

 erhvervelsen, f.eks. ved forsætligt at afgive urigtige eller  

 vildledende oplysninger eller fortie relevante oplysninger.
 Det kræves ikke, at den svigagtige handling eller  

 undladelse skal være foretaget i nær tidsmæssig  

 sammenhæng med erhvervelsen af indfødsret   f.eks. vil der med  

 hensyn til en naturaliseret person ikke kun kunne lægges vægt  

 på urigtige oplysninger, som er givet i ansøgningen om  

 naturalisation.
Forsætlig afgivelse af urigtige eller vildledende  

 oplysninger og fortielse af relevante oplysninger vil være de praktiske  

 hovedeksempler på svigagtige forhold, der kan have betydning for  

 erhvervelsen af dansk indfødsret.
Disse eksempler er derfor  

 nævnt udtrykkeligt i den foreslåede bestemmelse.
Bestemmelsens  

 henvisning til svigagtige forhold vil således i praksis navnlig have  

 selvstændig betydning, hvis det ikke er den pågældende  

 person selv, der har afgivet urigtige oplysninger mv., men en anden person,  

 som har handlet efter aftale med eller i øvrigt på foranledning  

 af den pågældende.
Som eksempel herpå kan nævnes, at  

 en person, der ansøger om indfødsret ved naturalisation, lader  

 en anden person møde til den samtale, hvor ansøgerens  

 danskkundskaber skal vurderes, og derved opnår dansk  

 indfødsret.
3.1.5. Det kræves efter bestemmelsen, at den  

 pågældende skal have handlet forsætligt med hensyn til de  

 beskrevne forhold.
Er der alene tale om uagtsomhed, kan den  

 pågældendes indfødsret således ikke frakendes.
Er der afgivet oplysninger, skal den  

 pågældende alene have haft forsæt til, at oplysningerne var  

 urigtige eller vildledende.
I disse tilfælde vil der normalt være  

 tale om, at vedkommende har udfyldt et ansøgningsskema eller i  

 øvrigt besvaret spørgsmål fra myndighederne i forbindelse  

 med sagsbehandlingen, og den pågældende må i disse  

 tilfælde naturligvis gå ud fra, at han eller hun alene bliver  

 bedt om oplysninger, som har betydning for sagen.
 Ved fortielse af oplysninger kan det derimod efter  

 omstændighederne være mindre klart for den  

 pågældende, om oplysningen har betydning for sagen eller ej.  

 Bestemmelsen foreslås derfor udformet således, at den  

 pågældende skal have haft forsæt til at fortie  

 "relevante" oplysninger, dvs. at han eller hun skal have vidst  

 eller i øvrigt haft forsæt med hensyn til, at oplysningen ville  

 have betydning for sagen.
Forsætskravet omfatter ikke, at det svigagtige  

 forhold har været bestemmende for erhvervelsen af dansk  

 indfødsret, jf. herved pkt. 3.1.3 ovenfor.
Det kræves  

 således ikke, at den pågældende skal have vidst (eller  

 forventet), at de urigtige eller manglende oplysninger ville have  

 afgørende betydning for sagens udfald.
3.1.6. De ovenfor under pkt. 3.1.3-3.1.5  

 nævnte betingelser skal være opfyldt, for at en persons  

 indfødsret kan frakendes i medfør af den foreslåede  

 bestemmelse.
Er betingelserne opfyldt, vil den pågældendes  

 indfødsret som hovedregel skulle frakendes.
Bestemmelsen giver  

 imidlertid mulighed for, at domstolene kan vurdere alle omstændigheder  

 i den enkelte sag og i forbindelse hermed foretage en  

 proportionalitetsvurdering, som kan føre til et andet resultat, jf.  

 formuleringen "kan   frakendes". I den samlede vurdering vil der  

 kunne indgå en række forskellige momenter.
Der bør navnlig  

 lægges vægt på en afvejning af forholdets grovhed over for  

 en eventuel frakendelses indgribende betydning for den  

 pågældende.
Det bør herved generelt holdes for øje,  

 at frakendelse af dansk indfødsret ikke automatisk medfører, at  

 den pågældende skal forlade landet, jf. også lovforslagets  

 § 2 (ændring af udlændingeloven) om generhvervelse af en  

 opholdstilladelse, som tidligere er bortfaldet som følge af, at den  

 pågældende fik dansk indfødsret.
Den foreslåede bestemmelse er ikke begrænset  

 således, at den kun kan anvendes over for personer med dobbelt  

 statsborgerskab, men frakendelse af dansk indfødsret vil være  

 mere indgribende over for den pågældende, hvis han eller hun  

 derved bliver statsløs.
Det kan således også indgå i  

 rettens vurdering, om den pågældende person vil blive  

 statsløs ved at miste sin danske indfødsret.
Hvis der på det tidspunkt, hvor  

 spørgsmålet om frakendelse behandles, ikke længere er  

 noget til hinder for, at den pågældende kan erhverve dansk  

 indfødsret, vil dette være et moment, som kan tale imod  

 frakendelse.
En sådan situation vil f.eks. kunne foreligge, hvis den  

 pågældende person ved at forfalske en dato har opnået  

 indfødsret ved naturalisation på et tidligere tidspunkt, end det  

 ellers havde kunnet ske.
I tilfælde, hvor påstand om frakendelse  

 af dansk indfødsret er nedlagt i forbindelse med en straffesag,  

 bør det dog også tages i betragtning, at en dom for strafbart  

 forhold normalt vil være til hinder for, at den pågældende  

 kan erhverve dansk indfødsret før efter udløbet af en  

 vis karenstid, der er afhængig af straffens strenghed.
Der gælder ikke nogen tidsfrister efter  

 bestemmelsen.
Udvist svig i forbindelse med erhvervelse af dansk  

 indfødsret "forældes" således ikke i forhold til  

 den foreslåede bestemmelse, men er der forløbet en længere  

 periode efter erhvervelsen, vil dette være et moment, som kan  

 indgå i den samlede afvejning.
 3.1.7. Efter lovforslaget (den foreslåede  

 § 8 B) kan sager om frakendelse af indfødsret kun indbringes for  

 retten efter anmodning fra justitsministeren, hvorunder  

 indfødsretsloven hører.
 Efter indfødsretslovens § 12, stk. 3,  

 (som ikke ændres) kan justitsministeren hos andre myndigheder indhente  

 de oplysninger, også i elektronisk form, om ansøgere om dansk  

 indfødsret og disses børn, som er nødvendige for at  

 behandle ansøgninger om dansk indfødsret ved  

 naturalisation.
Det foreslås (§ 8 C), at justitsministeren  

 får en tilsvarende adgang til hos andre myndigheder at indhente  

 oplysninger, der er nødvendige for at behandle sager om frakendelse af  

 dansk indfødsret erhvervet ved svig.
Det vil normalt dreje sig om  

 oplysninger vedrørende den pågældendes identitet eller om  

 begået kriminalitet, men hvilke typer af oplysninger, som er  

 nødvendige for at behandle sagen, vil afhænge af det svigagtige  

 forholds nærmere karakter.
 3.1.8. Det foreslås, at sager om frakendelse  

 af dansk indfødsret erhvervet ved svig skal afgøres af  

 domstolene med de retssikkerhedsgarantier, som dette indebærer  

 (lovforslagets § 8 B).
 Efter forslaget skal anklagemyndigheden indbringe sager om  

 frakendelse af dansk indfødsret for retten efter justitsministerens  

 anmodning.
Påstand om frakendelse af dansk indfødsret  

 vil efter forslaget kunne nedlægges i forbindelse med en eventuel  

 straffesag.
Sag om frakendelse af dansk indfødsret vil også  

 kunne rejses, uden at der samtidig nedlægges påstand om straf, og  

 dette vil navnlig være relevant i tilfælde, hvor strafansvaret  

 for forhold, der er begået i forbindelse med erhvervelsen af dansk  

 indfødsret, er forældet efter straffelovens almindelige regler  

 herom.
Det foreslås, at sager om frakendelse af dansk  

 indfødsret efter den nye § 8 A skal føres i  

 strafferetsplejens former, uanset om sagen rejses uden samtidig påstand  

 om straf.
Det indebærer bl.a., at anklagemyndigheden har bevisbyrden  

 for de faktiske forhold, der er forudsætningen for, at frakendelse kan  

 ske.
Efter retsplejelovens § 686, stk. 2, skal  

 domsmænd medvirke i sager, som skønnes at være af  

 særlig indgribende betydning for den pågældende.
Det  

 forudsættes, at sager om frakendelse af dansk indfødsret vil  

 have en sådan særlig indgribende betydning for den  

 pågældende, at de skal behandles under medvirken af  

 domsmænd.
I givet fald skal der beskikkes en forsvarer for den  

 pågældende, jf. retsplejelovens § 731, stk. 1, litra  

 d.
De almindelige regler om appel finder anvendelse.
Dom om  

 frakendelse af dansk indfødsret vil således kunne ankes i  

 medfør af retsplejelovens § 962, stk. 2. Anke vil have  

 opsættende virkning, jf. retsplejelovens § 963, stk. 3, jf.  

 § 951, stk. 1.
Det er forudsat, at nærmere undersøgelser med  

 henblik på, om der er grundlag for at rejse sag om frakendelse af  

 indfødsret, vil blive foretaget af politiet, uanset om det sker i  

 forbindelse med en straffesag eller ej.
Justitsministeren vil kunne anmode  

 politiet om at foretage en undersøgelse.
Det forudsættes, at  

 politiet sender en redegørelse om undersøgelsen til  

 justitsministeren med indstilling om, hvorvidt der er grundlag for at  

 gå videre med sagen.
Justitsministeren beslutter på grundlag  

 heraf, om anklagemyndigheden skal anmodes om at indbringe sagen for retten,  

 jf. den foreslåede § 8 B, stk. 1.
Der foreslås en særlig værnetingsregel,  

 som skal gælde i tilfælde, hvor sagen alene vedrører  

 frakendelse af dansk indfødsret, dvs. hvor der ikke samtidig  

 nedlægges påstand om straf (den foreslåede § 8 B,  

 stk. 2). Det foreslås, at sagen i disse tilfælde skal  

 indbringes for byretten i den retskreds, hvor den pågældende  

 person bor eller opholder sig.
Har den pågældende ikke kendt  

 bopæl eller opholdssted her i landet, indbringes sagen for  

 Københavns Byret.
3.2. Retsvirkninger af, at dansk indfødsret frakendes 3.2.1. En dom, der går ud på at frakende  

 dansk indfødsret, vil have virkning fra afsigelsen af endelig dom.  

 Afgørelser om frakendelse af dansk indfødsret vil således  

 ikke efter forslaget få tilbagevirkende kraft i den forstand, at den  

 pågældendes rettigheder og pligter skal revurderes for så  

 vidt angår perioden fra erhvervelsen og indtil frakendelsen af den  

 danske indfødsret.
Det gælder, selv om indfødsretten helt  

 eller delvis har været afgørende for den pågældendes  

 retsstilling på visse punkter.
Det foreslås derimod, at den pågældende  

 efter frakendelse af indfødsretten ikke skal kunne støtte ret  

 på, at han eller hun tidligere har haft dansk indfødsret.  

 Personer, som er frakendt dansk indfødsret, vil således f.eks.  

 ikke kunne få retskrav på opholdstilladelse i medfør af  

 udlændingelovens regler ved at påberåbe sig, at de  

 tidligere har været danske.
Omvendt vil frakendelsen ikke have  

 betydning for den pågældendes retsstilling med hensyn til  

 retsforhold, som ligger før frakendelsen   f.eks. hvis en person, der  

 får frakendt sin indfødsret, har krav på statslig  

 uddannelsesstøtte for en periode, hvor vedkommende stadig var dansk  

 statsborger.
 Der henvises til lovforslagets § 8 A,  

 stk. 2.
3.2.2. Efter fast praksis anses en  

 opholdstilladelse for bortfaldet, når en udlænding erhverver  

 dansk indfødsret.
En person, hvis danske indfødsret frakendes  

 ved dom, vil således ikke umiddelbart have opholdstilladelse her i  

 landet.
Det foreslås derfor, at Udlændingestyrelsen i  

 tilfælde, hvor en person i medfør af de foreslåede nye  

 bestemmelser i indfødsretsloven har fået frakendt sin danske  

 indfødsret, på eget initiativ skal tage stilling til, om den  

 pågældende kan generhverve den opholdstilladelse, den  

 pågældende var i besiddelse af på tidspunktet for  

 erhvervelsen af dansk indfødsret.
Hvis den person, der har fået  

 frakendt sin danske indfødsret, havde EF/EØS-opholdsbevis eller  

 opholdstilladelse efter EF/EØS-bekendtgørelsen, er det  

 statsamtet på det sted her i landet, hvor den pågældende  

 person bor eller opholder sig, der træffer afgørelsen.
Den  

 pågældende person har ret til at opholde sig her i landet under  

 sagens behandling.
Det forudsættes, at anklagemyndigheden oplyser  

 Udlændingestyrelsen om, at den pågældende person har  

 fået frakendt sin danske indfødsret, umiddelbart efter, at  

 endelig dom er afsagt.
 Opholdstilladelsen generhverves i givet fald på de  

 samme betingelser mv., som gjaldt for den opholdstilladelse, den  

 pågældende var i besiddelse af, da han eller hun erhvervede dansk  

 indfødsret.
 Generhvervelse er efter forslaget betinget af, at der ikke  

 ville være grundlag for at inddrage denne opholdstilladelse, jf. herved  

 udlændingelovens § 19. En udlænding vil som altovervejende  

 hovedregel have tidsubegrænset opholdstilladelse på tidspunktet  

 for den pågældendes erhvervelse af dansk indfødsret.  

 Generhvervelse af en tidsubegrænset opholdstilladelse vil alene kunne  

 nægtes, hvis opholdstilladelsen er opnået ved svig, jf. herved  

 udlændingelovens § 19, stk. 2, eller hvis den  

 pågældende person er indberettet til Schengeninformationssystemet  

 som uønsket i medfør af Schengenkonventionen på baggrund  

 af omstændigheder, der her i landet kunne medføre udvisning  

 efter udlændingelovens bestemmelser herom, jf. udlændingelovens  

 § 19, stk. 3.
I praksis vil der navnlig være grund til at vurdere,  

 om den svig, der har medført, at den pågældende person er  

 blevet frakendt sin danske indfødsret, også har været  

 afgørende i forbindelse med opnåelsen af den  

 pågældendes tidligere opholdstilladelse.
Hvis dette er  

 tilfældet, vil den pågældende normalt ikke kunne  

 generhverve den tidligere opholdstilladelse, jf. dog nedenfor om  

 udlændingelovens § 26. Det samme gælder, hvis  

 opholdstilladelsen var opnået ved svig på anden måde.
 Hvis en person, der får frakendt sin  

 indfødsret, alene havde en tidsbegrænset opholdstilladelse ved  

 erhvervelsen af dansk indfødsret, skal det endvidere   i det omfang  

 dette er praktisk muligt   bl.a. vurderes, om grundlaget for den tidligere  

 opholdstilladelse fortsat er til stede, jf. herved udlændingelovens  

 § 19, stk. 1, nr. 1.
Ved afgørelsen af, om den tidligere  

 opholdstilladelse kan nægtes generhvervet, skal der endvidere  

 lægges vægt på de i udlændingelovens § 26  

 nævnte hensyn, uanset om den pågældendes opholdstilladelse  

 var tidsubegrænset eller ej, jf. herved udlændingelovens  

 § 19, stk. 5. Det skal således vurderes, om nægtelse af  

 at generhverve den tidligere opholdstilladelse må antages at virke  

 særlig belastende, f.eks. på grund af den pågældendes  

 tilhørsforhold til det danske samfund.
Opholdstilladelsen vil i  

 sådanne tilfælde normalt kunne generhverves, selv om grundlaget  

 for den tidligere opholdstilladelse ikke længere er til stede, jf.  

 herved navnlig udlændingelovens § 19, stk. 1.
 Hvis der træffes afgørelse om, at den  

 pågældende kan generhverve den tidligere opholdstilladelse,  

 meddeles opholdstilladelsen på de samme betingelser, som var  

 gældende for den tidligere opholdstilladelse, herunder også for  

 så vidt angår eventuel særlig retsbeskyttelse mv., som  

 personer med opholdstilladelse efter loven opnår efter bestemte  

 tidsrum, jf. herved bl.a. udlændingelovens § 27 om beregningen af  

 disse tidsrum.
Hvis der træffes afgørelse om, at den  

 pågældende ikke kan generhverve den tidligere opholdstilladelse,  

 vil afgørelsen kunne påklages efter de almindelige regler i  

 udlændingeloven.
Det betyder, at afgørelser, der vedrører  

 en person, hvis tidligere opholdstilladelse var meddelt i medfør af  

 udlændingelovens §§ 7 eller 8, vil kunne påklages til  

 Flygtningenævnet, jf. udlændingelovens § 53 a, stk. 1,  

 nr. 1. Hvis afgørelsen vedrører en person, hvis tidligere  

 opholdsbevis eller opholdstilladelse var meddelt efter  

 EF/EØS-bekendtgørelsen, vil afgørelsen kunne  

 påklages til Udlændingestyrelsen.
I andre tilfælde vil  

 afgørelsen kunne påklages til Indenrigsministeriet.
En afgørelse om, at en person, der har fået  

 frakendt sin danske indfødsret, ikke kan generhverve sin tidligere  

 opholdstilladelse, vil indebære, at den pågældende ikke har  

 noget opholdsgrundlag i Danmark, medmindre den pågældende  

 på grundlag af et eventuelt andet statsborgerskab har ret til at  

 opholde sig her i landet.
Der vil således i forbindelse med afslaget  

 på generhvervelse skulle træffes beslutning om udrejsefrist m.v.,  

 idet den pågældende skal stilles, som om den  

 pågældende hidtil har haft opholdstilladelse her i landet, jf.  

 udlændingelovens § 33. Ønsker den pågældende  

 fortsat at opholde sig her i landet, må den pågældende  

 søge om ny opholdstilladelse efter de almindelige regler herom i  

 udlændingeloven.
Den pågældende vil i den forbindelse  

 være stillet som enhver anden udlænding, der søger om  

 opholdstilladelse i Danmark.
3.3. Lovens virkning vedrørende forhold inden lovens  

 ikrafttræden Det foreslås, at lovændringen også  

 finder anvendelse i forhold til personer, der har erhvervet dansk  

 indfødsret før lovens ikrafttræden.
Den foreslåede bestemmelse om frakendelse af dansk  

 indfødsret vil således også kunne anvendes i  

 tilfælde, hvor de svigagtige forhold er begået   og  

 indfødsretten erhvervet   før lovens ikrafttræden.
Loven  

 vil dermed få tilbagevirkende gyldighed.
Det er ud fra principielle retssikkerhedsmæssige  

 overvejelser i almindelighed forbundet med væsentlige  

 betænkeligheder at tillægge regler, der virker bebyrdende for  

 borgerne, tilbagevirkende gyldighed.
Borgerne bør til enhver tid kunne  

 vide, hvilke regler der regulerer den enkeltes adfærd, og dette princip  

 er udtryk for, at borgerne som regel har en berettiget forventning om, at  

 retsvirkningerne af en handling afhænger af regler, der var trådt  

 i kraft på det tidspunkt, hvor handlingen blev foretaget.
Efter Justitsministeriets opfattelse gør de  

 nævnte principielle betænkeligheder sig ikke gældende med  

 hensyn til at tillægge den foreslåede regel om frakendelse af  

 indfødsret tilbagevirkende gyldighed, skønt frakendelse af  

 indfødsret vil have bebyrdende karakter.
Frakendelse af dansk  

 indfødsret vil således ikke have karakter af en strafferetlig  

 sanktion eller retsfølge, men vil snarere kunne sammenlignes med  

 annullation af en begunstigende forvaltningsafgørelse, som  

 ansøgeren har opnået ved svigagtigt forhold.
En person, der har  

 opnået indfødsret uretmæssigt ved svig, vil ikke have en  

 berettiget forventning om at bevare indfødsretten.
Frakendelse af indfødsret i medfør af de  

 foreslåede bestemmelser vil kun kunne ske i tilfælde, hvor  

 korrekt oplysning af sagen ville have været til hinder for, at den  

 pågældende erhvervede indfødsret.
Ved frakendelsen mister  

 den pågældende således ikke en retsposition, som han eller  

 hun på erhvervelsestidspunktet var berettiget til at opnå.  

 Tværtimod er der tale om at bringe virkningen af en uretmæssighed  

 til ophør.
 4. Økonomiske og administrative konsekvenser mv.
 Det må forventes, at der kun vil blive tale om  

 ganske få sager om frakendelse af indfødsret erhvervet ved svig.  

 Lovforslaget skønnes derfor ikke at have økonomiske eller  

 administrative konsekvenser for det offentlige af betydning.
Lovforslaget har ingen økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
5. Høring Et udkast til lovforslaget har været sendt til  

 høring hos præsidenterne for Østre og Vestre Landsret,  

 præsidenterne for Københavns Byret samt retterne i Århus,  

 Odense, Aalborg og Roskilde, Den Danske Dommerforening,  

 Dommerfuldmægtigforeningen, Domstolsstyrelsen, Rigsadvokaten,  

 Rigspolitichefen, Politidirektøren i København, Foreningen af  

 Politimestre i Danmark, Politifuldmægtigforeningen, Politiforbundet i  

 Danmark, Advokatrådet, Landsforeningen af Beskikkede Advokater,  

 Foreningen af Statsamtmænd, Statsamtsjuristforeningen,  

 Amtsrådsforeningen i Danmark, Kommunernes Landsforening,  

 Københavns Kommune, Frederiksberg Kommune, Det Danske Center for  

 Menneskerettigheder, Nævnet for Etnisk Ligestilling, Dansk Røde  

 Kors, FN-forbundet, Amnesty International (Dansk Afdeling), Dansk  

 Retspolitisk Forening, Dansk Flygtningehjælp, Dokumentations- og  

 Rådgivningscenteret om Racediskrimination og Rådet for Etniske  

 Minoriteter.
Vurdering af lovforslagets konsekvenser Positive konsekvenser/mindre udgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Den foreslåede § 8 A, stk. 1,  

 indebærer, at en person ved dom kan frakendes sin danske  

 indfødsret, hvis den pågældende i forbindelse med sin  

 erhvervelse af indfødsret har udvist svigagtigt forhold, som har  

 været bestemmende for erhvervelsen.
 Der henvises nærmere til de almindelige  

 bemærkninger pkt. 3.1.
 Den foreslåede § 8 A, stk. 2,  

 indebærer, at en person, der er frakendt sin danske indfødsret i  

 medfør af stk. 1, ikke efter tidspunktet for frakendelsen kan  

 støtte ret på tidligere at have haft dansk  

 indfødsret.
 Der henvises nærmere til de almindelige  

 bemærkninger pkt. 3.2.1.
Efter den foreslåede § 8 B, stk. 1,  

 skal anklagemyndigheden indbringe sager om frakendelse for retten efter  

 justitsministerens anmodning.
Påstand om frakendelse af dansk  

 indfødsret erhvervet ved svig kan nedlægges under en  

 særskilt sag eller i forbindelse med en straffesag.
 Der henvises nærmere til de almindelige  

 bemærkninger pkt. 3.1.8.
Den foreslåede § 8 B, stk. 2, 1.  

 og 2. pkt., indeholder en særlig værnetingsregel, som skal  

 gælde i tilfælde, hvor sag om frakendelse af  

 indfødsret indbringes for retten, uden at der samtidig nedlægges  

 påstand om straf.
Efter 3. pkt. skal sådanne sager  

 føres i strafferetsplejens former.
 Der henvises nærmere til de almindelige  

 bemærkninger pkt. 3.1.8.
 Den foreslåede § 8 C vedrører  

 adgangen til at indhente oplysninger hos andre myndigheder til brug for  

 behandlingen af sager om frakendelse af indfødsret efter den nye  

 § 8 A.
 Der henvises nærmere til de almindelige  

 bemærkninger pkt. 3.1.7.
Til § 2 Det præciseres i den foreslåede § 18  

 a, stk. 1, at en opholdstilladelse bortfalder, når en  

 udlænding erhverver dansk indfødsret.
 § 18 a, stk. 2 og 3, indebærer, at  

 en person, hvis danske indfødsret er blevet frakendt ved dom efter den  

 foreslåede nye § 8 A i indfødsretsloven (lovforslagets  

 § 1), under visse betingelser kan generhverve den opholdstilladelse, der  

 tidligere er bortfaldet i medfør af reglen i § 18 a,  

 stk. 1.
 Der henvises nærmere til de almindelige  

 bemærkninger pkt. 3.2.2.
Til § 3 Det foreslås, at loven træder i kraft dagen  

 efter offentliggørelsen i Lovtidende, samt at loven finder anvendelse,  

 uanset om den pågældende person har erhvervet dansk  

 indfødsret før eller efter lovens ikrafttræden.
 Der henvises til de almindelige bemærkninger pkt.  

 3.3.
Til § 4 Bestemmelsen vedrører lovforslagets territoriale  

 gyldighed.
Bilag Lovforslaget sammenholdt med gældende lov Gældende formulering Lovforslaget § 1 I lov om dansk indfødsret, jf. lovbekendtgørelse nr. 28 af  

 15. januar 1999, som ændret ved lov nr. 1102 af 29. december 1999,  

 foretages følgende ændring:
 1. Efter § 8 indsættes:
"§ 8 A.
Den, der i forbindelse med sin  

 erhvervelse af dansk indfødsret har udvist svigagtigt forhold,  

 herunder ved forsætligt at afgive urigtige eller vildledende  

 oplysninger eller fortie relevante oplysninger, kan ved dom frakendes  

 indfødsretten, hvis det udviste forhold har været bestemmende  

 for erhvervelsen.
 Stk. 2. En person kan ikke støtte ret på at have  

 haft dansk indfødsret, når den pågældende er  

 frakendt indfødsretten i medfør af stk. 1. Det  

 gælder dog ikke i det omfang, retsforholdet vedrører tiden  

 før frakendelsen.
§ 8 B.
Sag om frakendelse af dansk indfødsret efter  

 § 8 A indbringes for retten af anklagemyndigheden efter  

 justitsministerens anmodning.
Påstand om frakendelse af  

 indfødsret kan efter justitsministerens anmodning nedlægges i  

 forbindelse med en straffesag.
Stk. 2. Rejses sag om frakendelse, uden at der samtidig  

 nedlægges påstand om straf, indbringes sagen for byretten i den  

 retskreds, hvor den pågældende bor eller opholder sig.
Har den  

 pågældende ikke kendt bopæl eller opholdssted her i landet,  

 indbringes sagen for Københavns Byret.
Sagen føres i  

 strafferetsplejens former.
§ 8 C.
Justitsministeren kan hos andre myndigheder indhente de  

 oplysninger, også i elektronisk form, som er nødvendige for at  

 behandle sager om frakendelse af dansk indfødsret i medfør af  

 § 8 A." § 2 I udlændingeloven, jf. lovbekendtgørelse nr.  

 711 af 1. august 2001, foretages følgende ændring:
 1. Efter § 18 indsættes:
"§ 18 a.
En opholdstilladelse bortfalder,  

 når en udlænding erhverver dansk indfødsret.
 Stk. 2. En udlænding, hvis danske indfødsret er  

 blevet frakendt ved dom efter § 8 A i lov om dansk indfødsret,  

 kan generhverve den opholdstilladelse, der er bortfaldet efter  

 stk. 1.
