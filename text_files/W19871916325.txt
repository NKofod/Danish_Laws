 Ankestyrelsen har behandlet en række sager om anerkendelse af  

 indeklimagener efter arbejdsskadeforsikringslovens § 10. Sagerne drejer sig  

 om en ørelidelse, hovedpine, kvalme, åndenød, hoste, hæshed, astma,  

 bronchitis, hududslæt, slimhindeirritation, bihulebetændelse, mavegener,  

 synsforstyrrelser og hukommelsessvigt.
 Ankestyrelsen fandt, at ingen af de anmeldte lidelser kunne henføres  

 under arbejdsskadeforsikringslovens § 10, stk. 1 - 2.
 I sag nr. 2 fandtes der grundlag for at anerkende en lidelse i form af  

 hovedpine, kvalme, åndenød og røde pletter i ansigtet efter  

 arbejdsskadeforsikringslovens § 9, stk. 2, som en kortvarig skadelig  

 påvirkning.
 I 5 tilfælde hjemviste Ankestyrelsen sagerne til Sikringsstyrelsen med  

 henblik på forelæggelse for erhvervssygdomsudvalget  

 (arbejdsskadeforsikringslovens § 11) og efterfølgende stillingtagen til, om  

 tilfældene ville kunne anerkendes efter arbejdsskadeforsikringslovens § 10,  

 stk. 3.
 1.
 REDEGØRELSE FOR SAGEN:
 En pædagog P i en daginstitution indgav anmeldelse til Sikringsstyrelsen  

 om, at hun havde pådraget sig en ørelidelse i forbindelse med sit arbejde.
Det var oplyst, at P siden 1976 havde haft gentagne forkølelser med  

 bihule- og mellemørebetændelse, og P havde fået konstateret hørenedsættelse  

 på begge ører.
P mente, at hendes lidelse skyldtes dårlig indeklima i  

 institutionen.
Sikringsstyrelsen modtog en rapport fra teknologisk institut vedrørende  

 undersøgelse af indeklimaet i institutionen samt arbejdstilsynets  

 bemærkninger til rapporten.
Det fremgik heraf, at temperaturreguleringen og  

 ventilationsforholdene i institutionens lokaler var for dårlige og skulle  

 ændres.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelser  

 efter lov om arbejdsskadeforsikring, da lidelsen ikke var omfattet af  

 fortegnelsen over erhvervssygdomme i § 1 i Sikringsstyrelsens dagældende  

 bekendtgørelse af 28. december 1984.
 KLAGEN TIL ANKESTYRELSEN:
 P's faglige organisation anførte, at P på grund af indeklimagener i  

 institutionen havde måttet søge over i et andet erhverv.
 ANKESTYRELSENS AFGØRELSE:
 Ankestyrelsen finder, at den anmeldte lidelse ikke er omfattet af  

 Sikringsstyrelsens bekendtgørelse om fortegnelse over erhvervssygdomme.
 Lidelsen kan derfor ikke anerkendes som erhvervssygdom efter  

 arbejdsskadeforsikringslovens § 10, stk. 1 - 2.
 Ankestyrelsen hjemviser imidlertid sagen til Sikringsstyrelsen, som  

 anmodes om at forelægge den for erhvervssygdomsudvalget  

 (arbejdsskadeforsikringslovens § 11) og derefter træffe afgørelse om,  

 hvorvidt den anmeldte lidelse kan anerkendes efter lovens § 10, stk. 3.
 2.
 REDEGØRELSE FOR SAGEN:
En kontorassistent K indgav anmeldelse til Sikringsstyrelsen om en lidelse  

 i form af hovedpine, kvalme, åndenød og røde pletter i ansigtet.
Symptomerne  

 på lidelsen opstod den 12. februar 1985 i forbindelse med, at der på K's  

 arbejdsplads blev pålagt nye tæpper.
Om K's helbredsmæssige forhold var oplyst, at hun gennem mange år havde  

 lidt af luftvejsallergi, og at hun siden 1982 periodevis havde lidt af hoste  

 og kortåndethed, samt at hun gennem 20 år havde haft nikkelallergi.
Ifølge  

 erklæring fra en lungeklinik led K af astma bronchiale.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelser  

 efter lov om arbejdsskadeforsikring, da lidelsen ikke var omfattet af  

 fortegnelsen over erhvervssygdomme i § 1 i Sikringsstyrelsens dagældende  

 bekendtgørelse af 28. december 1984.
 KLAGEN TIL ANKESTYRELSEN:
 Sagen blev anket af K.
 ANKESTYRELSENS AFGØRELSE:
Efter de foreliggende oplysninger om K's symptomer og de påvirkninger, som  

 K har været udsat for under sit arbejde, finder Ankestyrelsen, at K's lidelse  

 ikke er omfattet af Sikringsstyrelsens bekendtgørelse om fortegnelse over  

 erhvervssygdomme.
Som følge heraf kan den anmeldte lidelse ikke anerkendes  

 som erhvervssygdom efter arbejdsskadeforsikringslovens § 10, stk. 1 - 2.
 Ankestyrelsen finder derimod, at K's lidelse kan anerkendes i henhold til  

 lovens § 9, nr. 2, som en følge af skadelige påvirkninger af højst nogle få  

 dages varighed, som skyldes arbejdet eller de forhold, hvorunder dette  

 foregår.
 Ankestyrelsen ændrer således Sikringsstyrelsens afgørelse og anmoder  

 Sikringsstyrelsen om at tage stilling til, om der herefter tilkommer K  

 erstatning eller andre ydelser i henhold til loven.
 3.
 REDEGØRELSE FOR SAGEN:
 En lærer L indgav anmeldelse til Sikringsstyrelsen om en lidelse i form af  

 øjen- og hudgener, som angaves opstået som følge af L's ophold i lokaler på  

 den skole, hvor hun var ansat.
L havde været henvist til undersøgelse på en arbejdsmedicinsk klinik.  

 Ifølge journaloplysninger fra klinikken var L's symptomer begyndt i oktober  

 1984 med irritation og kløe omkring højre øje.
Samtidig havde L fået udslæt  

 på halsen og omkring venstre øje samt på forsiden af brystet.
Ved  

 allergologisk undersøgelse var der påvist overfølsomhed over for  

 skimmelsvampe.
 Arbejdsmedicinsk klinik stillede diagnosen allergisk øjenkatar samt obs.  

 for en hudlidelse forårsaget af svampe.
Om forholdene på L's arbejdsplads var det oplyst, at der var tæpper  

 overalt på skolen.
Der havde i årenes løb været gentagne vandskader på grund  

 af utætheder i taget.
Lokalerne var indrettet med karlitlofter, som ikke var  

 overmalede, og som dryssede.
Endvidere var det oplyst, at  

 rengøringsstandarden inden for de sidste år var dalet ganske betydeligt.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelser  

 efter lov om arbejdsskadeforsikring, da lidelsen ikke var omfattet af  

 fortegnelsen over erhvervssygdomme i § 1 i Sikringsstyrelsens dagældende  

 bekendtgørelse af 28. december 1984.
 KLAGEN TIL ANKESTYRELSEN:
 L's faglige organisation anførte bl.a., at L's sygdom i overvejende grad  

 var forårsaget af arbejdets særlige art, forstået på den måde, at skolens  

 almene vedligeholdelses- og rengøringsstandard tangerede det uanstændige.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at L's lidelser  

 ikke er omfattet af Sikringsstyrelsens bekendtgørelse om fortegnelse over  

 erhvervssygdomme.
 Lidelserne kan derfor ikke anerkendes som erhvervssygdomme efter  

 arbejdsskadeforsikringslovens § 10, stk. 1 - 2.
 Ankestyrelsen hjemviser imidlertid sagen til Sikringsstyrelsen, som  

 anmodes om at forelægge den for erhvervssygdomsudvalget  

 (arbejdsskadeforsikringslovens § 11) og derefter træffe afgørelse om,  

 hvorvidt L's lidelser kan anerkendes efter lovens § 10, stk. 3.
 4.
 REDEGØRELSE FOR SAGEN:
En lærer L indgav anmeldelse til Sikringsstyrelsen om en lidelse i form af  

 hoste, svimmelhed, hovedpine, træthed, øjenkløe og slimhindeproblemer.  

 Generne angaves opstået i forbindelse med L's arbejde i lokalerne på den  

 skole, som hun var tilknyttet.
Generne var blevet kraftigt forværret og  

 yderligere gener kommet til fra begyndelsen af skoleåret 1985/86 efter at der  

 i sommerferien var foretaget udskiftning af en del vandskadede  

 karlitloftplader.
L havde været sygemeldt fra den 24. september 1985 til den 10. februar  

 1986. Efter raskmeldingen blev L midlertidigt overflyttet til arbejde på en  

 anden skole, indtil der var gennemført en række foranstaltninger for at  

 forbedre indeklimaet på den tidligere skole.
L's gener forsvandt, mens hun  

 arbejdede på den anden skole.
Det var tillige oplyst, at en lang række lærere  

 på den tidligere skole havde haft mere eller mindre tilsvarende gener som L.
 Sikringsstyrelsen traf den 10. januar 1986 afgørelse om, at den anmeldte  

 lidelse ikke gav ret til ydelser efter lov om arbejdsskadeforsikring, da  

 lidelsen ikke var omfattet af fortegnelsen over erhvervssygdomme i § 1 i  

 Sikringsstyrelsens bekendtgørelse af 28. december 1984.
I sin klage over Sikringsstyrelsens afgørelse oplyste L, at hun i december  

 1985 havde været henvist til undersøgelse på en arbejdsmedicinsk klinik.
Ved  

 undersøgelsen var det fundet, at hendes symptomer meget vel kunne sættes i  

 forbindelse med de indeklimatiske forhold på hendes tidligere arbejdsplads.  

 Det oplystes endvidere, at arbejdstilsynet havde været på skolen, og at en  

 undersøgelse af indeklimaforholdene gennem et rådgivende ingeniørfirma i  

 samarbejde med teknologisk institut og allergologisk laboratorium var  

 igangsat.
 Sikringsstyrelsen besluttede herefter at genoptage sagen og forelægge den  

 for erhvervssygdomsudvalget (arbejdsskadeforsikringslovens § 11).
 AFGØRELSEN, DER KLAGES OVER:
 Sikringsstyrelsen meddelte den 29. maj 1986, at styrelsen på grundlag af  

 forelæggelsen for erhvervssygdomsudvalget ikke havde fundet grundlag for en  

 ændret vurdering af L's sag, hvorfor styrelsen fortsat måtte henholde sig til  

 den tidligere trufne afgørelse, hvorefter tilfældet ikke begrundede krav på  

 ydelser i henhold til arbejdsskadeforsikringsloven.
 KLAGEN TIL ANKESTYRELSEN:
 L oplyste bl.a., at der ikke efter nedtagningen af karlitlofter på skolen  

 i sommeren 1985 var foretaget forskriftsmæssig rengøring.
 SUPPLERENDE OPLYSNINGER EFTER ANKEN:
 Ankestyrelsen modtog rapport af 31. januar 1984 vedrørende undersøgelse af  

 indeklimaet på skolen.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at L's lidelser  

 ikke er omfattet af Sikringsstyrelsens bekendtgørelse om fortegnelse over  

 erhvervssygdomme.
 Lidelserne kan derfor ikke anerkendes som erhvervssygdomme efter  

 arbejdsskadeforsikringslovens § 10, stk. 1 - 2.
 Ankestyrelsen hjemviser imidlertid sagen til Sikringsstyrelsen, som  

 anmodes om at forelægge sagen med den nu foreliggende indeklimaundersøgelse  

 fra det rådgivende ingeniørfirma for det i lovens § 11 nævnte udvalg og  

 derefter træffe afgørelse om, hvorvidt L's lidelser kan anerkendes efter  

 lovens § 10, stk. 3.
 5.
 REDEGØRELSE FOR SAGEN:
 En lærer L indgav anmeldelse til Sikringsstyrelsen om en lidelse i form af  

 hoste, åndenød, almen utilpashed samt muskel- og ledsmerter.
Om L's arbejdsmæssige forhold var det oplyst, at han siden 1970 havde  

 arbejdet som lærer på forskellige skoler.
I august 1985 flyttede L til et nyt  

 tjenestested, hvor han skulle undervise som sløjd- og idrætslærer med bl.a.  

 undervisning i svømning i en svømmehal 3-4 timer 2 dage om ugen.
Efter at have gennemført svømmeundervisningen i 3-4 uger fik L gener som  

 træthedsfornemmelse, hovedpine, kvalme og svimmelhed i forbindelse med ophold  

 i svømmehallen.
Generne tiltog efterfølgende og øgedes med influenzalignende  

 symptomer som muskel- og ledsmerter.
I midten af september måned måtte L  

 opgive at undervise i svømning, og han havde ikke siden været beskæftiget  

 hermed.
Desuden havde L efter ophold i skolens sløjdlokale mærket gener i  

 form af hoste og pibende vejtrækning, hvilket L hovedsaglig tilskrev  

 ophvirvling af træstøv.
L havde været henvist til undersøgelse på en arbejdsmedicinsk klinik.
Ved  

 undersøgelsen var der ikke påvist allergi.
På basis af L's symptomer fandt  

 klinikken det imidlertid utvivlsomt, at L havde et  

 »indeklimasyndrom«, selvom det ikke havde været muligt at pege på  

 enkelte specifikke udløsende faktorer.
 Over for Sikringsstyrelsen anførte L, at hans symptomer dels måtte  

 henføres til svømmehallen og dels til forholdene i sløjdlokalet, hvor der  

 foruden træstøv fandtes stoffer som maling, terpentin, fortynder, nålefilt  

 samt mineraluld, der flere steder sad ubeskyttet på grund af perforerede  

 loftplader.
 AFGØRELSEN, DER KLAGES OVER:
 Sikringsstyrelsen fandt, at de anmeldte gener ikke gav ret til ydelser  

 efter lov om arbejdsskadeforsikring, da lidelser som følge af  

 indeklimaproblemer ud fra medicinsk erfaring på nuværende tidspunkt ikke er  

 omfattet af fortegnelsen over erhvervssygdomme i § 1 i Sikringsstyrelsens  

 bekendtgørelse af 23. maj 1986.
 KLAGEN TIL ANKESTYRELSEN:
 L's faglige organisation gjorde gældende, at L's lidelser burde henføres  

 under arbejdsskadeforsikringslovens § 10, stk. 3.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at L's lidelser  

 ikke er omfattet af Sikringsstyrelsens bekendtgørelse om fortegnelse over  

 erhvervssygdomme.
 Lidelserne kan derfor ikke anerkendes som erhvervssygdomme efter  

 arbejdsskadeforsikringslovens § 10, stk. 1 - 2.
 Ankestyrelsen hjemviser imidlertid sagen til Sikringsstyrelsen, som  

 anmodes om at forelægge den for erhvervssygdomsudvalget  

 (arbejdsskadeforsikringslovens § 11) og derefter træffe afgørelse om,  

 hvorvidt L's lidelser kan anerkendes efter lovens § 10, stk. 3.
 6.
 REDEGØRELSE FOR SAGEN:
 En kontorassistent K indgav anmeldelse til Sikringsstyrelsen om en lidelse  

 i form af recidiverende kæbehulebetændelse, som formodedes at skyldes  

 indeklimaet på hendes arbejdsplads.
Om K's arbejdsmæssige forhold var det oplyst, at hun arbejdede i en nyere  

 betonbygning, hvor der var indrettet et åbent »kontorlandskab«.
I  

 bygningen var der installeret et termostatstyret ventilationsanlæg med  

 recirkulation i kolde perioder.
Gulvene var belagt med tæpper af nålefilt.
 K havde været henvist til undersøgelse på en arbejdsmedicinsk klinik,  

 hvorfra der forelå en udtalelse om, at K's arbejdsforhold med dårlige  

 indeklimafaktorer måtte være en medvirkende årsag til hendes recidiverende  

 kæbehulebetændelser.
 Arbejdstilsynet havde endvidere foretaget en undersøgelse af  

 arbejdspladsen og havde i sin rapport anbefalet intensivering af rengøringen  

 overalt i bygningen samt hurtigst muligt stop for recirkulation i  

 ventilationsanlægget, som skulle køre konstant.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelser  

 efter lov om arbejdsskadeforsikring, da lidelser som følge af indeklimagener  

 ud fra medicinsk erfaring på nuværende tidspunkt ikke er omfattet af  

 fortegnelsen over erhvervssygdomme i § 1, stk. 1, i Sikringsstyrelsens  

 dagældende bekendtgørelse af 28. december 1984.
 KLAGEN TIL ANKESTYRELSEN:
 Sagen blev anket af K i samråd med arbejdsmedicinsk klinik, som gjorde  

 gældende, at K's lidelse måtte betragtes som arbejdsbetinget.
 ANKESTYRELSENS AFGØRELSE:
 Efter de foreliggende oplysninger om K's symptomer og de påvirkninger, som  

 hun har været udsat for under sit arbejde, finder Ankestyrelsen, at K's  

 lidelse ikke er omfattet af Sikringsstyrelsens bekendtgørelse om fortegnelse  

 over erhvervssygdomme.
 Når lidelsen ikke er omfattet af erhvervssygdomsfortegnelsen, kan den ikke  

 anerkendes som erhvervssygdom efter arbejdsskadeforsikringsslovens § 10, stk.  

 1 - 2.
 Ankestyrelsen finder, at K's lidelse heller ikke kan anses for udelukkende  

 eller i overvejende grad at være forårsaget af arbejdets særlige art.  

 Ankestyrelsen finder således ikke tilstrækkeligt grundlag for at forelægge  

 sagen for erhvervssygdomsudvalget.
 Ankestyrelsen tiltræder således Sikringsstyrelsens afgørelse.
 7.
 REDEGØRELSE FOR SAGEN:
En lærer indgav anmeldelse til Sikringsstyrelsen om forskellige  

 indeklimagener.
L formodede, at årsagen til hans gener var drys fra  

 vandskadede karlitlofter, afdampning af brandhæmmende lakker, nålefilttæpper,  

 manglende rengøring, utilstrækkelig ventilation, svingende luftfugtighed fra  

 ekstrem høj til ekstrem lav og mug og svampedannelser i tilstødende lokaler.
L havde været henvist til undersøgelse på en arbejdsmedicinsk klinik.
Af  

 journaloplysningerne fremgik, at L bl.a. arbejdede i skolens sløjdværksted,  

 hvor der var opsat karlitlofter.
Sløjdlokalet lå i tilslutning til en kælder,  

 hvor der ofte stod vand, og hvor der var fugtdannelse i kælderskakten op til  

 sløjdlokalet.
Lokalet var meget støvfuldt, og utilstrækkeligt rengjort  

 igennem længere tid.
Ventilation i lokalet skete gennem indblæsning af  

 forvarmet luft.
Klinikkens konklusion var, at en arbejdsmæssig relation var  

 sandsynlig.
Arbejdstilsynet havde efterfølgende foretaget inspektion på skolen og i  

 denne forbindelse udtalt, at rengøringsniveauet var for lavt, og at  

 gulvtæpperne var for gamle og nedslidte.
Desuden var ventilationen for ringe.
 AFGØRELSEN, DER KLAGES OVER:
 Sikringsstyrelsen fandt, at de anmeldte gener ikke gav ret til ydelser  

 efter lov om arbejdsskadeforsikring, da lidelsen ikke var optaget på  

 fortegnelsen over erhvervssygdomme i § 1 i Sikringsstyrelsens bekendtgørelse  

 af 23. maj 1986.
 KLAGEN TIL ANKESTYRELSEN:
 L's faglige organisation anførte, at L's lidelse måtte kunne henføres  

 under arbejdsskadeforsikringslovens § 10, stk. 3. Efter organisationens  

 opfatelse var L's sygdom i overvejende grad forårsaget af arbejdets særlige  

 art, forstået på den måde, at skolens almene vedligeholdelses- og  

 rengøringsstandard tangerede det uanstændige.
 SUPPLERENDE OPLYSNINGER EFTER ANKEN:
 Ankestyrelsen modtog resultatet af en neurologisk undersøgelse, hvoraf  

 fremgik, at L, efter at der var blevet opsat ventilator i det omhandlede  

 sløjdlokale, stort set var symptomfri.
 ANKESTYRELSENS AFGØRELSE:
 Efter de foreliggende oplysninger om L's symptomer og de påvirkninger, som  

 L har været udsat for under sit arbejde, finder Ankestyrelsen, at L's  

 lidelser ikke er omfattet af Sikringsstyrelsens bekendtgørelse om fortegnelse  

 over erhvervssygdomme.
 Som følge heraf kan lidelserne ikke anerkendes som erhvervssygdomme efter  

 arbejdsskadeforsikringslovens § 10, stk. 1 - 2.
Ankestyrelsen finder heller ikke, at L's lidelser kan anses for  

 udelukkende eller i overvejende grad at være forårsaget af arbejdets særlige  

 art.
Ankestyrelsen finder således ikke tilstrækkeligt grundlag for at  

 forelægge sagen for erhvervssygdomsudvalget.
 Ankestyrelsen tiltræder derfor Sikringsstyrelsens afgørelse.
 8.
 REDEGØRELSE FOR SAGEN:
En lærer L indgav anmeldelse til Sikringsstyrelsen om indeklimagener i  

 form af hæshed, hoste og åndenød.
L havde siden 1976 været ansat som lærer.
I  

 1983 søgte L første gang læge på grund af luftvejsproblemer som hæshed, hoste  

 og åndenød.
L's lidelse blev ved undersøgelser i 1983 og 1986 diagnosticeret  

 som astma bronchiale.
Herudover havde L lejlighedsvis haft gener i form af  

 hovedpine, svimmelhed og nakkesmerter.
L havde været henvist til undersøgelse på en arbejdsmedicinsk klinik,  

 hvorfra det konkluderedes, at L var atopiker og at hun derfor reagerede på  

 kontaminering af ventilationsanlæg, og at hun herudover sandsynligvis ville  

 reagere på andre indeklimafaktorer.
Herudover var der foretaget en  

 mikrobiologisk undersøgelse af befugtervandet fra skolens ventilationsanlæg,  

 som L mente var hovedårsagen til hendes gener.
Ved undersøgelsen fandtes  

 befugtervandet massivt kontamineret med mikroorganismer.
 AFGØRELSEN, DER KLAGES OVER:
 Sikringsstyrelsen fandt, at den anmeldte lidelse ikke gav ret til ydelse  

 efter lov om arbejdsskadeforsikring, da det måtte anses for overvejende  

 sandsynligt, at L's lidelse skyldtes andre forhold end de erhvervsmæssige,  

 jf. arbejdsskadeforsikringslovens § 10, stk. 2. Sikringsstyrelsen lagde  

 herved vægt på, at det ikke havde været muligt at påvise allergi mod stoffer,  

 der særligt eller udelukkende forekom på L's arbejdsplads.
 KLAGEN TIL ANKESTYRELSEN:
Sagen blev anket af L i samråd med arbejdsmedicinsk klinik, som anførte,  

 at L i sin barndom havde haft enkelte tilfælde med allergisk rhinit og en  

 enkelt gang nældefeber.
Astmasymptomerne havde været periodisk til stede fra  

 1982 til 1986. Efter arbejdsophør i 1986 var L's lungetilstand blev  

 tiltagende bedre.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at L's lidelse  

 ikke er omfattet af Sikringsstyrelsens bekendtgørelse om fortegnelse over  

 erhvervssygdomme.
 Lidelsen kan derfor ikke anerkendes som erhvervssygdom efter  

 arbejdsskadeforsikringslovens § 10, stk. 1 - 2.
 Ankestyrelsen hjemviser imidlertid sagen til Sikringsstyrelsen, som  

 anmodes om at forelægge den for erhvervssygdomsudvalget  

 (arbejdsskadeforsikringslovens § 11) og derefter træffe afgørelse om,  

 hvorvidt L's lidelse kan anerkendes efter lovens § 10, stk. 3.
