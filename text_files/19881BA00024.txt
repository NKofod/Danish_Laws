Nr BSF 24 Forslag til folketingsbeslutning om lønmodtageres tryghed i ansættelsen Fremsat af Bakholt (S) Jytte Andersen (S) Svend Auken (S) Søren B.  

 Jørgensen (S) Lone Møller (S) Kaj Poulsen (S) Hans Strunge (S) Taanquist (S) den 17. november 1988 Det pålægges regeringen at fremsætte et lovforslag inden den 1.
januar 1990 om lønmodtageres tryghed i ansættelsen.
Forslaget, der skal regulere ansættelsessituationen, forholdene under ansættelsen samt afskedigelsessituationen, udarbejdes ud fra følgende retningslinjer:
1) Ved lovforslaget skal en arbejdsgiver pålægges en generel forpligtelse  

 til alene at tage saglige hensyn ved a) ansættelse af lønmodtagere, b)dispositioner i forhold til de ansatte under ansættelsen, c)ved afskedigelser.
2) Lovforslaget må indeholde en regulering af ansøgeres oplysningspligt.  

 Forslaget må herunder indeholde et forbud imod, at en arbejdsgiver under en  

 ansættelsessamtale stiller spørgsmål om forhold, som det efter pkt. 1 er  

 usagligt at tillægge betydning.
Forslaget må endvidere indeholde en  

 regulering af, hvilke undersøgelser en arbejdsgiver kan forlange at en  

 ansøger skal underkaste sig, samt hvilke krav en arbejdsgiver kan stille med  

 hensyn til at se udskrifter af registre m.v. vedrørende ansøgeren.
3) Lovforslaget må endvidere indeholde en regulering af  

 ansættelsesproceduren.
Der må herunder fastsættes en adgang for ansøgeren til  

 at få en samtale med tillidsrepræsentanten i virksomheden.  

 Tillidsrepræsentanten må endvidere sikres deltagelse i ansættelsessamtaler  

 samt en udtaleret med hensyn til, hvilke ansøgere der skal ansættes.
 4) Lovforslaget må endvidere indeholde et krav om, at der i forbindelse  

 med en ansættelse udarbejdes en skriftlig ansættelsesaftale samt om det  

 nærmere indhold af denne aftale.
 5) Lovforslaget må endvidere give lønmodtageren adgang til uden løntab at  

 vægre sig imod arbejdets udførelse, såfremt vægringen er rimeligt begrundet i  

 arbejdsmiljømæssige forhold.
 6) Lovforslaget må endvidere indeholde et forbud mod uvarslede  

 afskedigelser eller hjemsendelser uden løn i tilfælde af arbejdsmangel.
 7) Lovforslaget må endvidere indeholde bestemmelser om de tilfælde, hvor  

 lønmodtageren lovligt kan forsømme arbejdet, samt en regulering af kravet på  

 vederlaget under fraværet.
 8) Lovforslaget må endvidere indeholde proceduremæssige regler for  

 bortvisning af lønmodtagere.
 9) Lovforslaget må endvidere indeholde bestemmelser om opsigelsesfrister  

 med udgangspunkt i funktionærlovens § 2. Forslaget må medtage bestemmelser om  

 ændringer i »120-dages-reglen«.
10) Lovforslaget må endvidere indeholde en fortrinsret til genansættelse  

 af lønmodtagere, der er afskediget på grund af arbejdsmangel.
Ved  

 lovforslaget skal der tages anciennitetsmæssige hensyn samt et særligt hensyn  

 til, om den afskedigede havde status af tillidsrepræsentant.
 11) Lovforslaget må endvidere indeholde regler om fratrædelsesgodtgørelse  

 til lønmodtagere, der sagligt afskediges, uden at afskedigelsen dog er  

 rimeligt begrundet i lønmodtagerens egne forhold.
 12) Lovforslaget skal så vidt muligt omfatte alle lønmodtagere.
 13) Lovforslaget skal udarbejdes med henblik på, at dette senere kan indgå  

 i en samlet lov om lønmodtagernes retsstilling i ansættelsesforhold.
 14) Lovforslaget skal indeholde bestemmelser om bevisbyrde ved tvisters  

 opståen, herunder fastsætte, at bevisbyrden for, at der er taget saglige  

 hensyn i de tilfælde, der er omfattet af pkt. 1, påhviler arbejdsgiveren samt  

 tilsvarende for så vidt angår bevisbyrden for, at arbejdsvægringer efter pkt.  

 5 ikke er rimeligt begrundet i hensynet til arbejdsmiljømæssige forhold.
15) Lovforslaget må indeholde en regulering af sanktioner for overtrædelse  

 af lovens bestemmelser i form af straf, godtgørelse samt genansættelse.
Ved  

 usaglig afskedigelse indføres adgang til obligatorisk genansættelse.
Der  

 fastsættes bestemmelser om godtgørelse til lønmodtagere, hvis rettigheder er  

 krænkede efter forslagets pkt. 1.
16) Lovforslaget må i mindst muligt omfang gribe ind i det eksisterende  

 fagretlige system.
Det må derfor fastsættes, at tvister om overtrædelse af  

 lovens bestemmelser, i det omfang den krænkede lønmodtager er omfattet af en  

 kollektiv overenskomst, behandles i det fagretlige system.
I øvrige tilfælde  

 behandles tvister på sædvanlig vis ved de civile domstole.
17) Lovforslaget må som udgangspunkt udformes som en lov, der angiver de  

 minimale krav.
Det må dog overvejes at give adgang til ved kollektive  

 overenskomster at fravige lovens bestemmelser i nærmere angivet omfang.  

 Lovforslaget må ikke medføre, at hidtil gældende vilkår, herunder  

 funktionærvilkår, kan forringes.
Bemærkninger til forslaget Almindelige bemærkninger Beslutningsforslaget er en uændret genfremsættelse af et den 29. januar  

 1988 fremsat beslutningsforslag (nr.
B 99, jf.
Folketingstidende 1987-88, 1.  

 samling, sp. 5996 og 7551 samt tillæg A sp. 3907).
Tryghedsforholdene er stærkt truet for store lønmodtagergrupper på  

 arbejdsmarkedet.
Der foregår en stor udskiftning af lønmodtagerne i  

 virksomhederne.
Hvert år berøres 700.000 af arbejdsløshed.
Og mange bliver  

 langtidsledige.
Ca. 75.000 er arbejdsløse næsten hele året.
Det går især ud  

 over de ikke-faglærte, kvinderne og de unge.
De mister tilknytningen til  

 arbejdsmarkedet, har de dårligste uddannelsesmuligheder og de mest usikre  

 ansættelsesvilkår.
 De hurtige forandringer på fremtidens arbejdsmarked med baggrund i den  

 teknologiske udvikling vil forstærke den store opsplitning og de ulige vilkår  

 mellem de forskellige lønmodtagergrupper.
Derfor bør der gribes ind nu for at sikre lønmodtagerne et bedre fundament  

 af tryghedsskabende foranstaltninger.
Det er bl.a. bedre job, bedre  

 uddannelse, bedre vilkår i ansættelse og bedre vilkår ved afskedigelse.
Disse  

 tryghedsforanstaltninger skal også ses i sammenhæng med, at der bevidst skal  

 satses på at styrke konkurrencesektoren i bred forstand og på at løse de  

 store balanceproblemer over for udlandet.
 Tryghed i jobbet vil skabe sammenhæng i arbejdslivet og give den enkelte  

 mulighed for at følge med i forandringerne og mulighed for at påvirke dem.
Siden 60'erne er der sket væsentlige strukturforandringer i  

 ansættelsesvilkårene.
Stadig flere højtuddannede faglærte arbejdere ansættes  

 på funktionærlignende vilkår.
Samtidig kan der spores tendenser til, at  

 ufaglærte arbejdere i visse områder er på vej mod daglejerstatus som følge af  

 stor hyppighed i afskedigelserne.
Danmark er bagefter, når det gælder tryghedsforholdene for store grupper  

 af lønmodtagere sammenlignet med andre industrialiserede lande, f.eks.
Norge,  

 Sverige, Storbritannien og Vesttyskland.
I forhold til disse lande har  

 Danmark de mindst udviklede tryghedsbestemmelser/afskedigelsesregler.
 I Danmark er det overladt virksomhedsledelsen inden for meget enkle regler  

 at ansætte og afskedige medarbejdere med relativt kort varserl og uden  

 økonomiske følger.
 Dette specielle træk i dansk industri gør det meget lettere at lede et  

 firma i Danmark end i mange andre lande, når firmaet skal lukkes eller  

 indskrænke og medarbejdere afskediges.
 I dette perspektiv skal forslaget om tryghed i ansættelsen også ses.
Siden begyndelsen af 80'erne har spørgsmålet om tryghed i ansættelsen haft  

 en central placering i den danske fagbevægelse.
Af flere grunde.
 For det første har arbejdsgiverne med baggrund i den store arbejdsløshed  

 indledt en praksis med vilkårlighed i afskedigelser af lønmodtagerne.
For det andet har den teknologiske udvikling med strukturforskydninger i  

 kvalifikationskravene og en ændret anvendelse af arbejdskraften aktualiseret  

 behovet for tryghedsaftaler.
Det blev første gang manifesteret i  

 Teknologiaftalen, der trådte i kraft i marts 1981 som tillæg til  

 samarbejdsaftalen.
 Men det er ikke tilstrækkeligt.
 Teknologiaftalen kan ikke sikre tryghed i jobbet alene, men må suppleres  

 med andre regler.
 Derfor er der behov for en stramning af mulighederne for at foretage  

 individuelle afskedigelser, ligesom der i forslaget lægges op til et reelt  

 samarbejde mellem ansatte og ledelse om ansættelsesregler.
 De udenlandske erfaringer, hvor afskedigede har ret til genansættelse,  

 hvis afskedigelsen skyldes arbejdsmangel og der igen kommer arbejde på  

 virksomheden, må også indgå her.
Der er som nævnt meget store forskelle i de forskellige  

 lønmodtagergruppers tryghedsforhold.
Nogle er omfattet af private aftaler,  

 andre af lovgivning.
Lovgivningen omfatter særlige ansættelsesvilkår for  

 bestemte kategorier på arbejdsmarkedet, f.eks. med tjenestemandsloven,  

 funktionærloven, lærlingeloven, sømandsloven.
 Hovedparten af LO's medlemmer er privatansatte omfattet af kollektive  

 overenskomster, hvor ansættelsesforholdet reguleres via hovedaftalen,  

 samarbejdsaftalen og faglige/lokale aftaler.
Med hensyn til de indgåede tryghedsbestemmelser tegner der sig et meget  

 broget billede.
Der er ikke noget klart mønster i tryghedsbestemmelserne, der  

 tenderer til at være forskellige både inden for samme branche og inden for  

 samme forbund.
 Der er derfor behov for en rammelovgivning om tryghed i ansættelsen.
 Formålet med forslaget til en tryghedsreform er ikke at lave stive regler,  

 men et sæt af tidssvarende og moderne retningslinjer til gavn for både  

 lønmodtagere og virksomheder.
 Hensigten er mere ensartede retningslinjer, der gælder for alle, men med  

 mulighed for at afvige på nogle områder.
 Tryghed i ansættelsen og i jobbet kræver en bedre personale- og  

 uddannelsesplanlægning i virksomhederne.
 Socialdemokratiet fremsætter også lovforslag om kollektive afskedigelser  

 sammen med tryghedsforslaget, jf. det samtidig fremsatte forslag til lov om  

 varsling m.v. i forbindelse med afskedigelse i større omfang (L 109).
Bemærkninger til forslagets enkelte punkter Til punkt 1 At arbejdsgiveren skal udøve ledelsesretten ud fra saglige hensyn burde  

 være en selvfølge.
Imidlertid er alene offentlige arbejdsgivere i medfør af  

 de almindelige forvaltningsretlige regler generelt forpligtede hertil.
Private arbejdsgivere er derimod som udgangspunkt fritstillede.
En privat  

 arbejdsgiver kan f.eks. i sin ansættelsespolitik udøve racediskrimination,  

 uanset at Danmark ved at ratificere FN-konvention af 21. december 1965 om  

 afskaffelse af alle former for racediskrimination har forpligtet sig til at  

 sikre, at racediskrimination ikke finder sted.
 Race, køn, hudfarve, religion, politiske, seksuelle, sociale og  

 familiemæssige forhold er som udgangspunkt usaglige hensyn, mens en persons  

 vandel og helbred kan være irrelevante i nogle tilfælde og relevante i andre.
Det afgørende er, om et hensyn er relevant for at varetage den pågældende  

 stilling.
Eksempelvis vil det være sagligt at lægge vægt på, om en ansøger  

 til en stilling som kasserer er straffet for berigelseskriminalitet, mens det  

 ved en række andre stillinger vil være et usagligt hensyn.
 Med det anførte under litra b tænkes på lønfastsættelse, forfremmelser,  

 forflyttelser, uddannelse og lignende.
 Ved afskedigelser må det ved saglighedsvurderingen tages i betragtning, om  

 omplacering samt omskoling forinden har været forsøgt.
 Lovforslaget må også omfatte offentlige arbejdsgivere, idet de retlige  

 sanktionsmuligheder ved overtrædelse af den nævnte eksisterende forpligtelse  

 til saglig behandling er særdeles uklare.
 Om bevisbyrde og sanktioner henvises til det under punkt 14 og punkt 15  

 anførte.
Til punkt 2 En ansøger bliver i forbindelse med ansættelsessamtalen udsat for en række  

 spørgsmål.
Det antages, at ansøgeren er berettiget til at nægte at svare på  

 spørgsmål, der ikke er sagligt relevante for arbejdsgiveren.
Eksempelvis har  

 arbejdsministeren udtalt, at det vil være urimeligt at spørge en kvindelig  

 ansøger om, hvorvidt hun anvender p-piller.
Arbejdsministeren henviste til  

 ligebehandlingsloven.
 Problemet er imidlertid, hvad det indebærer, at det er berettiget at nægte  

 at svare på spørgsmål uden betydning for det eventuelle ansættelsesforhold.  

 Konsekvensen af en sådan nægtelse vil ofte være, at ansøgeren ikke ansættes  

 allerede af den grund.
Der er imidlertid kun ringe mulighed for at sanktionere uberettigede  

 spørgsmål.
Det ovenfor nævnte tilfælde indebærer en overtrædelse af  

 ligebehandlingslovens § 2, der kan medføre bødestraf, jf. § 12. I tilfælde,  

 hvor der stilles spørgsmål, der strider imod en overenskomstbestemmelse, vil  

 der principielt foreligge et overenskomstbrud, der kan forfølges på sædvanlig  

 vis.
Dette vil sjældent være tilfældet.
 Der er behov for en regulering af, hvilke spørgsmål en arbejdsgiver kan  

 stille ved en ansættelsessamtale.
 I tilknytning hertil må de store principielle problemer, der er med hensyn  

 til undersøgelser, som en arbejdsgiver forlanger at en ansøger skal  

 underkaste sig (f.eks. for AIDS) samt med hensyn til krav om at se udskrifter  

 af registre (f.eks. en straffeattest). Reguleringen må også omfatte disse  

 forhold.
Til punkt 3 Formålet med dette punkt er at sikre, at lønmodtageren får alle relevante  

 oplysninger om jobbet.
Forslaget vil endvidere kunne modvirke, at  

 arbejdsgiveren stiller spørgsmål i strid med punkt 2. Endelig må forslaget  

 ses som et naturligt led i udviklingen af samarbejdet mellem  

 virksomhedsledelse og ansatte.
Til punkt 4 Udgangspunktet er, at der ikke i dansk ret stilles særlige krav til  

 ansættelsesaftalens udformning.
For visse typer ansættelsesaftaler er dog i  

 lovgivningen stillet krav om skriftlig kontrakt samt om det nærmere indhold i  

 kontrakten.
For at undgå, at der senere opstår uenighed i ansættelsesforholdet om  

 arbejdsvilkårene, bør der ved alle ansættelser indføres skriftlige  

 ansættelseskontrakter indeholdende alle relevante oplysninger.
Der tænkes  

 bl.a. på følgende oplysninger:
 a) Oplysning om, hvorvidt aftalen er indgået med henblik på fast  

 tilknytning til virksomheden, eller om der er tale om tids- eller  

 opgavebegrænset ansættelse.
 b) Oplysning om løn og andre ydelser fra arbejdsgiveren.
 c) Oplysning om ugentlig og daglig arbejdstid.
 d) Arbejdsbeskrivelse.
 e) Eventuel prøvetid.
Til punkt 5 Det er en almindelig arbejdsretlig grundsætning, at de ansatte uden løntab  

 kan nægte at udføre pålagt arbejde, der kan medføre livsfare eller akut  

 helbredsrisiko.
Reglen har fundet direkte udtryk i Normens § 5, stk. 2  

 (»Liv og velfærd«). I nogen udstrækning anerkendes i den  

 arbejdsretlige praksis en videregående ret til arbejdsnedlæggelse, uanset der  

 ikke foreligger nogen egentlig eller aktuel fare for lønmodtagerens liv eller  

 helbred.
Dette er navnlig tilfældet, hvor offentligretlige forskrifter samt  

 overenskomstmæssige regler om arbejdsmiljøet ikke overholdes af  

 arbejdsgiveren.
Retten til arbejdsvægring uden løntab bør omfatte alle tilfælde af pålagt  

 arbejde i strid med forskrifter for arbejdspladsens indretning og arbejdets  

 udførelse samt alle yderligere tilfælde, hvor lønmodtageren med rimelig grund  

 kan frygte for sit liv og helbred.
Som et eksempel på et tilfælde, der må  

 omfattes heraf, kan nævnes gravides arbejde ved edb-skærme.
 Om bevisbyrdespørgsmålet henvises til det under punkt 14 anførte.
Til punkt 6 Den arbejdsretlige praksis samt en del overenskomstbestemmelser giver  

 arbejdsgiverne en meget vidtgående adgang til - uden varsel - at afskedige de  

 ansatte ved midlertidige arbejdshindringer, eksempelvis på grund af  

 råvaremangel, maskinstandsning, andre ansattes overenskomststridige strejker  

 og lignende force majeure-situationer.
I de fleste tilfælde hjemsendes den  

 ansatte uden løn, indtil der igen er arbejde.
 Som påpeget i betænkning 1072/1986, side 109 f om supplerende dagpenge og  

 fejludbetalinger virker arbejdsløshedsforsikringen ofte i disse tilfælde som  

 en form for indirekte erhvervsstøtte, der yderligere fratager arbejdsgiverne  

 en tilskyndelse til en hensigtsmæssig tilrettelæggelse af produktionen.
 Det bør fremhæves, at funktionærer ikke kan afskediges af disse årsager  

 uden sædvanligt opsigelsesvarsel samt løn i opsigelsesperioden.
Retstilstanden på dette område er åbenbart urimelig.
Der bør derfor  

 gennemføres en generel regel, der udelukker afskedigelser uden varsel på  

 grund af force majeure og lignende samt hjemsendelser uden sædvanlig løn.
Til punkt 7 Formålet med bestemmelsen er at fastslå de tilfælde, hvor en lønmodtager  

 kan være fraværende fra arbejdet uden at misligholde sine forpligtelser.
Det  

 bør her fastsættes, at fravær, der ikke kan tilregnes den enkelte eller er  

 begrundet i tvingende personlige årsager, er lovligt fravær.
Som eksempel på fravær, der ikke kan tilregnes den enkelte arbejdstager,  

 kan nævnes afbrydelser i den kollektive trafik, der medfører for sent  

 fremmøde på arbejdet.
Som eksempel på fravær, der er begrundet i tvingende  

 personlige årsager, kan nævnes jobsøgning og sygdom hos mindreårige  

 hjemmeboende børn.
Der kan endvidere nævnes læge- og tandlægebesøg, der ikke  

 kan foretages uden for arbejdstiden.
Der tages ikke ved forslaget endelig stilling til dækning af løntabet  

 under lovligt fravær.
Det må overvejes at indføre minimumsregler for dækning  

 for løntab under en opsagt lønmodtagers jobsøgning og ved børns sygdom med  

 visse tidsmæssige begrænsninger.
Der kan etableres en refusionsordning med  

 statstilskud, som kombineres med en kollektiv forsikringsordning for  

 arbejdsgiverne.
Til punkt 8 Foruden i de under pkt. 6 nævnte tilfælde af force majeure og lignende kan  

 en arbejdsgiver uden varsel kun afbryde (hæve) ansættelsesforholdet, såfremt  

 den ansatte gør sig skyldig i en grov misligholdelse heraf.
Berettigelsen af  

 en sådan bortvisning vil ofte kræve en forudgående advarsel, samt at  

 arbejdsgiveren reagerer umiddelbart efter, at han bliver bekendt med  

 forholdet.
 I en række overenskomster er det endvidere foreskrevet, at forholdet  

 forinden skal drøftes med tillidsrepræsentanten.
Det er ikke muligt i en generel regel at fastsætte de tilfælde, hvor en  

 bortvisning vil være berettiget.
Man kan alene generelt regulere visse  

 formelle betingelser for en bortvisning.
Disse kan være:
a) som hovedregel en forudgående advarsel, b) en forhandling med tillidsrepræsentanten, c) en umiddelbar reaktion fra arbejdsgiveren og d) efter påkrav en skriftlig begrundelse herfor.
Til punkt 9 Opsigelsesvarslernes længde er et af de vigtigste elementer i tryghed i  

 ansættelsen.
Udgangspunktet bør være varslerne i funktionærloven, således at  

 kortere varsel bør kræve en særlig begrundelse.
 Der kan være anledning til særligt at nævne overvejelserne i betænkning  

 1022/1984 »Revision af funktionærloven«, afgivet af  

 funktionærlovsudvalget om ændringer i den såkaldte 120-dages-regel i  

 funktionærlovens § 5, stk. 2. På grundlag af denne regel har der på visse,  

 herunder især offentlige arbejdspladser udviklet sig en særdeles uheldig  

 praksis, hvorefter arbejdsgiveren automatisk, når de 120 dage er forløbet,  

 foretager afskedigelse med det forkortede varsel uden hensyntagen til, om der  

 f.eks. snart er udsigt til, at sygdommen er overstået.
 For det andet er det urimeligt, at ansatte, der har været ansat i en lang  

 årrække hos den samme arbejdsgiver, pludselig på grund af sygdom får  

 forkortet opsigelsesvarslet betydeligt uden hensyntagen til ancienniteten på  

 opsigelsestidspunktet.
Det nævnte udvalg har i enighed foreslået ændringer i loven, der tager  

 højde for disse forhold.
Udvalgets lønmodtagerrepræsentanter har endvidere  

 foreslået, at det forkortede opsigelsesvarsel ikke skal kunne anvendes, når  

 arbejdsudygtigheden skyldes arbejdsskade.
Disse forslag må indgå.
Herudover må der tages stilling til betydningen af  

 delvis sygefravær.
Det bemærkes, at arbejdsministeren har udtalt, at delvis  

 fravær - f.eks. halve dage - medregnes som hele dage i relation til  

 120-dages-reglen.
Denne fortolkning, hvorom der verserer en sag ved  

 domstolene, modvirker den syges muligheder for genoptagelse af arbejdet efter  

 lang tids sygdom.
Til punkt 10 Forslaget skal - foruden at give øget tryghed i ansættelsen - hindre, at  

 arbejdsgivere benytter arbejdsmangelsituationer til at foretage udrensninger  

 i arbejdsstyrken f.eks. af fagligt aktive, herunder tillidsrepræsentanter.
Til punkt 11 Forslaget tager især sigte på arbejdsmangelsituationer.
Efter funktionærlovens § 2 a har en funktionær ved opsigelse krav på  

 fratrædelsesgodtgørelse, såfremt han har været uafbrudt beskæftiget i  

 virksomheden i 12, 15 eller 18 år.
Fratrædelsesgodtgørelsen, der udgør 1, 2  

 eller 3 måneders løn, har til formål at mildne overgangen til anden  

 beskæftigelse for ældre funktionærer med lang tids beskæftigelse i  

 virksomheden.
Såfremt man ved hjælp af fratrædelsesgodtgørelser ønsker tillige at  

 motivere arbejdsgiverne til at undlade at foretage afskedigelser, er det  

 nødvendigt, at anciennitetskravet nedsættes betydeligt.
Det afgørende må  

 endvidere være lønmodtagernes samlede anciennitet i virksomheden.
Forslaget skal kunne hindre, at der ved nedskæringer i en virksomheds  

 arbejdsstyrke vælges at lukke danske afdelinger, idet de økonomiske  

 konsekvenser her er mest gunstige i forhold til lukning af udenlandske  

 afdelinger.
Godtgørelsens størrelse må fastsættes i overensstemmelse hermed.
Til punkt 12 og 13 Lønmodtagernes retsstilling i ansættelsesforhold er uoverskuelig.  

 Uoverskueligheden fremgår af følgende:
1) For store personalegrupper er forholdet mellem arbejdsgiver og  

 lønmodtager reguleret ved lov.
Dette gælder for funktionærer, medhjælpere,  

 sømænd, tjenestemænd, lærlinge og efg-elever.
 2) Lønmodtagerbeskyttelsen er vidt forskellig i de forskellige love.
3) Store lønmodtagergrupper er uden en generel lovregulering af  

 ansættelsesforholdet.
Her gælder bestemmelserne i den kollektive overenskomst  

 - eller eventuelt kun, hvad der er aftalt mundtligt eller skriftligt mellem  

 den enkelte lønmodtager og arbejdsgiver.
4) Videre reguleres lønmodtagerens retsstilling i en række forskellige  

 love som f.eks. ferieloven, lov om lige løn til mænd og kvinder, lov om  

 ligebehandling af mænd og kvinder, lov om barselorlov, lov om  

 værnepligtsorlov, lov om beskyttelse mod afskedigelse på grund af  

 foreningsforhold, lov om lønmodtagernes retsstilling ved  

 virksomhedsoverdragelse og kapitel 5 a i lov om arbejdsformidling og  

 arbejdsløshedsforsikring m.v.
Kapitel 5 a handler om kollektive  

 afskedigelser.
Hertil kommer, at den forskellige lønmodtagerbeskyttelse ikke har nogen  

 saglig begrundelse.
For så vidt angår tjenestemænd og ansatte i  

 uddannelsesforhold samt muligvis søfolk kan det dog ikke på forhånd afvises,  

 at der er særlige forhold, som betinger en særskilt regulering.
Uanset dette  

 må det principielle udgangspunkt fastholdes, nemlig at arbejdsvilkårene i  

 henhold til lovgivningen må være ensartede for samtlige lønmodtagere.  

 Forskelle må kræve en særlig begrundelse.
Noget andet er de aftalte  

 arbejdsvilkår i henhold til de kollektive overenskomster, som naturligt vil  

 afspejle forskellige prioriteringer mellem de enkelte faggrupper.
 Loven skal medvirke til en indsnævring af de nævnte forskelle og således  

 bane vejen for den senere samlede og ensartede regulering af lønmodtagernes  

 retsstilling, der efterhånden er et bredt ønske om.
Til punkt 14 Det er en kendt sag, at det ikke er nok at have ret, men at det tillige er  

 nødvendigt at kunne bevise det.
Her er spørgsmålet om bevisbyrde afgørende.  

 Når arbejdsgiverne hæger om ledelsesretten, er det naturligt også at lægge  

 bevisbyrden for, at denne udøves ud fra saglige hensyn hos dem, der er  

 nærmest til at begrunde egne dispositioner.
For så vidt angår forslaget under punkt 5 er problemet af en lidt anden  

 karakter.
Alligevel er det arbejdsgiverne, der som udgangspunkt fastsætter  

 vilkårene for produktionen.
Som anført under pkt. 5 kan det ikke accepteres,  

 at usikkerhed om produktionens arbejdsmiljømæssige konsekenser skal være  

 lønmodtagernes risiko med mulige livs- og helbredstruende følger.
Bevisbyrden  

 for arbejdsvægringers manglende rimelige begrundelse i en sådan usikkerhed må  

 derfor også lægges hos arbejdsgiverne.
Til punkt 15 Straf for overtrædelse af den ansættelsesretlige lovgivning har i praksis  

 et ringe anvendelsesområde, ligesom anvendelse af denne sanktion næppe er  

 hensigtsmæssig frem for andre sanktioner i forhold til at sikre reglernes  

 overholdelse.
 Den fra f.eks. ligestillingslovgivningen kendte mulighed for økonomisk  

 godtgørelse vil være at foretrække ved krænkelser af rettigheder i henhold  

 til forslagets punkt 1, litra a og b.
For så vidt angår usaglige afskedigelser, jf. pkt. 1, litra c, er  

 genansættelse foruden dækning af løntabet i den mellemliggende periode eneste  

 logiske konsekvens, såfremt den usagligt afskedigede lønmodtager ønsker  

 dette.
Det er i så henseende ikke rimeligt at imødegå en obligatorisk adgang  

 til genansættelse med mulige efterfølgende samarbejdsvanskeligheder.
Efter  

 genansættelsen påhviler det begge parter at medvirke til et rimeligt  

 samarbejde, og den genansattes manglende vilje hertil udgør en saglig  

 afskedigelsesgrund.
I situationen er det arbejdsgiveren, der har foretaget en  

 usaglig afskedigelse, og denne må derfor naturligt bære risikoen for, at  

 samarbejdet muligt ikke kan genetableres.
 Godtgørelsen til den usagligt afskedigede lønmodtager, der ikke ønsker  

 genansættelse, må fastsættes ud fra niveauet, der fastlægges i loven om  

 beskyttelse mod afskedigelse på grund af foreningsforhold.
Til punkt 16 Princippet om prioritet for behandling af tvister i det fagretlige system  

 frem for ved de almindelige domstole er velkendt, jf. f.eks. § 1, stk. 3, i  

 ligebehandlingsloven og i loven om lige løn til mænd og kvinder.
Efter  

 forslaget er det dog alene den omstændighed, at den krænkede er omfattet af  

 en kollektiv overenskomst, der medfører tvisters behandling i det fagretlige  

 system.
Det er således uden betydning, om den kollektive overenskomst  

 indeholder regler svarende til lovens regler.
Til punkt 17 Utilsigtede konsekvenser af at gennemføre en ensartet regulering for  

 samtlige lønmodtagergrupper kan afbødes ved at tillade fravigelser fra den i  

 loven fastsatte ordning, såfremt dette sker ved kollektiv overenskomst.
Mens ansættelseslovgivningen i reglen altid vil kunne fraviges til fordel  

 for lønmodtagerne, således at lovgivningen har karakter af en minimumslov, må  

 det udtrykkeligt fastsættes, hvilke af lovens bestemmelser der skal kunne  

 fraviges »til skade« for lønmodtagerne.
Der kan her være tale om at  

 tillade fravigelse af punkt 9. Eksempelvis er funktionærers opsigelsesvarsler  

 muligt ikke generelt anvendelige på forholdene i byggefagene.
