 Indenrigsministeriet finder ikke, at en kommunal bestyrelses flertal  

 kan give sine delegerede instrukser med hensyn til, hvorledes der skal  

 stemmes ved valg til Kommunernes Landsforenings bestyrelse.
 Også med hensyn til øvrige afstemninger på delegeretmøderne er  

 ministeriet mest tilbøjeligt til at mene, at kommunalbestyrelsernes flertal  

 ikke kan give de ved forholdstal valgte delegerede bindende instrukser om,  

 hvorledes de skal stemme.
 Ministeriets opfattelse er baseret på en fortolkning af loven for  

 Kommunernes Landsforening, idet landsforeningen ikke er omfattet af den  

 kommunale styrelseslov.
 I skrivelse af 11. februar 1982 (j.nr. 77-4-4) har Ølstykke Byråd anmodet  

 Indenrigsministeriet om en udtalelse om, hvorvidt delegerede til Kommunernes  

 Landsforenings delegeretmøder er bundet af eventuelle beslutninger i byrådet  

 om, hvorledes en afstemning på delegeretmøderne skal foregå.
 I denne anledning skal ministeriet udtale følgende:
Indenrigsministeriet har tidligere tilkendegivet som sin opfattelse, at  

 kommunernes medlemskab af Kommunernes Landsforening ikke kræver samtykke fra  

 de kommunale tilsynsmyndigheder i henhold til § 60 i den kommunale  

 styrelseslov, samt at landsforeningens virksomhed ikke er undergivet tilsyn i  

 henhold til styrelseslovgivningen.
Denne opfattelse er tiltrådt af  

 Folketingets ombudsmand.
 Da Kommunernes Landsforening således ikke er omfattet af den kommunale  

 styrelseslov, kan en besvarelse af byrådets spørgsmål ikke baseres på  

 styrelsesloven, men må tage sit udgangspunkt i lovene for Kommunernes  

 Landsforening.
Det fremgår af lovenes § 6, at landsforeningens bestyrelse vælges af de  

 stemmeberettigede delegerede, dog således at pladserne i bestyrelsen fordeles  

 på politiske partier på grundlag af stemmetallene til de seneste  

 amtsrådsvalg.
Det er således de delegerede fra hvert parti, der vælger  

 bestyrelsesmedlemmer til det antal pladser, der efter den foretagne beregning  

 af stemmetallene tilkommer vedkommende parti.
Indenrigsministeriet må på  

 baggrund af disse regler finde det utvivlsomt, at en kommunalbestyrelses  

 flertal ikke kan give sine delegerede instrukser med hensyn til, hvorledes  

 der skal stemmes ved valg til landsforeningens bestyrelse.
Der findes ingen hertil svarende regler om de øvrige afstemninger på  

 delegeretmøderne.
Det følger imidlertid af lovenes § 1, at Kommunernes  

 Landsforening har til formål at varetage kommunernes fælles og almindelige  

 interesser, at fremme samvirke mellem kommunerne, samt bistå dem i deres  

 virksomhed.
Landsforeningen skal derimod ikke i henhold til lovene træffe  

 beslutninger på de enkelte kommuners vegne og skal heller ikke varetage den  

 enkelte kommunes interesser i konkurrence med andre kommuners interesser.  

 Landsforeningen adskiller sig herved fra de kommunale fællesskaber.
 I praksis stilles forslag til beslutninger i landsforeningen både af  

 kommuner og af partigrupper, og ved afstemningerne stemmes der typisk ikke  

 kommunevis, men i overensstemmelse med de delegeredes partipolitiske  

 tilhørsforhold.
 Indenrigsministeriet må på denne baggrund være mest tilbøjelig til at  

 mene, at Ølstykke Byråds flertal ikke kan give de ved forholdstal valgte  

 delegerede bindende instrukser om, hvorledes de skal stemme på delegeretmødet  

 i Kommunernes Landsforening.
 Kommunernes Landsforening har modtaget kopi af denne skrivelse.
Henning Rasmussen Johan Erichsen Indenrigsministeriets afgørelser og udtalelser om kommunale forhold 1982  

 8.2.
