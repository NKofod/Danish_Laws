Cirkulære om aftale om forbedring af barselsvilkårene for ph.d.-stipendiater og tilføjelse af retskrav for adjunkter Generelle bemærkninger Ved overenskomst- og aftaleforhandlingerne i 2021 har Skatteministeriet og Akademikerne aftalt en forbedring af barselsvilkårene for ph.d.-stipendiater omfattet af overenskomst for Akademikere i Staten, bilag 5.
Aftalen indebærer, at tidsbegrænset ansatte med forskningsopgaver, der er ansat i stillinger, hvortil der er knyttet retskrav til forlængelse af ansættelsesperioden i forbindelse med barselsrelateret fravær, fremover skal have ret til at forblive i ansættelsen under hele den periode, hvor den pågældende har barselsrelateret fravær.
Hvis ansættelsesperioden er sat til udløb under barsels- eller adoptionsorlov, forlænges ansættelsen i den resterende orlovsperiode.
Ansættelsen forlænges endvidere med den tid, som den ansatte har holdt orlov inden det planlagte udløb.
 Ændringen vil blive indarbejdet i overenskomst for Akademikere i Staten, bilag 5, protokollat om ph.d.-stipendiater i staten.
 Aftalen indebærer endvidere, at adjunkter på de stillingsstrukturområder, som ikke tidligere har haft retskrav på udskydelse af fristen for faglig bedømmelse, fremadrettet omfattes af et sådant retskrav. Ændringen vil blive indarbejdet i overenskomst for Akademikere i staten bilag 6, Uddannelses- og Forskningsministeriets område, punkt D45.
Ikrafttræden Cirkulæret træder i kraft den 5. oktober 2021.
Skatteministeriet, Medarbejder- og Kompetencestyrelsen, den 5. oktober 2021 Hanne Tværmose Andersen Bilag 1 Aftale om forbedring af barselsvilkårene for ph.d.-stipendiater og tilføjelse af retskrav for adjunkter - § 1. I overenskomst for Akademikere i staten, bilag 5, protokollat om ph.d.- stipendiater indsættes bestemmelse om barselsvilkårene for ph.d.-stipendiater i forbindelse med barsels- og adoptionsorlov i overensstemmelse med reglen i § 2.
 Stk. 2. I overenskomst for Akademikere i Staten, bilag 6, Uddannelses- og Forskningsministeriets område, punkt D45 indsættes bestemmelse om retskrav for adjunkter på udskydelse af fristen for faglig bedømmelse i forbindelse med barsel- eller adoptionsorlov i overensstemmelse med reglen i § 3.
§ 2. For ph.d.-stipendiater, hvis ansættelsesperiode er sat til udløb under barsels- eller adoptionsorlov, gælder der, at ansættelsen forlænges i den resterende orlovsperiode.
Ansættelsen forlænges endvidere med den tid, som den ansatte har holdt orlov inden det planlagte udløb.
 § 3. For adjunkter på de stillingsstrukturområder, som ikke hidtil har haft retskrav på udskydelse af fristen for faglig bedømmelse, gælder der fremadrettet ved fravær på grund af barsels- eller adoptionsorlov, at fristen for faglig bedømmelse udskydes efter ansøgning svarende til fraværsperiodens længde.
 § 4. Aftalen har virkning fra 1. april 2021.
