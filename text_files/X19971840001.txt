Told- og Skattestyrelsen har på en forespørgsel fra en  

 automobilforhandler om tolkningen af momslovens § 71 svaret, at virksomheden  

 ved videresalg af brugte personbiler, som er købt her i landet af ikke  

 afgiftspligtige personer, kan anvende den danske momssats på 25 pct. til  

 beregning af fradraget efter den nævnte bestemmelse.
Dette gælder, uanset om  

 den ikke afgiftspligtige person er dansk eller tysk statsborger.
 Told- og Skattestyrelsen har behandlet en forespørgsel fra en  

 automobilforhandler vedrørende fortolkningen af momslovens § 71, hvorefter  

 virksomheden ved levering af brugte personmotorkøretøjer kan foretage et  

 fradrag i det beregnede afgiftsbeløb som fastsat efter lovens kapitel 6 og 7.
 Der blev spurgt, om virksomheden kunne anvende den danske momssats på 25  

 pct. til beregning af fradraget ved salg af en brugt personbil, der tidligere  

 har været registreret som privat bil på tyske nummerplader, og som  

 virksomheden havde købt her i landet af en privat dansk eller tysk  

 statsborger.
Det er styrelsens opfattelse, at virksomheden kan anvende den danske  

 momssats til beregning af fradraget, hvis virksomheden har købt den brugte  

 personbil her i landet af en ikke afgiftspligtig person.
Det gælder, uanset  

 om den ikke afgiftspligtige person er en dansk eller tysk statsborger.
 Hvis virksomheden derimod har købt den brugte personbil i et andet EU-land  

 af en ikke afgiftspligtig person, skal virksomheden anvende den på  

 tidspunktet for køretøjets levering her til landet gældende momssats i det  

 andet EU-land til beregning af fradraget.
Hvis virksomheden køber en brugt personbil af en forhandler, der er  

 momsregistreret i et andet EU-land, skal virksomheden ligeledes anvende den  

 gældende momssats i det andet EU-land til beregning af fradraget.
Det gælder,  

 uanset om købet er sket her i landet eller i det andet EU-land.
 Det skal i denne forbindelse bemærkes, at det er en forudsætning for at  

 anvende reglerne i lovens § 71, at leveringen fra virksomheden i det andet  

 EU-land er afgiftsberigtiget efter tilsvarende brugtmomsregler som de danske  

 regler, jf. lovens § 69, stk. 1, nr. 2.
Hvis virksomheden køber en brugt personbil af en anden dansk forhandler,  

 kan virksomheden anvende den danske momssats ved beregning af fradraget.
Det  

 er herved forudsat, at leveringen fra den anden danske forhandler er  

 afgiftsberigtiget efter brugtmomsreglerne i lovens kapitel 17.
