Nr LSF 104 Forslag til Lov om ændring af lov om ægteskabs indgåelse og opløsning  

 (Frivillig parrådgivning) Fremsat af justitsministeren (Bjørn Westh) den 14. december 1994 § 1 I lov om ægteskabs indgåelse og opløsning, jf. lovbekendtgørelse nr. 148  

 af 8. marts 1991 som ændret ved § 4 i lov nr. 386 af 20. maj 1992, foretages  

 følgende ændringer:
 1. § 43, stk. 2, affattes således:
»Stk. 2. Justitsministeren fastsætter regler om frivillig  

 rådgivning af ægtefæller i forbindelse med separation og skilsmisse.« 2. I § 43 indsættes som stk. 3:
» Stk. 3. Der betales 500 kr. for rådgivning efter stk. 2.  

 Beløbet betales, inden rådgivningen påbegyndes.« § 2 Loven træder i kraft den 1. juli 1995.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 eller grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at indføre en almindelig adgang til  

 parrådgivning, inden der meddeles separation eller skilsmisse, og at  

 fastsætte en forbrugerbetaling på 500 kr. pr. rådgivningsforløb.
2. De hidtidige regler om mægling og parrådgivning Ved lov nr. 209 af 5. april 1989 om ændring af ægteskabsloven, jf.  

 Folketingstidende 1988-89, Tillæg A, sp. 1101-46, og Tillæg B, sp. 987-1014,  

 blev de hidtidige regler om obligatorisk mægling ved præst eller statsamt som  

 en forudsætning for separation og skilsmisse ophævet.
 Reglerne blev afløst af en bestemmelse i ægteskabslovens § 43, stk. 1,  

 hvorefter der efter begge ægtefællers ønske kan ske mægling ved præsten.  

 Samtidig blev der i ægteskabslovens § 43, stk. 2, indsat en bestemmelse, der  

 bemyndiger justitsministeren til at fastsætte regler om frivillig rådgivning  

 af ægtefæller, inden der meddeles separation eller skilsmisse.
Formålet med bestemmelsen i § 43, stk. 2, var ifølge bemærkningerne til  

 lovforslaget at vurdere, om mæglingsinstituttet bør erstattes af en ordning  

 med frivillig professionel parrådgivning.
I bemærkningerne anføres det  

 endvidere, at tanken om at tilbyde parrådgivning som middel til at bevare  

 ægteskaber, hvori der er opstået konflikter, er umiddelbart rigtig, men at  

 der også er visse problemer forbundet hermed.
En parrådgivning, der foretages  

 på et så fremskredent tidspunkt, at ægtefællerne har søgt separation eller  

 skilsmisse, har således mindre udsigt til succes end en rådgivning, der  

 tilbydes, inden konflikterne er blevet så dybe, at parterne har taget skridt  

 til at opløse ægteskabet.
 For at tilvejebringe et materiale, der kunne danne grundlag for en samlet  

 vurdering af, hvorledes en frivillig rådgivningsordning ville virke i  

 praksis, blev det således tilkendegivet, at justitsministeren ville nedsætte  

 en arbejdsgruppe, der skulle forberede en forsøgsordning i Københavns og  

 Ringkjøbings Statsamt.
Om forsøgsordningen med rådgivning var det i bemærkningerne oplyst, at den  

 skulle have karakter af et tilbud, og at henvisning til rådgivningen skulle  

 foretages af statsamtet, når det skønnedes, at rådgivning kunne være af  

 betydning for ægtefællerne.
Rådgivningen skulle ske i et tværfagligt  

 samarbejde, der omfattede statsamtets jurister, psykologer og  

 socialrådgivere.
3. Forsøgsordningen med frivillig parrådgivning Arbejdsgruppen, der blev nedsat i maj 1989, afsluttede sit arbejde i  

 oktober 1992 med udarbejdelse af et notat om forsøgsordningen, der blev  

 gennemført i Københavns og Ringkjøbing Statsamter i perioden fra den 1. marts  

 1990 til den 28. februar 1991. Notatet blev sendt til Folketingets Retsudvalg  

 ved skrivelse af 23. november 1992 (Alm. del- bilag 182).
 Forsøgsordningen blev gennemført på grundlag Justitsministeriets cirkulære  

 og vejledning af 1. februar 1990 om en forsøgsordning med parrådgivning.
3.1. Betingelserne for deltagelse i forsøgsordningen Forsøgsordningen omfattede ægtefæller og - efter gennemførelse af loven om  

 registreret partnerskab - registrerede partnere.
Derimod var ugifte samboende  

 ikke omfattet af forsøgsordningen, idet denne gruppe ikke er omfattet af  

 reglerne i ægteskabsloven.
Ifølge det ovennævnte cirkulære om en forsøgsordning med parrådgivning  

 kunne rådgivning ydes i forbindelse med en ægteskabssag, herunder en sag om  

 fri proces til separation eller skilsmisse, samt i tilfælde hvor  

 ægtefællernes konflikt var så dyb, at det måtte antages, at en sag om  

 separation eller skilsmisse var en nærliggende mulighed.
Rådgivningen blev  

 således knyttet til ægteskabssager og tilfælde, der i det væsentlige kunne  

 sidestilles hermed, hvorimod ordningen ikke omfattede rådgivning på et så  

 tidligt tidspunkt, at ægtefællernes konflikt (endnu) ikke var så dyb, at de  

 stod over for en ægteskabssag.
Selv om den sproglige formulering af ægteskabslovens § 43, stk. 2, kunne  

 tale for, at der kun kunne gives rådgivning i tilfælde, hvor en ægteskabssag  

 var rejst, fandt arbejdsgruppen det dog rigtigt også at åbne mulighed for at  

 give rådgivning, hvis konflikten mellem ægtefællerne var så dyb, at en  

 ægteskabssag var en nærliggende mulighed.
Baggrunden herfor var dels et ønske  

 om at åbne mulighed for rådgivning, selv om der ikke var rejst en  

 ægteskabssag, og dels et ønske om at undgå tilfælde, hvor ægtefællerne pro  

 forma ansøgte om separation eller skilsmisse udelukkende med det formål at få  

 parrådgivning.
Denne afgrænsning af området for rådgivning var ikke udtryk for en  

 vurdering af, hvornår der kunne være behov for rådgivning.
Det var en udbredt  

 opfattelse i arbejdsgruppen, at der også ved konflikter mellem ægtefæller på  

 et tidligere tidspunkt kan være behov for rådgivning.
Arbejdsgruppen fandt  

 imidlertid, at ægteskabslovens § 43, stk. 2, indebar, at en sådan begrænsning  

 skulle foretages.
Rådgivningen kunne ifølge cirkulæret kun ydes, hvis der var udsigt til, at  

 rådgivningen kunne medvirke til, at ægtefællerne selv kunne løse deres  

 konflikt. Ægtefællerne havde således ikke krav på rådgivning, men spørgsmålet  

 om, hvorvidt de skulle have et tilbud herom, beroede på statsamtets skøn i  

 hvert enkelt tilfælde.
I vejledningen om forsøgsordningen blev det anført, at  

 man ved udøvelsen af dette skøn - i overensstemmelse med bemærkningerne til  

 lovforslaget - skulle tage udgangspunkt i, at et tilbud om rådgivning skulle  

 gives, hvis der var udsigt til, at ægtefællerne gennem en rådgivning kunne  

 bearbejde deres problemer på en sådan måde, at ægteskabet kunne bevares.
Et  

 tilbud om rådgivning kunne imidlertid også gives, selv om der ikke syntes at  

 være mulighed for, at ægteskabet kunne bevares, hvis der var udsigt til, at  

 rådgivningen kunne løse eller formindske en alvorlig konflikt mellem  

 ægtefællerne.
Det blev endvidere fremhævet, at der formentlig kun i meget  

 begrænset omfang ville være anledning til at tilbyde rådgivning i sager om  

 skilsmisse efter separation.
3.2. Rådgivningens karakter I cirkulæret om et forsøg med parrådgivning var det fastsat, at statsamtet  

 bestemte rådgivningens omfang og karakter, og hvem der skulle udføre  

 rådgivningen.
Forsøgsordningen blev herefter udformet således, at der i  

 gennemsnit måtte bruges 4 samtaletimer pr. sag.
I samtalerne deltog  

 psykologer og/eller jurister.
Endvidere blev der afsat et tidsforbrug på 2  

 timer pr. sag til statsamtets personale og 1 time pr. sag til opfølgning.
3.3. Deltagelsen i rådgivningen Under forsøgsordningen, der varede et år, var antallet af rådgivninger i  

 forbindelse med en ægteskabssag 63, hvilket svarer til, at der var rådgivning  

 i 1,1 pct. af de i alt 5.701 sager, som kunne have udløst rådgivning i de to  

 statsamter i den pågældende periode.
Udskilles sagerne om bevilling til  

 skilsmisse efter separation, hvor der i praksis kun undtagelsesvis er  

 grundlag for tilbyde rådgivning, havde der i perioden været behandlet 3.919  

 sager, der kunne have udløst rådgivning, hvilket svarer til, at der blev  

 givet rådgivning i 1,6 pct. af sagerne.
 Hertil kom 79 rådgivninger, som ikke havde forbindelse med en  

 ægteskabssag, men hvor ægtefællernes konflikt var så alvorlig, at det måtte  

 antages, at en sag om separation eller skilsmisse var en nærliggende  

 mulighed.
 Der deltog således i alt ca. 284 personer i rådgivningen.
 Om effekten af parrådgivningen for de enkelte ægtefæller fremgår det af  

 notatet om ordningen bl.a., at 249 personer, der deltog i rådgivningen, også  

 deltog i en opfølgning herpå. 121 heraf havde ved opfølgningen valgt at  

 bevare ægteskabet, og 90 personer heraf, svarende til 74 pct., oplyste, at  

 beslutningen om at fortsætte ægteskabet byggede på, at man havde fundet et  

 nyt grundlag at fortsætte ægteskabet på. 124 personer havde ved opfølgningen  

 valgt at opløse ægteskabet. 72 af disse personer, hvilket svarer til 58 pct.,  

 oplyste, at de var gået fra hinanden i en afspændt atmosfære.
3.4. Arbejdsgruppens anbefalinger Arbejdsgruppen anbefalede i notatet om forsøgsordningen, at der indføres  

 en permanent rådgivningsordning efter de retningslinier, der blev anvendt i  

 forsøget, dog således at der fastsættes regler om betaling på 500 kr. pr.  

 rådgivningsforløb.
Arbejdsgruppen anførte, at den rådgivende mægling, som var gennemført ved  

 forsøget, næppe ville medføre en væsentlig nedgang i antallet af separationer  

 og skilsmisser.
Forsøget viste imidlertid, at en betragtelig del af de  

 ægtefæller, der deltog i forsøgsordningen, besindede sig og gav ægteskabet en  

 ny chance.
Endvidere havde de, der valgte separation eller skilsmisse, fået  

 hjælp til at gå fra hinanden på en værdig måde til gavn for såvel voksne som  

 eventuelle børn.
 Arbejdsgruppen fandt i øvrigt, at der ved vurderingen af, om der bør  

 indføres en permanent ordning med parrådgivning, bør lægges afgørende vægt på  

 den effekt, som en rådgivning må antages at ville have i det enkelte  

 tilfælde, hvorimod den forholdsvis beskedne deltagelse i rådgivningen under  

 forsøgsordningen har mindre betydning.
Om forslaget om en betalingsordning anførte arbejdsgruppen, at en ordning,  

 hvor ægtefællerne ikke skal betale for rådgivningen, ikke er i  

 overensstemmelse med princippet om, at den, der modtager en offentlig ydelse,  

 skal betale omkostningerne herved.
Arbejdsgruppen fandt dog ikke, at  

 ægtefællerne bør yde fuld betaling (1.800 - 2.000 kr.) for rådgivningen, idet  

 dette ville medføre, at et antal ægtefæller ville være afskåret fra at  

 modtage hjælp af økonomiske grunde.
Arbejdsgruppen foreslog på den baggrund, at der fastsættes en betaling,  

 der dog ikke er højere end at praktisk taget alle, der har et ønske og behov  

 for at modtage rådgivning, kan deltage.
Betalingen foreslås fastsat til 500  

 kr., idet det fremgår af opfølgningen på forsøgsordningen, at omkring 2/3 af  

 de, der deltog i rådgivningen, ville have modtaget rådgivning, selv om de  

 skulle have betalt 500 kr. tilsammen herfor.
3.5. Høring om forsøgsordningen Arbejdsgruppens notat har været sendt til høring hos præsidenterne for  

 Østre og Vestre Landsret, præsidenterne for Københavns byret, retten i Århus,  

 retten i Ålborg, retten i Odense og retten i Roskilde, Den Danske  

 Dommerforening, Dommerfuldmægtigforeningen, samtlige statsamter, Københavns  

 Overpræsidium, Foreningen af Statsamtsjurister, Foreningen af Statsamtmænd og  

 Advokatrådet.
4. Forslaget om en permanent ordning med frivillig rådgivning Justitsministeriet er enig i arbejdsgruppens vurdering af forsøget og i,  

 at der bør indføres en permanent og landsdækkende ordning med frivillig  

 parrådgivning.
 Den fremtidige ordning bør efter Justitsministeriets opfattelse i  

 overensstemmelse med indstillingen fra arbejdsgruppen udformes med  

 udgangspunkt i de retningslinier for rådgivningen, som blev anvendt i  

 forsøgsordningen, og således at der fastsættes en betaling på 500 kr. pr.  

 rådgivningsforløb.
 Justitsministeriet har i den forbindelse og på baggrund af de høringssvar,  

 der er indkommet om notatet om forsøgsordningen, overvejet en række spørgsmål  

 om den nærmere udformning af en permanent ordning med frivillig rådgivning.
4.1. Betingelserne for deltagelse i rådgivning Forsøgsordningen omfattede alene ægtefæller og registrerede partnere, mens  

 par, der var samlevende uden at være gift eller registreret, ikke kunne  

 tilbydes rådgivning.
Fire statsamter har i forbindelse med høringen om  

 notatet om forsøgsordningen anbefalet, at en permanent ordning med  

 parrådgivning tillige omfatter ugifte samlevende par.
 Formålet med en ordning med frivillig parrådgivning er at afløse den  

 tidligere obligatoriske mægling i forbindelse med separation og skilsmisse  

 efter ægteskab, og forsøgsordningen har derfor naturligt ikke omfattet  

 papirløse samlivsforhold.
 På denne baggrund og da en ordning, der også omfattede ugifte samlevende,  

 ville give anledning til vanskelige problemer med hensyn til afgrænsningen  

 af, hvilke par der ville kunne modtage rådgivning, har Justitsministeriet -  

 selv om sådanne par ved samlivsophævelse kan have samme behov for rådgivning  

 som gifte - ikke fundet grundlag for at foreslå en så væsentlig ændring i  

 forhold til det gennemførte forsøg.
 Hertil kommer også, at der er mulighed for at få rådgivning i kommunalt  

 regi, jf. nærmere nedenfor, og at der således ikke er tale om, at de ugifte  

 er afskåret fra at få rådgivning fra det offentlige i forbindelse med  

 samlivsophævelse.
 Forsøgsordningen omfattede både tilfælde, hvor der var taget skridt til en  

 sag om separation eller skilsmisse, og tilfælde, hvor ægtefællernes konflikt  

 var så dyb, at en sag om separation eller skilsmisse var en nærliggende  

 mulighed.
I forbindelse med høringen om arbejdsgruppens notat om forsøgsordningen  

 har fire statsamter foreslået, at den permanente ordning også kommer til at  

 omfatte rådgivning på et tidligere tidspunkt end det, der har været gældende  

 under forsøget.
Statsamterne har i den forbindelse henvist til, at konflikter  

 mellem ægtefællerne lettere vil kunne løses, hvis der ydes hjælp på et  

 tidligt tidspunkt, og at rådgivningen dermed ville få større effekt.
Justitsministeriet er enig i, at tidlig rådgivning formentlig ofte vil  

 være bedre egnet til at løse en konflikt mellem ægtefæller end rådgivning,  

 der først gives, når separation eller skilsmisse er nærliggende.
Det er  

 imidlertid Justitsministeriets opfattelse, at det ligger uden for det område,  

 som Justitsministeriet og statsamterne skal varetage i forbindelse med  

 separation og skilsmisse, at yde en mere almindelig rådgivning til ægtepar.
 Opstår der under et ægteskab således konflikter eller problemer, som ikke  

 kan løses af parterne selv, og hvor det ikke er nærliggende, at udgangen vil  

 blive separation eller skilsmisse, finder Justitsministeriet, at bistand bør  

 ydes af de sociale myndigheder.
Det bemærkes i den forbindelse, at det følger af bistandslovens § 28, at  

 kommunerne skal tilbyde enlige og familier vederlagsfri løbende vejledning og  

 rådgivning og er forpligtet til ved opsøgende virksomhed at rette dette  

 tilbud til enhver, som må antages at trænge hertil.
Rådgivning og vejledning  

 skal kunne ydes anonymt og som et åbent tilbud til enhver.
Bistandslovens tilbud om rådgivning og vejledning dækker således også de  

 situationer, hvor der opstår samlivsproblemer, og allerede fra det tidspunkt,  

 hvor problemerne opstår.
Rådgivningen kan i øvrigt også benyttes af ugifte  

 samlevende.
 Justitsministeriet finder på denne baggrund ikke, at ordningen med  

 parrådgivning bør udvides, således at den også omfatter tilfælde, hvor  

 separation eller skilsmisse ikke er nærliggende.
Justitsministeriet er dog enig med arbejdsgruppen i, at der også bør kunne  

 ydes parrådgivning i de tilfælde, hvor sag om separation eller skilsmisse  

 endnu ikke er indledt, men hvor det synes nærliggende at en sådan sag vil  

 blive udgangen på en alvorlig konflikt mellem parterne.
Det forudsættes dog,  

 at den fremtidige ordning udformes således, at sådanne tilbud kun gives, når  

 statsamtet efter grundig oplysning af sagen finder, at der er et særligt  

 behov herfor, jf. i øvrigt om statsamtets tilbud om rådgivning nedenfor under  

 pkt. 4.2.
4.2. Tilbud om rådgivning I forsøgsordningen var det statsamtet, der i de enkelte sager tog stilling  

 til, om et ægtepar, der var omfattet af ordningen, skulle tilbydes  

 parrådgivning.
Statsamtet skulle give tilbud om rådgivning, hvis der var  

 udsigt til, at ægtefællerne gennem en rådgivning kunne bearbejde deres  

 problemer på en sådan måde, at ægteskabet kunne bevares.
Tilbud om rådgivning  

 kunne imidlertid også gives, selv om der ikke syntes at være mulighed for, at  

 ægteskabet kunne bevares, hvis der var udsigt til, at rådgivningen kunne løse  

 eller formindske en alvorlig konflikt mellem ægtefællerne.
 Justitsministeriet har overvejet, om ordningen i stedet burde udformes  

 således, at der fastsættes et krav for ægtefællerne på at modtage  

 rådgivning, hvis betingelserne herfor med hensyn til sagernes art m.v. i  

 øvrigt er opfyldt.
Det er imidlertid Justitsministeriets opfattelse, at der vil være en række  

 tilfælde, hvor det på forhånd med sikkerhed kan antages, at rådgivningen ikke  

 vil have effekt.
Dette vil f.eks. forekomme, hvis ægteparret har brug for en  

 anden form for hjælp end den, som parrådgivningen kan yde, herunder f.eks.  

 psykiatrisk eller psykologisk behandling, eller hvis parrets konflikt er af  

 en sådan karakter, at det må antages, at rådgivning i det omfang, som  

 tilbydes af statsamtet, ikke vil kunne hjælpe parret.
Justitsministeriet finder ligeledes, at det også efter den permanente  

 ordning med parrådgivning må være en forudsætning, at ægtefællerne ikke har  

 valgt familiesagkyndig rådgivning efter myndighedslovens § 27 a.
Den  

 familiesagkyndige rådgivning tilbydes af statsamterne ved uenighed om  

 forældremyndighed og samværsret, og formålet er at hjælpe parterne, dvs.  

 forældre og børn, til selv at løse konflikter om disse spørgsmål.
 Baggrunden for, at der efter Justitsministeriets opfattelse ikke bør  

 tilbydes parrådgivning i tilfælde, hvor parterne har valgt familiesagkyndig  

 rådgivning, er, at det vil kunne være uheldigt, hvis der samtidigt ydes  

 rådgivning fra flere sider vedrørende de spørgsmål, som har givet anledning  

 til konflikt.
 Det forudsættes endvidere, at der ikke kan gives tilbud om rådgivning i  

 tilfælde, hvor ægtefællerne ønsker mægling hos præsten, medmindre denne  

 mægling er afsluttet eller ønsket herom trækkes tilbage.
 Det er således hensigten, at også den permanente ordning udformes således,  

 at der må træffes en konkret skønsmæssig afgørelse om, hvorvidt parrådgivning  

 skal tilbydes.
Denne skønsmæssige afgørelse forudsættes ligesom i forsøgsordningen  

 truffet af statsamterne, der bl.a. som følge af erfaringerne med hensyn til  

 behandlingen af ægteskabssager og andre sager, f.eks. om forældremyndighed og  

 samværsret, må anses for velegnede hertil.
I øvrigt bemærkes, at statsamtets  

 afslag på parrådgivning vil kunne påklages til Civilretsdirektoratet.
Ligesom i forsøgsordningen må statsamtet overveje, om der skal fremsættes  

 tilbud om parrådgivning, når parret eller en af ægtefællerne udtrykker  

 interesse for det i en sag om bevilling til separation eller skilsmisse eller  

 ansøgning om fri proces til separation eller skilsmisse.
Fremsættes der ikke  

 anmodning om rådgivning, skal fremsættelse af tilbud herom overvejes af  

 statsamtet, hvis statsamtet efter de oplysninger, som foreligger i sagen,  

 eller de oplysninger, som fremkommer under vilkårsforhandlingen i statsamtet,  

 antager, at rådgivning vil kunne være relevant.
Hvis der er anlagt retssag om separation eller skilsmisse, vil statsamtet  

 kun blive inddraget, såfremt parterne eller en af dem henvender sig til  

 statsamtet med anmodning om, at ægtefællerne kan modtage rådgivning.  

 Ligeledes vil rådgivning, inden der er taget skridt til en sag om separation  

 eller skilsmisse, forudsætte en henvendelse fra ægtefællerne til statsamtet  

 herom.
Statsamterne må herefter ved samtale med parret undersøge, om  

 betingelserne for at give tilbud om rådgivning er opfyldt.
4.3. Rådgivningens karakter I forsøgsordningen var det forudsat, at rådgivningen skulle ske i  

 tværfagligt samarbejde, der omfattede statsamtets jurister, psykologer og  

 socialrådgivere.
Rådgivningen blev således givet ved samtaler med psykologer  

 og/eller statsamtets jurister, og det var fastsat, at samtaletiden i  

 gennemsnit ikke burde strække sig over mere end 4 løntimer pr. par.
Det er Justitsministeriets opfattelse, at den permanente rådgivning  

 ligeledes bør udformes således, at rådgivningen kan ske i et tværfagligt  

 samarbejde mellem psykologer, socialrådgivere og jurister.
Rådgivningen vil  

 formentlig i nogle tilfælde kunne gives ved ansatte ved statsamtet, men i  

 øvrigt må statsamtet træffe aftale med andre om, at de yder rådgivning for  

 statsamtet.
 Omfanget af rådgivningen findes i overensstemmelse med indstillingen fra  

 arbejdsgruppen fortsat at burde være gennemsnitlig 4 timer pr. par, hvilket  

 svarer til omfanget af den rådgivning, der var forudsat ved indførelsen af  

 rådgivning i sager om forældremyndighed og samværsret efter myndighedslovens  

 § 27 a.
 Endelig finder Justitsministeriet, at det ligesom under forsøgsordningen  

 bør fastsættes, at rådgivningen i almindelig skal være betinget af, at begge  

 ægtefæller ønsker at deltage, og at de møder samtidigt og personligt til  

 rådgivningen.
4.4. Betaling for rådgivningen Som det fremgår ovenfor under pkt. 3.4., har arbejdsgruppen foreslået, at  

 der indføres en brugerbetaling på 500 kr. for hvert rådgivningsforløb.
Justitsministeriet finder ligesom arbejdsgruppen, at det er rimeligt, at  

 der indføres en vis betaling for rådgivningen.
Betaling må også antages at  

 indebære, at kun par, der er motiveret for rådgivningen, accepterer et tilbud  

 herom, hvorved rådgivningen har størst udsigt til resultater.
 Indførelse af en betalingsordning, hvorefter der skal betales 500 kr. pr.  

 rådgivning, vil ikke medføre fuld omkostningsdækning for det offentlige.  

 Henset til rådgivningens sociale karakter, herunder dens sammenhæng med den  

 vederlagsfri rådgivning efter bistandsloven, findes det imidlertid  

 forsvarligt, at egenbetalingen ikke fuldt ud dækker det offentliges  

 omkostninger i forbindelse med rådgivningen.
 Det er således Justitsministeriets opfattelse, at arbejdsgruppens forslag  

 om betalingens størrelse er passende, og det foreslås derfor, at der i  

 ægteskabsloven som § 43, stk. 3, indsættes en regel, der giver hjemmel til at  

 opkræve 500 kr. i betaling for frivillig rådgivning.
5. Administrative og økonomiske konsekvenser Som det fremgår ovenfor under pkt. 4.3. og pkt. 4.4., foreslås  

 rådgivningsordningen udformet således, at der ydes rådgivning med  

 gennemsnitligt 4 rådgivningstimer pr. par og med en egenbetaling på 500 kr.  

 pr. rådgivningsforløb.
Til statsamtets behandling i forbindelse med tilbud om  

 rådgivning forventes at medgå et tidsforbrug, der ligesom i forsøgsordningen  

 anslås til ca. 2 timer pr. sag, i hvilken rådgivning tilbydes.
Dette  

 indebærer en udgift for statsamterne, som på baggrund af oplysningerne  

 vedrørende forsøgsordningen anslås til i alt ca. 2.000 kr. pr.  

 rådgivningsforløb.
Efter fradrag af egenbetalingen bliver udgiften således  

 ca. 1.500 kr. pr. sag, i hvilken der gives rådgivning.
Beløbet dækker  

 udgifter til psykolog, socialrådgiver, jurist samt øvrige udgifter ud over  

 selve rådgivningsarbejdet.
Det relativt høje tidsforbrug på ca. 2 timer pr.  

 sag til behandlingen i forbindelse med tilbud om rådgivning skønnes endvidere  

 at dække tidsforbruget ved tilbud om rådgivning i de sager, der ender med, at  

 parrådgivning ikke gennemføres.
Den samlede udgift for statsamterne afhænger af, i hvilket omfang  

 parrådgivningen vil blive anvendt.
Skønnet herover er forbundet med  

 usikkerhed.
Som det fremgår ovenfor under pkt. 3.3., blev der under  

 forsøgsordningen gennemført rådgivning i forbindelse med en ægteskabssag i  

 1,1 pct. af de 5.701 sager, der kunne have udløst rådgivning i de to  

 statsamter i den pågældende periode.
Det tilsvarende antal af sager var i  

 1993 i de to statsamter 5.172. Det må således antages, at der ikke siden  

 gennemførelsen af forsøgsordningen er sket sådanne ændringer i antallet af  

 sager, der kan udløse rådgivning, at forudsætningerne for arbejdsgruppens  

 skøn over det fremtidige antal rådgivninger er ændrede.
 Arbejdsgruppen skønnede, at antallet af rådgivninger med indførelsen af en  

 egenbetaling på 500 kr. på længere sigt ville blive 1.300 - 1.500 om året.  

 Lægges dette skøn til grund, vil de årlige nettoudgifter til ordningen udgøre  

 ca. 2,1 mio. kr.
Med ikrafttræden af ordningen pr. 1. juli 1995 anslås nettoudgiften i 1995  

 at udgøre ca. 1,1 mio. kr.
Merudgifterne udgør 1,4 mio. kr., heraf lønsum 1,3  

 mio. kr, og indtægterne ved egenbetaling 0,3 mio. kr.
I 1996 og følgende år  

 anslås nettoudgiften til ca. 2,1 mio kr.
Merudgifterne udgør 2,8 mio. kr,  

 heraf lønsum 2,5 mio. kr., og indtægten fra egenbetaling 0,7 mio. kr.
 De samlede merudgifter ved lovforslaget vil blive afholdt inden for  

 Justitsministeriets eksisterende bevillingsmæssige rammer.
Bemærkninger til de enkelte bestemmelser Til § 1 Til nr. 1 Bestemmelsen i ægteskabslovens § 43, stk. 2, foreslås ændret, således at  

 det fremgår, at der fremover skal indføres en ordning med parrådgivning i  

 alle statsamter efter regler, der fastsættes af justitsministeren.
 Om udformningen af ordningen henvises til de almindelige bemærkninger  

 ovenfor under pkt. 4.
Til nr. 2 Det foreslås, at der i forbindelse med etableringen af en permanent  

 ordning med frivillig parrådgivning indføres en regel om betaling på 500 kr.  

 pr. rådgivningsforløb pr. ægtepar, jf. herom nærmere de almindelige  

 bemærkninger ovenfor under pkt. 4.4.
Af hensyn til en let administration af ordningen foreslås det, at beløbet  

 forfalder til betaling inden rådgivningen begyndes.
Beløbet kan således ikke  

 tilbagebetales, hvis ægtefællerne f.eks. midt i forløbet ikke længere ønsker  

 at deltage i rådgivningen.
Derimod kan tilbagebetaling ske, hvis parret  

 fortryder, inden rådgivningen er begyndt.
Til § 2 Det foreslås, at loven træder i kraft den 1. juli 1995.
Til § 3 Bestemmelsen indeholder hjemmel til at sætte ændringsloven i kraft for  

 Færøerne og Grønland.
 For Færøerne gælder reglerne i ægteskabsloven fra 1922, mens der for  

 Grønland ved anordning nr. 307 af 14. maj 1993 er fastsat regler, der i vidt  

 omfang svarer til ægteskabsloven af 1969.
Bilag I dette bilag er i venstre spalte indsat den gældende formulering af den bestemmelse, der berøres af  

 lovforslaget.
 Den foreslåede affattelse er gengivet i højre spalte.
§ 43. Efter begge parters ønske kan der ske mægling ved præsten.  

 Regler herom fastsættes af kirkeministeren efter forhandling med  

 justitsministeren Stk. 2. Justitsministeren kan fastsætte regler om frivillig  

 rådgivning af ægtefæller, inden der meddeles separation eller skilsmisse.
 § 43. Efter begge parters ønske kan der ske mægling ved præsten.  

 Regler herom fastsættes af kirkeministeren efter forhandling med  

 justitsministeren.
 Stk. 2. Justitsministeren fastsætter regler om frivillig  

 rådgivning af ægtefæller i forbindelse med separation og skilsmisse.
 Stk. 3. Der betales 500 kr. for rådgivning efter stk. 2. Beløbet  

 betales, inden rådgivningen påbegyndes.
