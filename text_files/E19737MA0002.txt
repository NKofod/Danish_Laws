 En transportvirksomhed vil på fakturaer over udførte transportydelser  

 kunne undlade at beregne afgift af de for kunderne foretagne udlæg,  

 indbefattet de i udlæggene indgåede afgiftsbeløb.
Det er en betingelse herfor, at virksomheden ikke beregner sig nogen  

 avance af de foretagne udlæg, og at virksomheden ikke fører udlæggene til  

 udgift i sit regnskab.
I de af virksomheden udstedte fakturaer over udførte  

 transporter - eller i bilag hertil - må der foretages en specifikation af de  

 afholdte udlæg, og de originale fakturaer mv vedrørende udlæggene må  

 videregives til kunden.
For så vidt angår de forskellige former for udlæg mv skal oplyses  

 følgende: Betaling af fragt for transport udført af DSB vil kunne behandles  

 efter foranstående regler.
Kundens navn er anført som afsender eller modtager  

 på de udstedte fragtbreve.
Betaling for af- eller pålæsning udført af andre virksomheder i  

 forbindelse med transporten vil kunne betragtes som udlæg for kunden.
De for  

 dette arbejde udstedte fakturaer kan anses som fakturaer over  

 transportydelser i relation til bekendtgørelsen om fakturering af  

 transportydelser, salg fra selvbetjeningslagre, torvesalg o lign.
Efter denne  

 bekendtgørelses § 1 kan transportvirksomheder undlade at anføre kundens navn  

 og adresse på forsendelsesbilag, der ikke er indrettet med rubrikker til  

 denne oplysning.
Fakturaerne vil herefter, uanset om kundens navn og adresse  

 er påført, opfylde betingelserne for at kunne benyttes som grundlag for  

 fradrag af indgående afgift.
Lossepladsafgift vil kunne betragtes som udlæg for kunden, såfremt aftalen  

 med kunden kun omfatter kørsel til lossepladsen.
Hvis aftalen med kunden er  

 en aftale, der går ud på bortskaffelse af affald, f eks fjernelse af  

 dagrenovation, er lossepladsafgiften en omkostning for vognmandsforretningen  

 og må indgå i det fakturabeløb, hvoraf der betales afgift.
Udgift til lastbilernes overførsel med færger vil ikke kunne betragtes som  

 udlæg for kunden, men må indgå i den afgiftspligtige værdi i fakturaerne for  

 transporten.
Merværdiafgiften på færgebilletten vil på den anden side kunne  

 medregnes til transportvirksomhedens indgående afgift.
