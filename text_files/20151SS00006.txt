Beretning afgivet af Skatteudvalget den 26. maj 2016 Beretning om svindel med refusion af udbytteskat 1. Udvalgsarbejde Skatteministeren orienterede første gang udvalget om sagen om svindel med refusion af udbytteskat i et orienteringsbrev den 25. august 2015. Udvalget har herefter løbende beskæftiget sig med sagen.
Møder Udvalget har behandlet sagen på en række møder, herunder møder med skatteministeren om SKATs udfordringer og fremtid og et møde med Statsrevisorerne og Rigsrevisionen om Statsrevisorernes beretning om SKATs forvaltning af og Skatteministeriets tilsyn med refusion af udbytteskat 11/2015 og den generelle tilstand i Skatteministeriet og SKAT.
Samråd Udvalget har stillet 10 samrådsspørgsmål til skatteministeren til mundtlig besvarelse, som denne har besvaret på henholdsvis et samråd den 3. september 2015 og et åbent samråd den 7. april 2016.
Temamøder Udvalget har endvidere afholdt 2 temamøder med en række interessenter om SKATs generelle udfordringer.
Spørgsmål Udvalget har stillet en række spørgsmål til skatteministeren til skriftlig besvarelse, som denne har besvaret.
2. Politiske bemærkninger Et flertal i udvalget (udvalget med undtagelse af EL) finder grundlag for på det skarpeste at påtale Skatteministeriets, herunder departementets og SKATs, håndtering af refusionen af udbytteskat.
Gennemgangen af forløbet om svindlen med refusion af udbytteskat foretaget af Rigsrevisionen og Statsrevisorerne afslører, at der har været helt utilstrækkelig styring af organiseringen og kontrollen af refusion af udbytteskat, se Statsrevisorernes beretning 11/2015 om SKATs forvaltning af og Skatteministeriets tilsyn med refusion af udbytteskat, jf.
SAU alm. del  bilag 125.
SKAT har reelt ikke forholdt sig til udviklingen i udbetalingen af refusion af udbytteskat, og på trods af flere advarsler har der ikke været draget omsorg for, at refusionen er sket på betryggende vis.
Endvidere har SKAT, som det fremgår af kritikken fra Statsrevisorerne, ikke haft en klar ansvars- og opgavefordeling eller forretningsgange og it-systemer, der kunne understøtte kontrollen.
Skatteministeriet og SKATs ledelse har ikke evnet at reagere effektivt på flere af de indikationer på problemer med refusionen af udbytteskat, som de modtog.
Partierne finder det stærkt kritisabelt, at Skatteministeriet ikke har ført det fornødne tilsyn med SKAT, som skulle have forhindret sagen i at udvikle sig til det kendte omfang.
 Partierne er positive over for den tilførsel af mandskab på bl.a. udbytteområdet, som blev besluttet i efteråret 2015 som led i den fælles forståelse om »bedre rammer for SKATs opgavevaretagelse« (uagtet at ikke alle partier medvirker i denne). I lyset af at regeringen har det overordnede politiske ansvar for administrationen af området, opfordrer partierne regeringen til i efteråret 2016 at redegøre for ressourcebehovet på området over for Folketingets Skatteudvalg og herunder konkret vurdere, om de ekstra tilførte 50 årsværk er tilstrækkelige, og om de iværksatte procedurer på området har givet en betryggende sikkerhed for, at der ikke igen vil forekomme alvorlig svindel med refusion af udbytteskat.
 Partierne konstaterer, at det er skatteministeren og SKATs ledelse, der har mulighed og ansvar for at drage personalemæssige konsekvenser og indlede tjenstlige forhør.
Partierne opfordrer skatteministeren til at efterkomme ønsket fra de tre hjemsendte tjenestemænd og deres faglige organisationer om, at de tjenstlige forhør sker i åbenhed, som der er mulighed for, jf.
Moderniseringsstyrelsens Personaleadministrative Vejledning.
Partierne er indforstået med, at åbenheden konkret skal udformes i respekt for, at der foregår en politimæssig efterforskning, som ikke må kompromitteres.
Socialdemokratiets, Dansk Folkepartis, Liberal Alliances, Alternativets, Socialistisk Folkepartis og Radikale Venstres medlemmer af udvalget påtaler endvidere det utilfredsstillende forhold, at skatteministeren i udvalgsbehandlingen  og trods flere spørgsmål og samråd  ikke har fundet en form (eventuelt fortrolig) til at oplyse Skatteudvalget om, hvad der skete i sommeren 2015, da SKAT angiveligt modtog en henvendelse udefra og alligevel i over en måned fortsatte refusionen af udbytteskat.
Alene i denne måned udbetalte man over 3 mia. kr.
Et mindretal i udvalget (EL) bemærker, at det står skidt til i SKAT.
Elendighederne skyldes en farlig cocktail af massive personalenedskæringer, endeløse organisatoriske ændringer og kuldsejlede it-projekter.
Dette har resulteret i et kaos, der betyder, at færre penge inddrives, svindlere har kronede dage, og at kvaliteten af SKATs arbejde er forringet, hvilket også går ud over retfærdighedsfølelsen og borgernes retssikkerhed.
De politisk ansvarlige for situationen er de partier, der har sparet SKAT i stykker.
Det var i første omgang den daværende VK-regering (Venstre og Det Konservative Folkeparti) og deres støtteparti, Dansk Folkeparti, der med et snævert flertal gennemførte strukturreformen i 2005, hvor SKAT i den forbindelse blev beskåret med tusindvis af stillinger.
I 2005 var der ansat ca. 11.500 personer i SKAT, mens der i 2015 var ansat ca. 6.500. Det er simpelt hen ikke muligt at sikre driften, produktudvikle og genopbygge på samme tid, hvis man samtidig skærer ned på ressourcerne.
Massive nedskæringer i den skala, vi har set i SKAT, vil på et tidspunkt gå ud over kvaliteten af arbejdet.
Skiftende borgerlige og socialdemokratiske regeringer har siden 2005 udvist en uansvarlighed i forhold til SKAT.
En alenlang række af skatteministre har ufortrødent fortsat med at gennemføre massive besparelser i SKAT, samtidig med at en byge af omstruktureringer og organisatoriske ændringer har ramt medarbejderne og brugeroplevelsen for borgerne.
Dette har samlet set betydet et kæmpe kompetencetab i organisationen.
Resultaterne af over 10 års ensidig og forfejlet effektiviseringspolitik ser vi nu.
Pengene fosser ud af statskassen, svindlere stortrives og borgernes retssikkerhed lider.
Enhedslisten ønsker at påpege, at den overordnede grund til, at SKAT er blevet ødelagt, er, at et flertal på Christiansborg har givet SKAT umulige rammer at arbejde under.
Når man stresser og ødelægger en organisation på den måde, det er blevet gjort med SKAT, så er det uundgåeligt, at der vil blive begået store fejl.
Enhedslisten ønsker derfor ikke at bidrage til at tørre ansvaret af på nogle embedsmænd.
SKATs krise er som udgangspunkt et resultat af katastrofale politiske beslutninger.
Sagen om svindel med udbytteskat er således en af mange skandalesager i SKAT.
I august 2015 kommer det frem, at der er blevet svindlet med udbetalinger af aktieudbytter.
Ca. 9 mia. kr. har statskassen tabt på svindlen.
Enhedslisten noterer sig Rigsrevisionens og Statsrevisorernes skarpe kritik af SKAT og Skatteministeriet for, at der har været helt utilstrækkelig styring af organiseringen af og kontrollen med refusion af udbytteskat.
Enhedslisten forventer i den sammenhæng, at regeringen  som den udøvende magt  sørger for at give SKAT mulighed for at tage initiativer til at følge op på kritikken, herunder at drøfte rammerne for SKATs arbejde med Folketinget, ikke mindst i spørgsmålet om øgede ressourcer til SKAT.
 Enhedslisten kan dog støtte op om opfordringen til skatteministeren om at efterkomme ønsket fra de tre hjemsendte tjenestemænd og deres faglige organisationer om, at de tjenstlige forhør sker i åbenhed.
 P.u.v.
