 Hermed følger eksemplarer af lov nr. 195 af 18. maj 1982 om ændring af lov  

 om investeringsfonds.
 Ved lovændringen er der med virkning fra og med indkomståret 1983  

 gennemført visse begrænsninger i investeringsfondsreglerne.
A.
Begrænsning af kredsen af henlæggelsesberettigede 1. Efter § 2, stk. 3, kan banker, sparekasser,  

 andelskasser, vekselerere, bankierer, finansierings- og  

 investeringsvirksomheder samt forsikringsselskaber ikke foretage henlæggelser  

 til investeringsfonds.
Reglen gælder fra og med indkomståret 1983.
 2. Hvis den skattepligtige både driver en virksomhed,  

 der berettiger til henlæggelse, og en virksomhed, der ikke gør det, kan  

 henlæggelse kun foretages på grundlag af overskuddet i den førstnævnte  

 virksomhed, jfr. § 4, stk. 3. Det medfører, at det er nødvendigt for den  

 skattepligtige at aflægge et særskilt regnskab for den virksomhed, der  

 berettiger til henlæggelse.
Er der tale om en virksomhed, der har flere afdelinger, aktiviteter,  

 divisioner m.v., og hvor en af disse er omfattet af § 2, stk. 3, og de andre  

 ikke, kan der kun foretages henlæggelse på grundlag af overskuddet i den del  

 af virksomheden, der er berettiget til henlæggelse.
I denne situation er det  

 en betingelse for investeringsfondshenlæggelse, at der udarbejdes en særskilt  

 opgørelse over overskuddet i den del af virksomheden, der er berettiget til  

 henlæggelse.
3. Lovændringen indeholder ingen begrænsning i  

 adgangen til at anvende de henlagte midler.
Selv om en virksomhed ikke giver  

 ret til at foretage henlæggelser, kan den skattepligtige altså godt benytte  

 investeringsfondshenlæggelser til forlods afskrivning på aktiver, som han  

 anskaffer til brug i denne virksomhed.
B.
Nedsættelse af fristen for anvendelse af henlæggelserne 4. Efter hovedreglen i den hidtil gældende lovs § 6,  

 stk. 2, skulle henlæggelser til investeringsfonds være anvendt inden 12 år  

 efter udløbet af henlæggelsesåret.
Denne frist er ved lovændringen nedsat til  

 6 år for henlæggelser, der foretages for indkomståret 1983 og senere.
For henlæggelser for tidligere indkomstår finder de gældende regler  

 fortsat anvendelse.
For disse henlæggelser er den maksimale henlæggelsesfrist  

 således fortsat 12 år.
5. 12 års fristen for anvendelse af henlæggelser for  

 tidligere år kan dog blive reduceret, hvis virksomheden foretager  

 henlæggelser for indkomståret 1983 og senere.
Det skyldes, at de ældste  

 henlæggelser efter investeringsfondslovens § 6, stk. 3, skal anvendes først.
 Eksempel:
 Efter de hidtil gældende regler skal en henlæggelse, der er foretaget i  

 1982, anvendes senest i 1994. Hvis den skattepligtige foretager henlæggelse i  

 1983, skal henlæggelsen fra 1982 anvendes senest i 1989. Det skyldes, at 6  

 års fristen for henlæggelsen i 1983 udløber i 1989, og at henlæggelsen fra  

 1982 skal anvendes først.
 Denne virkning kan få betydning for henlæggelser foretaget i indkomstårene  

 1978 til 1982.
 6. § 2, stk. 1 og 2, i den ændrede lov svarer med  

 redaktionelle ændringer til § 2, 1. og 2. pkt., i den hidtil gældende lov.
 Den hidtidige regel i § 2, 3. pkt., er ophævet, fordi den knyttede sig til  

 en overgangsregel vedrørende brugsforeninger, som ikke længere har betydning.
C.
Omregning til kontantværdi ved frigivelse af henlagte midler 7. Ved § 1, nr. 19, i lov nr. 197 af 18. maj 1982 er  

 der i afskrivningsloven som ny § 19A indsat en bestemmelse, hvorefter  

 anskaffelsessummen for afskrivningsberettigede bygninger og installationer i  

 sådanne bygninger, der anskaffes den 1. januar 1982 eller senere, skal  

 omregnes til kontantværdi.
Denne kontantværdi danner grundlag for de  

 skattemæssige afskrivninger.
Det betyder, at der fra lovens ikrafttræden den  

 3. juni 1982 kun kan frigives investeringsfonds- og etableringskontomidler  

 til forlods afskrivning på den kontant omregnede anskaffelsessum.
Ved  

 frigivelse af midlerne må der derfor foretages en beregning af bygningens  

 eller den særlige installations kontantværdi.
Det samme gælder for  

 dræningsanlæg på jordbrugsbedrifter.
 Frigivelsesmyndighedens afgørelse om beregningen af kontantværdien kan  

 påklages til statsskattedirektoratet, Meldahlsgade 5, 1613 København V., med  

 rekurs til skattedepartementet.
8. Er der i tiden mellem den 1. januar 1982 og den 2.  

 juni 1982 frigivet midler til forlods afskrivning på en bygning m.v., finder  

 § 10 i ovennævnte lov anvendelse, hvis forlods afskrivningen på grund af  

 omregningen til kontantværdi ikke kan foretages fuldt ud.
I så fald skal den  

 ikke anvendte del af henlæggelsen benyttes til forlods afskrivning på andre  

 aktiver, hvortil investeringsfondshenlæggelser kan anvendes.
Den  

 skattepligtige kan dog vælge at lade den overskydende del af henlæggelsen  

 efterbeskatte eller at genindskyde den overskydende del af det frigivne beløb  

 på den konto i pengeinstituttet, som beløbet er hævet på (retablering).
 Ansøger den skattepligtige om frigivelse af andre henlæggelser, skal en  

 ikke anvendt del af den tidligere frigivne henlæggelse formindske den nye  

 frigivelse.
 Reglen finder tilsvarende anvendelse på midler, der er frigivet efter  

 etableringskontoloven.
Skattedepartementet, den 1. juni 1982 Jens Rosman / Jens Drejer Ingen.
