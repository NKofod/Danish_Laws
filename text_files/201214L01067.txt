Betænkning afgivet af By- og Boligudvalget den 20. juni 2013 Betænkning over Forslag til lov om ændring af lov om almene boliger m.v.
(Forhøjelse af Landsbyggefondens investeringsramme for 2013 til renovering) [af ministeren for by, bolig og landdistrikter (Carsten Hansen)]:
1. Udvalgsarbejdet Lovforslaget blev fremsat den 22. maj 2013 og var til 1. behandling den 30. maj 2013. Lovforslaget blev efter 1. behandling henvist til behandling i By- og Boligudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og ministeren for by, bolig og landdistrikter sendte den 19. april 2013 dette udkast til udvalget, jf.
BYB alm. del  bilag 65. Den 23. maj 2013 sendte ministeren for by, bolig og landdistrikter de indkomne høringssvar og et notat herom til udvalget.
Spørgsmål Udvalget har stillet 1 spørgsmål til ministeren for by, bolig og landdistrikter til skriftlig besvarelse, som denne har besvaret.
 Udvalgets spørgsmål til ministeren for by, bolig og landdistrikter og dennes svar herpå er optrykt som bilag 2 til betænkningen.
2. Indstilling og politiske bemærkninger Udvalget indstiller lovforslaget til vedtagelse uændret.
Dansk Folkepartis medlemmer af udvalget støtter dette lovforslag, der er en del af vækstpakken og omhandler en forhøjelse af Landsbyggefondens investeringsramme for 2013. Som led i boligaftalen fra 2012 blev renoveringsrammen forhøjet med 4,1 mia. kr., og nu bliver den yderligere forhøjet for at sætte gang i flere renoveringer.
DF støtter den nye brede aftale om en forhøjelse af Landsbyggefondens renoveringsramme, som efter sigende vil give flere arbejdspladser samt en masse nyrenoverede boliger.
DF havde meget gerne set, at det i aftalen blev sikret, at disse arbejdspladser i udpræget grad kom på danske hænder, eventuelt i form af sociale klausuler.
Det var der desværre ikke flertal for, da regeringen ønskede frivillige samarbejdsaftaler.
DF glæder sig til gengæld over, at DF fik sikret, at udviklingen af praktikpladser i forbindelse med renoveringen løbende skal følges, og at der på foranledning af DF også er iværksat en undersøgelse af dette.
DF ser frem til den færdige undersøgelse, så vi på den måde kan følge med i, hvordan de frivillige samarbejdsaftaler fungerer.
Samtidig har vi mulighed for senere at øge indsatsen på området, såfremt det viser sig, at renoveringsarbejdet ikke kaster nok praktikpladser af sig til vores unge mennesker.
 DF bemærker endvidere, at høringssvarene også er positive.
DF lægger vægt på, at der sikres foranstaltninger for mennesker med handicap i forhold til delrammen på 2 mia. kr., og på, at rammen for tilgængelighed er forhøjet, samt at der er givet tilsagn om knap 2,5 mia. kr. til handicapforanstaltninger.
Dertil vil DF tilføje, at det er vigtigt hele tiden at følge udviklingen og vurdere, om der er brug for at iværksætte yderligere tiltag i forhold til handicapforanstaltninger og i forhold til tilgængelighed for mennesker med handicap.
 Enhedslistens medlemmer af udvalget støtter forslaget og hæfter sig ved, at ministeren har bekræftet, at det er sikret, at der anvendes arbejdsklausuler i forbindelse med arbejder omfattet af forhøjelsen af renoveringsrammen, jf. svar på spørgsmål nr. 1, som er optrykt som bilag til denne betænkning.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bjarne Laustsen (S) Jan Johansen (S) Jens Joel (S) Mette Reissmann (S) fmd.
Simon Kollerup (S) Jesper Petersen (S) Thomas Jensen (S) Liv Holm Andersen (RV) Lone Loklindt (RV) Rasmus Helveg Petersen (RV) Eigil Andersen (SF) Pernille Vigsø Bagge (SF) Özlem Sara Cekic (SF) Lars Dohn (EL) Rosa Lund (EL) Louise Schack Elholm (V) Martin Geertsen (V) Jane Heitmann (V) Preben Bang Henriksen (V) Michael Aastrup Jensen (V) Karen Jespersen (V) nfmd.
Karsten Lauritzen (V) Fatma Øktem (V) Karina Adsbøl (DF) Alex Ahrendtsen (DF) Mette Hjermind Dencker (DF) Dennis Flydtkjær (DF) Ole Birk Olesen (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 220 Bilagsnr.
Titel Oversigt over spørgsmål og svar vedrørende L 220 Bilag 2 Et af udvalgets spørgsmål til ministeren for by, bolig og landdistrikter og dennes svar herpå Spørgsmålet og svaret er optrykt efter ønske fra EL Spørgsmål nr. 1:
 Ministeren bedes kommentere artiklen »Arbejdsklausuler?  nej, det bruger vi vist ikke her«, bragt i Boligen den 29. maj 2013, og herudover oplyse hvordan ministeren vil sikre, at der anvendes arbejdsklausuler i forbindelse med det arbejde og den beskæftigelse, som bliver en følge af forhøjelsen af Landsbyggefondens investeringsramme for 2013.
 Svar:
 Den nævnte artikel fra Boligen omhandler anvendelsen af arbejdsklausuler i forbindelse med renoveringsarbejder, som gennemføres af boligorganisationerne, og som alene betales af de lejere, som får glæde af renoveringerne.
 Jeg finder det uheldigt, at der ikke i forbindelse med sådanne arbejder i tilstrækkelig grad anvendes arbejdsklausuler, der sikrer gode arbejds- og lønvilkår for alle ansatte, og jeg vil opfordre boligorganisationerne til i højere grad at være opmærksomme herpå.
For renoveringsarbejder, som får støtte fra Landsbyggefonden, er det et støttevilkår, at entreprenøren på den pågældende byggesag sikrer, at ansatte hos entreprenøren såvel som hos eventuelle underentreprenører har løn- og ansættelsesforhold, der ikke er ugunstigere end de løn- og ansættelsesforhold, der i øvrigt gælder på den egn, hvor arbejdet udføres.
Det er således sikret, at der anvendes arbejdsklausuler i forbindelse med arbejder omfattet af forhøjelsen af renoveringsrammen.
