Landsskatteretskendelse Dobbelt husførelse i forbindelse med  

 turnusstilling.
Samlivsforhold.
 A klager for indkomståret 1997 over, at  

 skatteankenævnet ikke har godkendt fradrag for dobbelt  

 husførelse, 18.346 kr.
 Det er oplyst, at klageren, der tilflyttede Danmark i  

 1986, blev færdiguddannet som læge i juni 1996. I alle  

 årene har klageren boet på et kollegium i X, som han fraflyttede  

 pr. 1. juli 1996.
Pr. 1. oktober 1996 tildelte Sundhedsstyrelsen ham en  

 turnusstilling i Y i 1½ år.
Dette var ensbetydende med, at han ikke  

 havde noget sted at bo i 3 måneder, før han skulle  

 påbegynde turnusstillingen.
 Klageren har oplyst, at hans familie, kæreste,  

 venner og bekendte ikke havde så store lejligheder, at de havde plads  

 til ham og hans møbler.
Klageren kontaktede sygehuset, og selv om han ikke var  

 ansat på det pågældende tidspunkt, var man  

 behjælpelig med at skaffe ham en midlertidig lejlighed, så han  

 kunne flytte en del af sine ting dertil.
I de 3 måneder inden  

 tiltrædelsen af stillingen boede klageren hos sin kæreste i X.  

 Klageren havde sin c/o adresse hos en niece i X og sine møbler i Y,  

 hvor han midlertidigt var tilmeldt folkeregistret.
I denne periode ordnede  

 han en del praktiske ting angående postadresse, samlivsforholdet til  

 kæresten, arbejdsforhold i Y osv.
Klageren har endvidere oplyst, at han og hans  

 kæreste etablerede et samlivsforhold fra den 29. november 1996, hvor  

 han officielt flyttede ind hos hende.
Efter at han havde tiltrådt  

 stillingen i Y kørte klageren 2 - 3 gange om ugen mellem X og Y og  

 senere 1 gang om ugen.
Han og kæresten var fælles om diverse  

 udgifter, bl.a. husleje, varme og el.
Han betalte tilsvarende udgifter  i  Y.
 Klageren har henvist til følgende fremlagte  

 erklæring fra kæresten:
"Hermed bekræftes at A og undertegnede har haft et  

 udokumenterbart fælles økonomi gennem vores samlivsforhold, fra  

 november 96 - januar 99." Stillingen i Y sluttede den 31. marts 1998, og klageren  

 tiltrådte en ny stilling pr. 1. april 1998 til december 1998.  

 Samlivsforholdet, befordringen og udgifterne var de samme som før.  

 Samlivsforholdet ophørte pr. 2. februar 1999, efter at klageren var  

 tiltrådt en ny stilling i  Z.
 Skatteankenævnet har ikke godkendt fradrag for  

 dobbelt husførelse i det påklagede indkomstår.  

 Nævnet har henvist til, at udgifter til kost og logi som udgangspunkt  

 er omkostninger, der ikke kan fradrages i den skattepligtige indkomst.  

 Ifølge Ligningsrådets anvisninger kan der imidlertid  

 indrømmes fradrag for dobbelt husførelse for samlevende hvis  

 adskillelsen er midlertidig og har haft et års varighed forud for  

 tiltrædelsen af den nye stilling, såfremt samlivet ikke har  

 bestået et år kan fradraget gives efter en konkret vurdering.
Skatteankenævnet har anført, at klageren  

 ifølge folkeregisteroplysninger ikke har haft fælles bopæl  

 med sin samlever før tiltrædelsen af stillingen i Y, hvor han i  

 øvrigt var bosiddende ved tiltrædelsen.
Nævnet har oplyst,  

 at man for indkomståret 1996 ligeledes har truffet afgørelse  

 vedrørende spørgsmålet om fradrag for dobbelt  

 husførelse, klageren blev ikke fundet berettiget til fradrag, idet den  

 dobbelte husførelse blev anset for opretholdt af private grunde og  

 ikke på grund af erhvervsmæssige forhold.
Nævnet finder, at klageren ikke har løftet  

 bevisbyrden for, at han var samlevende med sin kæreste et år  

 forud for tiltrædelsen af stillingen i Y.
Den af samleveren  

 udfærdigede erklæring kan ikke tillægges skattemæssig  

 vægt, idet samleveren kun bekræfter, at klageren og hun har haft  

 fælles økonomi gennem deres samlivsforhold fra november 1996 til  

 januar 1999 og altså ikke forud for, at klageren tiltrådte  

 stillingen i Y.
Nævnet har oplyst, at samleveren flyttede den 31. marts  

 1999.
 Nævnet finder herefter, at klageren ikke er  

 berettiget til fradrag for dobbelt husførelse, idet denne er anset for  

 opretholdt af private og ikke erhvervsmæssige forhold.
 Skatteankenævnet har fundet, at klagerens  

 bopæl i X er den sædvanlige bopæl, og at fradrag for  

 befordring mellem hjem og arbejde kan godkendes med 32.088 kr., opgjort som  

 følger:
Kørsel med deltagelse i diverse kurser 1.352 kr.
 Befordring mellem hjem og arbejde:
600 km pr. gang = 473,20 kr. x 52 uger 24.606 kr.
Dokumenterede færgeudgifter 6.130 kr.
Fradrag i alt 32.088 kr.
Klageren har overfor Landsskatteretten nedlagt  

 påstand om fradrag for dobbelt husførelse for det  

 påklagede indkomstår.
Han har til støtte herfor bl.a.  

 anført, at han etablerede et samlivsforhold sammen med sin  

 kæreste den 29. november 1996, hvor han flyttede ind hos hende på  

 hendes bopæl i X.
Han kørte i starten af sin ansættelse 2  

 - 3 gange om ugen til X og senere 1 gang om ugen.
Han var fælles om  

 udgifter til husleje, varme mv. med sin samlever og han havde samtidig  

 udgifter til sin bolig i Y i forbindelse med turnusstillingen.
 Landsskatteretten skal udtale:
Efter Ligningslovens § 9, stk. 1, kan lønmodtagere  

 fradrage udgifter i forbindelse med udførelsen af det  

 indtægtsgivende arbejde i det omfang, de samlede fradragsberettigede  

 udgifter overstiger et reguleret grundbeløb på 3.000 kr.
Fradrag  

 for dobbelt husførelse kan efter Ligningsrådets vejledende  

 anvisninger indrømmes for merudgifter til kost og logi til enlige  

 forsørgere, der har børn under 18 år, ugifte samlevende  

 og gifte, med en standardtakst uden dokumentation for merudgiftens  

 størrelse.
Det er ifølge anvisningen en betingelse for at  

 opnå fradrag, at der er tale om midlertidig opretholdelse af dobbelt  

 husførelse på grund af erhverv.
Fradrag kan gives, såfremt  

 samlivet har varet et år eller mere.
Hvor der er tale om samliv under  

 et år, kan fradrag gives efter en konkret vurdering.
 Ifølge Højesterets dom af 16. februar 1995  

 er det hverken uforeneligt med reglerne i statsskattelovens § 6, stk. 1,  

 litra a og ligningslovens § 9, stk. 1, eller med almindelige  

 forvaltningsretlige grundsætninger, at skattemyndighederne, herunder  

 Ligningsrådet, til stadighed har betinget fradragsretten for  

 merudgifter ved dobbelt husførelse af, at den dobbelte  

 husførelse alene opretholdes midlertidigt, og at dette i praksis  

 administreres således, at der ikke gives fradrag for en længere  

 periode end 2 år, medmindre der foreligger særlige  

 omstændigheder.
 Efter praksis anses ansættelse i en turnusstilling  

 for midlertidig og der kan godkendes fradrag for dobbelt husførelse  

 inden for den 2-års grænse, hvor der efter praksis gives fradrag,  

 hvis betingelserne er opfyldt.
 Landsskatteretten finder i lighed med  

 skatteankenævnet, at klageren ikke opfylder betingelserne for at  

 foretage fradrag efter Ligningsrådets anvisning om dobbelt  

 husførelse.
 Reglerne om skattefri rejsegodtgørelse er  

 ændret dels ved lov nr. 1063 af 12. december 1996, dels ved lov nr. 452  

 af 10. juni 1997. Som følge heraf har Ligningsrådet udsendt 2  

 rejsecirkulærer for 1997: Told og Skat cirkulære 1996-31, der var  

 gældende fra pr. 1. januar 1997 og Told og Skat cirkulære  

 1997-20, der har afløst førstnævnte cirkulære pr.  

 1. juli 1997.
Det fremgår af ligningslovens § 9, stk. 5 at  

 arbejdsgiveren kan udbetale skattefri godtgørelse for merudgifter, der  

 påføres lønmodtageren, fordi lønmodtageren  

 på grund af afstanden mellem bopæl og et midlertidigt arbejdssted  

 ikke har mulighed for at overnatte på sin sædvanlige bopæl.  

 Udbetaler arbejdsgiveren ikke skattefri godtgørelse, men betingelserne  

 herfor er opfyldt, kan der uden dokumentation fradrages et beløb  

 svarende til differencen mellem det modtagne og den skattefrie  

 godtgørelse, der kunne have været udbetalt, jf.
Told og Skat  

 Cirkulære 1996-31 og 1997-20 om skattefri rejse- og  

 befordringsgodtgørelse.
Landsskatteretten finder med tiltrædelse af Told- og  

 Skattestyrelsen, at ansættelse i turnusstilling må sidestilles  

 med et midlertidigt arbejdssted.
Klageren er derfor berettiget til at  

 foretage fradrag for udgifter til kost og logi efter standardsatserne i Told-  

 og Skat Cirkulære 1996-31 og 1997- 20 om skattefri rejse- og  

 befordringsgodtgørelse.
 Den påklagede ansættelse vil være at  

 ændre i overensstemmelse hermed.
