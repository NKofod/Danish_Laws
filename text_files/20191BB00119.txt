Fremsat den 27. februar 2020 af Henning Hyllested (EL), Eva Flyvholm (EL), Jette Gotlieb (EL), Søren Egge Rasmussen (EL) og Mai Villadsen (EL) Forslag til folketingsbeslutning om klar kommunal hjemmel til at reservere parkeringspladser til el- og delebiler Regeringen pålægges inden udgangen af 2020 at gennemføre de nødvendige lovgivningsmæssige og administrative tiltag, som indfører en klar kommunal hjemmel til at regulere brugen af parkeringspladser i en lokalplan, så det er muligt at stille krav om, at et vist antal parkeringspladser skal reserveres til henholdsvis elbiler og delebiler.
Bemærkninger til forslaget Det er nødvendigt, at kommunerne får mulighed for at være mere offensive i klimaindsatsen, og de har brug for de rette redskaber til at sikre dette.
Således har et flertal i Københavns Borgerrepræsentations økonomiudvalg i sin behandling af den nye kommuneplan for 2019 besluttet at fremsætte et ønske om: »Hjemmel til at regulere brugen af parkeringspladser i en lokalplan, således det er muligt at stille krav om, at et vist antal parkeringspladser skal reserveres til hhv. el- og delebiler« (»Københavns Kommuneplan 2019  Verdensby med ansvar  endelig vedtagelse (2019-0302914)«, ÆF 36, den 3. december 2019, www.kk.dk/indhold/okonomiudvalgets-modemateriale/03122019/edoc-agenda/16969803-d53a-4db6-b8cc-9f291c4a630e/af10e3c0-448b-40f7-bc64-a52cea78cd0a). Bag dette ønske står et massivt flertal i Københavns Kommune bestående af Socialdemokratiet, Enhedslisten, Alternativet, Socialistisk Folkeparti, Radikale Venstre og Dansk Folkeparti.
Venstre undlod at stemme, og Det Konservative Folkeparti stemte som det eneste parti imod.
Forslagstillerne mener, at det er vigtigt at give kommunerne bedre muligheder for at fremme brugen af elbiler og delebiler som et led i kommunernes indsats for at begrænse transportområdets negative klimaeffekter.
Ud over at der med planloven kan være begrænsninger for, at kommunerne uden hindringer kan udlægge areal til parkeringspladser i lokalplanen, kan der muligvis også være administrative hindringer, eksempelvis hvis kommunerne de facto skal bede politiet om tilladelse til at regulere anvendelsen af parkeringspladser.
For at regeringen kan gennemføre de nødvendige lovgivningsmæssige og administrative tiltag, forudsættes en afdækning af, i hvilken lovgivning og i hvilke administrative bestemmelser der er sådanne begrænsninger for kommunerne.
 Nærværende forslag er et blandt flere eksempler på, at den eksisterende lovgivning blokerer for, at offensive kommuner aktivt kan tage del i de nødvendige klimatiltag for i første omgang at nå målet om at reducere drivhusgasser med 70 pct. i 2030, og forslaget skal derfor også ses som en opfordring til, at staten og kommunerne afdækker diverse blokeringer for, at kommunerne generelt kan fremme klimaindsatsen.
Skriftlig fremsættelse Henning Hyllested (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om klar kommunal hjemmel til at reservere parkeringspladser til el- og delebiler.
(Beslutningsforslag nr.
B 119) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
