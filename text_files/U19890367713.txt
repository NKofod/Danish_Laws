 Antaget, at der i en periode ikke var stillet passende skurfaciliteter  

 til rådighed for arbejderne på en byggeplads.
 Arbejdsgiveren idømtes en bod på 10.000 kr.
 Dommere: Bæhring, Arnold Hansen, Kardel (retsformand), Mads Kofod,  

 Albæk Petersen, Sløk og Spang- Hanssen.
 Under denne sag har Landsorganisationen i Danmark for Snedker- og  

 Tømrerforbundet i Danmark indklaget HO Byggefagenes Mesterforening for  

 Roskilde Tømrer- og Snedker ApS for Arbejdsretten.
 Klagerne har nedlagt følgende påstande:
 Indklagede har brudt gældende overenskomst ved ikke at stille  

 tilstrækkelige skurfaciliteter til rådighed på arbejdspladsen Støden 6-8,  

 Roskilde.
 Den indklagede virksomhed betaler til Snedker- og Tømrerforbundet i  

 Danmark en efter Arbejdsrettens skøn fastsat bod.
 Forbundets medlemmers efterbetalingskrav for manglende skurpenge henskydes  

 til sædvanlig fagretlig behandling.
 Indklagede har påstået frifindelse, men har dog erkendt, at der foreligger  

 overenskomstbrud, idet der manglede garderobeskabe.
 Sagens omstændigheder er følgende:
Arbejdet på byggepladsen Støden 6-8, Roskilde, startede i begyndelsen af  

 1988. Den 28. marts 1988 påbegyndtes tømrerarbejdet, der blev udført med 2  

 mand i starten.
På dette tidspunkt var skurforholdene i orden.
Der var  

 løbende beskæftiget op til ca. 20 på arbejdspladsen.
Kranen på byggepladsen  

 skulle fjernes inden den 5. juni 1988, og inden da - formentlig den 3. juni  

 1988 - blev skurene også fjernet, og arbejderne blev henvist til et lokale i  

 bygningen.
Lokalet var det eneste aflåselige lokale og blev i øvrigt benyttet  

 som lagerrum for materialer m.v.
Toilet- og vaskevognen forblev på pladsen  

 indtil den 18. august 1988. Den 25. august 1988 blev der tilvejebragt ordnede  

 toiletforhold i forbindelse med det tidligere nævnte lokale i bygningen.  

 Arbejdstilsynet, der forinden var blevet tilkaldt, har i en skrivelse af 19.  

 december 1988 udtalt følgende:
»Byggepladsen blev besøgt første gang den 18. januar 1988 hvor det  

 blev konstateret, at entreprenørfirmaet H.
Lykke-Pedersen var igang med jord-  

 og betonarbejdet.
Den 23. august 1988 kl. 10.00 blev pladsen igen besøgt.
Ved besøget blev  

 velfærdsforholdene gennemgået og det blev konstateret, at omklædning og  

 spisning foregik i et rum i bygningen fordi skurvognene var fjernet.
Rummet var - selv om alt var nyt - utroligt beskidt og det flød med  

 værktøj og materialer.
Der manglede garderobeskabe, kogeindsætning samt  

 papirkurv af brandfrit materiale.
Bordpladen var en spånplade lagt på to  

 bukke.
 Toilet- og vaskeforhold var der ingen af.
Kredsen fik oplyst, at det var Hans Jørgensen og Søn fra Odense der havde  

 hovedentreprisen, og som sådan stod for toilet- og vaskeforhold.
Det blev  

 oplyst, at der var byggemøde samme dag kl. 13.00 samt at arbejdet ville være  

 afsluttet den 1. september 1988.
 Pladsen blev besøgt igen samme dag kl. 13.00, hvor  

 byggeleder Søren Simonsen fra Hans Jørgensen og Søn, samt Hans Jacobsen fra  

 Roskilde Tømrer- og Snedkerforretning var til stede.
Kredsen påbød mundtligt, at skur, toilet- og vaskeforhold omgående blev  

 bragt i orden.
Det blev meddelt, at kredsen ville komme igen den 24. august  

 1988.
 Der var ialt 16 bygningsarbejder på pladsen.
 Den 24. august 1988 kl. 10.00 kunne det konstateres, at spiserummet var  

 flyttet til et andet rum, hvor man var ved at bringe forholdene i orden.  

 Toilet- og vaskeforhold var ved at blive etableret i de eksisterende  

 toiletrum.
 Samme dag kl. 14.30 blev pladsen igen besøgt hvor det kunne konstateres,  

 at de første garderobeskabe var ankommet.
 Den 25. august 1988 kl. 12.00 blev det konstateret, at nu var de sidste  

 skabe kommet, bordpladen var forsynet med en formikaplade og kogeindretningen  

 var der også.
Det sidste der manglede var toiletpapir og sæbe.
Dette var også på plads  

 ved sidste besøg den 25. august 1988 kl. 14.00.
Arbejdstilsynet brugte metoden med de mange »hold i hånden«  

 besøg fremfor en tilsynsrapport, fordi der var så kort tid til byggeriet var  

 færdigt.' Den 6. september 1988 blev der afholdt mæglingsmøde og den 24. november  

 1988 fællesmøde.
Under disse møder, hvor der blevet stillet krav om en bod på  

 10.000 kr. til de indklagede, blev der ikke opnået enighed.
 De relevante bestemmelser i overenskomst 1987 mellem HO Byggefagenes  

 Mesterforening og Snedker- og Tømrerforbundet i Danmark er følgende:
§10 »Såfremt arbejdsgiveren på en arbejdsplads på grund af  

 pladsforholdene ikke kan opføre skur eller stille andet passende opholdsrum  

 til rådighed, betales en erstatning på kr. 30,00 pr. mand pr. dag.
 Ovennævnte betaling for manglende skur eller andet passende opholdsrum kan  

 dog ikke kræves ved udførelse af servicearbejde/reparationsarbejde af mindre  

 varighed.
Skure skal være i forskriftsmæssig stand ved arbejdspladsens etablering.  

 Mindre mangler og mindre skader skal skriftligt påtales over for mesteren.  

 Såfremt sådanne ikke er afhjulpet inden for 3 arbejdsdage, betales skurpenge  

 fra den dag, kravet er rejst.
Se i øvrigt skurbestemmelser i § 25.« § 25 »På arbejdspladser, hvor intet passende lokale kan anvendes, opføres  

 et skur, der indrettes i overensstemmelse med de for byggefagene gældende  

 bestemmelser vedrørende arbejdsskurenes indretning, jfr. lov om almindelig  

 arbejderbeskyttelse med tilhørende bestemmelser.
Se i øvrigt bilag side 97.« I det nævnte bilag side 97 hedder det bl.a.:
 »1. Hvor mere end 5 arbejdere beskæftiges på en byggeplads og  

 lignende ud over 3 dage, skal der, såfremt andre egnede lokaler ikke kan  

 anvises, forefindes forsvarligt indrettede skure (skurvogne) til spisning,  

 vask, omklædning samt tørring af tøj. ..........
 6. Indvendige flader samt inventar skal være glatte og afvaskelige, f.eks.  

 holdes malede eller ferniserede. ..........
 9. Uvedkommende ting må ikke opbevares i rummene. ..........
 16. ..........
 Bordpladen skal være revne- og fugefri. ..........
 19. Der skal forefindes et garderobeskab til hver person. ..........
20. Der skal forefindes mindst 1 vaskeindretning for hver 5 personer.
Hvor  

 det er muligt, skal der anvendes rindende vand.
Enkeltvaske anbefales.  

 ..........
 23. Der skal forefindes forsvarligt indrettede og passende beliggende  

 aftrædelsesrum. ..........
24. Spise, vaske-, omklædnings- og tørrerum samt aftrædelsesrum skal være  

 tilbørligt renholdte.
Gulvene skal daglig fejes og befries for affald.
Mindst  

 en gang ugentlig skal gulve, borde, bænke (stole) samt aftrædelsesrummene  

 vaskes.
25. Arbejderne skal medvirke til opretholdelse af orden og renlighed i  

 folkerum og aftrædelsesrum. ..........« Der er under sagen afgivet forklaring af tømrersvend Søren Juul Burken og  

 konduktør Hans Jacobsen.
Søren Burken har forklaret, at han var beskæftiget i hele perioden ved  

 det pågældende byggeri.
Da skurene blev fjernet i begyndelsen af juni måned  

 1988, fik de at vide, at de skulle flytte over i bagbygningen.
På dette  

 tidspunkt var de mellem 10 og 20 mand.
Lokalet blev også anvendt til  

 materialer.
Der manglede lofter og vægge, og der var ikke udført  

 malerarbejde.
Han gjorde opmærksom på, at man var utilfreds med med lokalet,  

 og han snakkede jævnligt med konduktør Bent Danielsen om dette.
Omkring den  

 1. juli 1988 kom der en ny konduktør til, Hans Jacobsen.
Også over for ham  

 gjorde han vrøvl.
I hele perioden var der de fejl ved lokalet og indretningen  

 af dette, som senere blev påpeget af Arbejdstilsynet.
Han husker, at  

 toiletvognen blev fjernet en torsdag, formentlig den 18. august 1988, og at  

 der først var indrettet toilet i bygningen den 25. august 1988. De fik ikke  

 anvist noget andet sted til at forrette deres nødtørft.
Efter den 25. august  

 1988 blev der truffet en ordning med hensyn til rengøring af lokalet.
Før  

 denne tid var der ingen rengøring.
Hans Jacobsen har forklaret, at han jævnligt kom i lokalet, hvor der  

 bl.a. blev afholdt byggemøder.
Han mener, at der i lokalet var spisebord,  

 stole og skraldespand.
I de dage, hvor Arbejdstilsynet aflagde besøg i  

 virksomheden, var man i færd med at indrette toilet.
Han var ikke gjort  

 bekendt med, at der var problemer med toiletforholdene, før den 23. august  

 1988, og han forstod ikke, at det var noget problem, for der var et toilet  

 ca. 50 m. borte i en anden virksomhed.
Virksomheden har betalt skurpenge for  

 de dage, hvor toilettet manglede, nemlig for dagene den 18. til 24. august  

 1988.
Klagerne har gjort gældende, at der er tale om overenskomstbrud, idet  

 overenskomstens § 25 er overtrådt, dels fordi der ikke var noget toiletrum i  

 de pågældende dage i august måned 1988, dels fordi det rum, der blev stillet  

 til rådighed for arbejderne, ikke opfyldte de krav, der må stilles til et  

 sådant rum.
Klagerne har herved navnlig henvist til de ovenfor citerede  

 bestemmelser om velfærdsforanstaltninger i bygge- og anlægsvirksomhed.
Der er  

 ikke udvist passivitet fra arbejdernes side.
Det må lægges til grund, at der  

 er klaget, ganske vist ikke skriftligt, men kravet om skriftlig påklage er  

 alene en forudsætning for skurpenge, jf. overenskomstens § 10.  

 Overenskomstbruddet er fra virksomhedens side helt bevidst, og der er derfor  

 forskyldt bod.
Klagerne har opgjort virksomhedens besparelse til knapt 8.000  

 kr.
Indklagede har gjort gældende, at der i overensstemmelse med  

 overenskomstens § 25 er stillet passende lokale til rådighed.
Overenskomsten  

 giver ikke nogen definition på, hvad der skal forstås herved, og  

 Arbejdstilsynet har ikke påtalt lokalet som sådan,men alene visse mangler ved  

 indretningen af det.
Det er rigtigt, at der manglede garderobeskabe, men i  

 det hele var der alene tale om bagateller.
For så vidt angår toiletforholdene  

 har de indklagede henvist til, at der var stillet andre toiletforhold til  

 rådighed for arbejderne.
Man blev i øvrigt ikke opmærksom på problemet før  

 den 23. august 1988, og toiletforholdene blev herefter omgående bragt i  

 orden.
De indklagede har yderligere henvist til, at der ikke er sket  

 skriftlige klage i overensstemmelse med overenskomstens § 10. Dette forhold  

 må i hvert fald få den betydning, at der ikke er grundlag for at idømme bod.  

 Endelig har de indklagede bestridt den opgørelse over besparelsen, som  

 klagerne har udarbejdet.
 Arbejdsretten skal udtale:
 Det »passende« lokale, som i overensstemmelse med  

 overenskomstens § 25 skal stilles til rådighed i stedet for skure, bør i det  

 væsentlige indrettes i overensstemmelse med de krav, der stilles til  

 indretning af skurvogne, jf. regulativet om velfærdsforanstaltninger i bygge-  

 og anlægsvirksomhed.
 Efter overenskomstens § 10 kræves der vel skriftlig påtale for at bevare  

 retten til skurpenge, men dette kan ikke antages at være en forudsætning for,  

 at der kan ifaldes bodsansvar for overenskomstbrud.
Fjernelsen af toiletvognen, uden at de indklagede sikrede sig, at der var  

 ordnede toiletforhold for arbejderne, er et klart overenskomstbrud.
Dette  

 gælder, uanset om de indklagede regnede med, at der i løbet af få dage kunne  

 skabes ordnede toiletforhold, og at arbejderne indtil da eventuelt kunne  

 anvende toilettet i en nærliggende virksomhed.
 Det må endvidere lægges til grund, at forholdene i det lokale, der blev  

 stillet til rådighed, i alt væsentligt har været som beskrevet af  

 Arbejdstilsynet i perioden fra juni måned 1988 indtil den 25. august 1988, og  

 at arbejderne har gjort opmærksom på, at de var utilfredse med disse forhold.
 Efter en samlet vurdering findes de indklagede at have udvist et sådant  

 forhold, at bod er forskyldt, og efter sagens karakter er der ikke grundlag  

 for at fastsætte boden til et mindre beløb end de 10.000 kr., som der blev  

 stillet krav om under mæglingsmødet.
 T h i k e n d e s f o r r e t :
 Indklagede, Roskilde Tømrer- og Snedker ApS, har brudt gældende  

 overenskomst ved ikke at stille tilstrækkelige skurfaciliteter til rådighed  

 på arbejdspladsen Støden 6-8, Roskilde.
 Indklagede betaler til Snedker- og Tømrerforbundet i Danmark en bod på  

 10.000 kr.
 Forbundets medlemmers efterbetalingskrav på manglende skurpenge henskydes  

 til sædvanlig fagretlig behandling.
 I sagsomkostninger skal indklagede betale 2.000 kr. til Arbejdsretten.
 (* 1) Henvisninger: K 88.334.
