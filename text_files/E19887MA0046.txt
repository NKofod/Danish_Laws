 Som led i foranstaltningerne for at fremme eksporten er der truffet  

 beslutning om at lempe praksis med hensyn til delregistrering af  

 eksportvirksomheder efter momslovens § 5, stk. 2.
 Praksisændringen går ud på, at virksomheder med eksportomsætning eller  

 anden momsfri omsætning efter momslovens § 12, stk. 1-3, kan få tilladelse  

 til at udskille denne omsætning til en virksomhed under en selvstændig  

 momsregistrering.
Der stilles ikke krav om, at eksportvirksomheden er en selvstændig  

 juridisk enhed.
Toldkamret kan efter anmodning tillade, at virksomheden  

 delregistreres med en indenlandsk hovedvirksomhed og en eksportvirksomhed,  

 såfremt der føres særskilt regnskab.
 Ordningen vil i det væsentlige omfatte virksomheder med eksport og  

 virksomheder med momsfri indenlandsk omsætning, fx bladhuse og skibsværfter.
 Virksomheder, der sælger aviser i detailleddet, er ikke omfattet af  

 ordningen.
 Der skal ske fakturering fra hovedvirksomheden til eksportvirksomheden,  

 dvs. at virksomhedens eksport skal faktureres i to led, nemlig fra  

 hovedvirksomheden til eksportvirksomheden og derefter til køberen i udlandet.
 Eksportvirksomheden opnår mulighed for at anvende en forkortet  

 momsperiode.
 Virksomheden kan endvidere komme ind under ordningen om forskudsvis  

 udbetaling af moms.
