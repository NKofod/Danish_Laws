Ankestyrelsens principafgørelse 17-12 om folkepension - personligt tillæg - brøkpension - supplement - konkret vurdering - kommunens skøn Resume:
 En førtidspensionist, der modtager brøkpension, og som har fået tilkendt førtidspension før 1. januar 2003, kan få supplement til den løbende forsørgelse efter bestemmelsen om personligt tillæg i Lov om højeste, mellemste, forhøjet almindelig og almindelig førtidspension m.v.
 Det personlige tillæg afhænger af en konkret individuel vurdering af behovet for hjælp.
 Kommunens afgørelse af, om en person har behov for personligt tillæg, kan kun ændres af nævnet, hvis kommunens skøn er ulovligt.
 Der er ikke hjemmel til at fastsætte et minimumsbeløb for størrelsen af det supplement, der kan gives som personligt tillæg efter loven.
 Principafgørelserne 1-11, 2-11 og 3-11 kan ikke anvendes på førtidspensionister, der har fået pension før den 1. januar 2003.
 Love:
Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 1006 af 19. august 2010 - § 17, stk. 2 Lov om retssikkerhed og administration på det sociale område - lovbekendtgørelse nr. 656 af 15. juni 2011 - § 69 Afgørelse:
Ankestyrelsen har i møde truffet afgørelse i din sag om førtidspension.
Vi har behandlet sagen for at afklare, om retten til personligt tillæg som supplement til brøkpension udelukkende beror på en konkret vurdering af pensionistens indtægter og faste udgifter uden fast minimumsbeløb, som fastsat i P-4-97.
Resultatet er  Du har ret til et løbende personligt tillæg med det beløb, som kommunen har tilkendt dig som supplement til din brøkpension Vi ændrer således afgørelsen fra Det sociale nævn i Statsforvaltningen YY.
 Kommunen vil kontakte dig.
 Der var enighed på mødet.
Begrundelsen for afgørelsen Ankestyrelsen finder, at der ikke er hjemmel til at fastsætte et minimumsbeløb for størrelsen af det supplement, der kan gives som personligt tillæg efter loven.
Vi har lagt vægt på, at du har fået tilkendt førtidspension før 1. januar 2003. Vurderingen af et eventuelt behov for supplement til din løbende forsørgelse skal herefter foretages efter bestemmelsen om personligt tillæg i Lov om højeste, mellemste, forhøjet almindelig og almindelig førtidspension m.v.
Herefter kan der gives personligt tillæg til pensionister, hvis økonomiske forhold er særlig vanskelige.
 Principafgørelserne 1-11, 2-11 og 3-11 kan således ikke anvendes på din situation, idet der er tale om 2 forskellige regelsæt.
De 3 Principafgørelser vedrører de førtidspensionister, der har fået tilkendt pension efter 1. januar 2003. Denne persongruppe er omfattet af andre regler for supplement til brøkpension.
Lov om højeste, mellemste, forhøjet almindelig og almindelig førtidspension m.v. finder ikke anvendelse for dem.
Reglerne er forskellige for de 2 grupper af førtidspensionister.
Der er derfor forskelle i retsstillingen for de 2 grupper.
 Du har ikke krav på at modtage et beløb i personligt tillæg, der sammen med din brøkpension udgør mindst et beløb, der svarer til niveauet for kontanthjælp eller starthjælp, eller hvad der svarer til en fuld førtidspension.
 Ankestyrelsen finder, at du har ret til personligt tillæg med et beløb, som kommunen skønner, du har ret til på baggrund af en konkret vurdering af dine økonomiske forhold.
Det personlige tillæg afhænger således af en konkret individuel vurdering af dit behov for hjælp.
Udover et løbende personligt tillæg til forsørgelse har du mulighed for at søge om personligt tillæg til enkeltudgifter, hvis du har behov for dette.
 Ankestyrelsen finder, at nævnet ikke havde tilstrækkeligt grundlag for at tilsidesætte kommunens konkrete vurdering af, at dine økonomiske forhold er særlig vanskelige.
 Nævnet havde derfor ikke grundlag for at nedsætte kommunens skønsmæssige konkrete vurdering af, at du har behov for et løbende personligt tillæg på 1.241 kr. som supplement til forsørgelse af dig og dit barn.
 Efter § 69 i Lov om retssikkerhed og administration på det sociale område kan nævnet efterprøve retlige spørgsmål.
 Vi har lagt vægt på, at bestemmelsen om personligt tillæg i Lov om højeste, mellemste, forhøjet almindelig og almindelig førtidspension m.v. indeholder høj grad af skøn og individuel stillingtagen ud fra den konkrete situation.
 Vi har lagt vægt på, at nævnet ikke har begrundet, at kommunens vurdering af dit behov for personligt tillæg rækker ud over rammerne for kommunens skøn efter loven.
Bemærkninger til klagen Du har blandt andet anført, at det er et krav efter lighedsgrundsætningen, at du som førtidspensionist efter gammel ordning uden ret til fuld pension ikke må behandles anderledes end førtidspensionister efter den nye ordning, som ikke har ret til fuld pension, og at der skal træffes afgørelse efter EU-reglerne.
 Vi bemærker, at den nationale lovgivning skal sammenholdes med EU-retten, og at EU-retten er indgået ved vores vurdering af sagen.
 Vi finder dog ikke, at EU-reglerne kan føre til et andet resultat.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 18. maj 2011  Klagen til Ankestyrelsen af 6. juni 2011  Nævnets genvurdering  Dine supplerende oplysninger af 9. juli 2011 Kommunen træffer afgørelse om, at du kan få et supplement på 1.241 kr. månedligt til din brøkpension.
 Kommunen oplyser, at dit rådighedsbeløb herefter er på 5.400 kr., hvilket kommunen skønner er rimeligt.
 Nævnet finder, at du ikke har ret til personligt tillæg.
 Nævnet vurderer, at dine økonomiske forhold ikke er særlig vanskelige.
 Nævnet oplyser, at du har et rådighedsbeløb på 4.378 kr. til dækning af mad, tøj og andre fornødenheder til 1 voksen og 1 barn.
Nævnet oplyser, at du ikke har ret til personligt tillæg efter EU-reglerne, idet forordning 883/2004 kun omfatter sociale sikringsydelser.
Nævnet lægger vægt på, at et personligt tillæg efter førtidspensionsloven må betragtes som en social bistandsydelse/forsorgsydelse.
 Du klager over nævnets afgørelse.
 Du mener, at det er et krav efter lighedsgrundsætningen, at du som førtidspensionist efter gammel ordning uden ret til fuld pension ikke må behandles anderledes end førtidspensionister efter den nye ordning, som ikke har ret til fuld pension.
 Du henviser til Principafgørelserne 1-11, 2-11 og 3-11 og mener, at de skal anvendes i dit tilfælde.
 Du oplyser, at et personligt tillæg er en social sikringsydelse efter EF-forordningerne 1408/71 og 883/2004.
 Du mener, at du ifølge art. 87, stk. 1, i EF-forordning 883/2004 ikke er omfattet af denne forordning, men fortsat af EF-forordning 1408/71, fordi du har fået tilkendt førtidspension før 1. maj 2010.
 Nævnet bemærker ved genvurdering af sagen, at Principafgørelserne 1-11, 2-11 og 3-11 ikke har betydning for din sag, idet du har fået tilkendt pension før 1. januar 2003. Nævnet finder, at Principafgørelserne gælder for pensionister tilkendt førtidspension efter 1. januar 2003.
 Det er nævnets opfattelse, at der kan forekomme forskelle i retsstillingen mellem de 2 grupper af førtidspensionister, idet regelgrundlaget ikke er det samme for de 2 grupper.
Du bemærker supplerende, at loven må være ens for alle brøkpensionister, uanset om man har fået sin brøkpension før eller efter 1. januar 2003, og at der ikke må diskrimineres.
Du oplyser, at reglerne om fri bevægelighed og ligebehandling skal overholdes.
