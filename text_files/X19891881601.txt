 Et resterende overskud, som ikke er hævet eller hensat til senere  

 hævning, kan overføres til indskudskontoen ultimo med virkning for  

 indtjeningsåret ved at debitere hævekontoen og kreditere indskudskontoen.
 Overførsel af et resterende overskud eller opsparet overskud til  

 indskudskontoen må anses for en hævning efter hæverækkefølgen i § 5 og for et  

 indskud efter § 3, stk. 1.
 Skatteministeriet er blevet spurgt, om et resterende overskud, som ikke er  

 hævet eller hensat til senere hævning, kan overføres til indskudskontoen, med  

 virkning for indtjeningsåret, uden at der skal beregnes rentekorrektion.
 Baggrunden for forespørgslen er, at det i cirkulæret til  

 virksomhedsskatteloven, pkt. 74, er anført, at det frem til fristen for  

 indgivelse af selvangivelse er muligt at debitere hævekontoen og enten  

 kreditere indskudskontoen eller opføre beløbet som et passiv i balancen.
 Det er Skatteministeriets opfattelse, at et resterende overskud, som ikke  

 er hævet eller hensat til senere hævning, kan overføres til indskudskontoen  

 ultimo med virkning for indtjeningsåret ved at debitere hævekontoen og  

 kreditere indskudskontoen.
 Overførsel af et resterende overskud eller opsparet overskud til  

 indskudskontoen må anses for en hævning efter hæverækkefølgen i § 5 og for et  

 indskud efter § 3, stk. 1.
 Anvendes bruttometoden får dispositionen ingen konsekvenser i relation til  

 beregning af rentekorrektion efter § 11, stk. 2, eftersom der ikke overføres  

 værdier fra indskudskontoen.
Ønskes nettometoden anvendt, vil dispensationen ikke kunne foretages, idet  

 størrelsen af det hævede beløb svarer til indskuddet.
Den skattepligtige må  

 derfor i dette tilfælde i stedet afsætte beløbet til hævning i et senere  

 indkomstår.
 Såfremt den skattepligtige med henvisning til den fremgangsmåde, der er  

 nævnt i afgørelsen, ønsker en ændret indkomstdisponering for indkomståret  

 1987, kan skattemyndighederne på begæring ændre ansættelsen for dette  

 indkomstår, uanset pkt. 3 i SD-cirkulære 1988-44 om efterfølgende ændring af  

 skatteansættelserne for indkomståret 1987.
 Tilsvarende vil den skattepligtige med henvisning til afgørelsen have  

 mulighed for at få foretaget en ændret indkomstdisponering for indkomståret  

 1988.
 Cirkulærets pkt. 74 vil ved en kommende revision blive præciseret.
