 Den 15. juni 1983 er i Nuuk undertegnet en tillægsaftale  

 til aftalen af 18. oktober 1979 mellem den danske regering og Grønlands  

 landsstyre til undgåelse af dobbeltbeskatning m.v., jfr. bekendtgørelse nr.  

 475 af 21. november 1979. Samtidig blev der opnået enighed om en bredere  

 definition af "studerende" i artikel 18 i overensstemmelse med  

 vedlagte erklæring.
 Tillægsaftalen har følgende ordlyd:
TILLÆGSAFTALE til den mellem den danske regering og det grønlandske landsstyre indgåede  

 aftale af 18. oktober 1979 til undgåelse af dobbeltbeskatning for så vidt  

 angår indkomst- og formueskat samt om bistand i skattesager.
 Den danske regering og Grønlands Landsstyre er, foranledigede af ønsket om  

 at indgå en tillægsaftale til aftalen af 18. oktober 1979 mellem den danske  

 regering og Grønlands Landsstyre (nedenfor kaldet "aftalen") blevet  

 enige om følgende:
Artikel 1 Artikel 13, stk. 2, får følgende ændrede ordlyd:
"2. Fortjeneste ved afståelse af løsøre, der udgør en del af  

 erhvervsformuen i et fast driftssted, som et foretagende i den ene del af  

 riget har i den anden del af riget, eller ved afståelse af løsøre, der hører  

 til et fast sted, som en person bosat i den ene del af riget anvender til  

 udøvelse af frit erhverv i den anden del af riget, herunder også fortjeneste  

 ved afståelse af selve det faste driftssted (særskilt eller sammen med hele  

 foretagendet) eller af et sådant fast sted, eller ved afståelse af et fast  

 driftssted eller sådant fast sted, som var bortforpagtet eller udlejet på de  

 vilkår, at foretagendet henholdsvis personen var berettiget til andel i  

 omsætning og overskud eller havde indkomst ved udleje, bortforpagtning eller  

 lignende, kan beskattes i den anden del af riget." Artikel 2 I artikel 13 indsættes som nyt stk. 4:
"Fortjeneste ved afståelse af aktier i et selskab, som er bosat i den  

 ene del af riget, kan beskattes i denne del af riget, forudsat at afhænderen  

 er en fysisk person." Artikel 3 Artikel 13, stk. 4, bliver herefter stk. 5, og får følgende ændrede  

 ordlyd:
"5. Fortjeneste ved afståelse af alle andre aktiver end de i stk. 1-4  

 angivne, kan kun beskattes i den del af riget, hvori overdrageren er  

 bosat." Artikel 4 Artikel 18, stk. 1, får følgende ændrede ordlyd:
"1. Beløb, som en studerende eller lærling modtager til underhold,  

 studium eller uddannelse, medens han i studie- eller uddannelsesøjemed  

 opholder sig i den ene del af riget, beskattes ikke i denne del af riget, for  

 så vidt sådanne beløb tilflyder ham fra kilder uden for denne." Artikel 5 I artikel 21 indsættes som nyt stk. 4:
"4. Formue bestående af aktier som omtalt i artikel 13, stk. 4, kan  

 beskattes i den del af riget, hvori selskabet er bosat." Stk. 4  bliver herefter stk. 5.
Artikel 6 I artikel 25 indsættes som nyt stk. 2:
"2. I pensioner, som i henhold til artikel 20 kun kan beskattes i den  

 ene del af riget, men som udbetales af en i den anden del af riget bosat  

 person, staten, eller anden offentlig myndighed eller institution, der ikke  

 er indeholdelsespligtig i førstnævnte del af riget efter de for der bosatte  

 ovennævnte personer m.fl. gældende regler, skal der foretages indeholdelse af  

 kildeskat til førstnævnte del af riget." Artikel 7 Artikel 25, stk. 2, bliver herefter stk. 3 og får følgende ændrede ordlyd:
"3. Reglerne for og administrationen af den i stk. 1 og 2 omtalte  

 indeholdelse af kildeskat fastsættes ved gensidig aftale mellem de kompetente  

 myndigheder." Artikel 8 I pkt. 2 i den som bilag til aftalen vedføjede bistandsaftale tilføjes som  

 nyt litra e) følgende:
 Pkt. 2, e) i den hidtil gældende bistandsaftale ændres til f).
Artikel 9 I pkt. 20 i den som bilag til aftalen vedføjede bistandsaftale indføjes i  

 2. punktum efter "e": "og f." Artikel 10 Denne tillægsaftale skal for så vidt angår artiklerne 1, 2, 3, 5, 8 og 9  

 have virkning fra den 1. juli 1983 og for så vidt angår artiklerne 6 og 7 fra  

 1. januar 1985. Bestemmelsen i artikel 4 skal have virkning fra 1. januar  

 1980.
Artikel 11 Denne tillægsaftale skal forblive i kraft, så længe aftalen er i kraft.
 Til bekræftelse heraf har undertegnede, dertil behørigt befuldmægtigede,  

 underskrevet denne tillægsaftale.
Godthåb, den 15. juni 1983 For den danske regering:
Isi Foighel For Grønlands landsstyre:
Moses Olsen BILAG Erklæring om forståelsen af "studerende" i artikel 18.
 Artikel 18 har for så vidt angår grønlandske studerende i Danmark til  

 hensigt, dels at der ikke i Danmark kan foretages beskatning af beløb, som  

 tilflyder den grønlandske studerende fra kilder i Grønland, og dels ved  

 opgørelsen af den skattepligtige indkomst i Danmark at sikre den studerende  

 et særligt beregnet fradrag.
 Som grønlandsk studerende anses også den, der under studium, uddannelse,  

 kursus eller lignende fra kilder i Grønland modtager uddannelsesstøtte, løn  

 eller lignende, eller som opfylder de uddannelsesmæssige betingelser for at  

 modtage uddannelsesstøtte.
 Som kilder i Grønland anses også statens institutioner og lignende i  

 Grønland.
 I konkrete tilfælde, hvor der opstår tvivl om fortolkningen af artikel 18  

 eller ovenstående, skal skattedepartementet og skatteinspektoratet træde i  

 kontakt med hinanden med henblik på at løse det konkrete tilfælde.
