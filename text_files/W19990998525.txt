Ankestyrelsens principafgørelse D-9-99 om genoptagelse af arbejdet - barsel - dagpenge Resume:
Lønmodtagerens ret til barselsdagpenge bortfaldt i resten af 14-ugers perioden efter fødslen, efter at lønmodtageren, som var arkitekt, fungerede som censor i 1½ time på arkitektskolen.
Lønmodtageren modtog honorar for arbejdet.
Dagpengeudvalget fandt således, at lønmodtageren havde genoptaget arbejdet i de første 14 uger efter fødslen.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 16a, stk. 1 Sagsfremstilling:
En lønmodtager arbejdede som arkitekt og fungerede samtidig som censor ved en afgangsbedømmelse på arkitektskolen.
Censorjobbet bestod af 2 vurderinger - én i september og én i januar.
Lønmodtageren fødte den 1. december 1997. Den 9. januar 1998 deltog lønmodtageren i den afsluttende afgangsbedømmelse, der varede i 1½ time.
Der blev udbetalt honorar for det samlede censorjob på 1.088,92 kr.
Kommunen traf afgørelse om, at retten til barselsdagpenge i resten af 14-ugers perioden var bortfaldet.
Begrundelsen var, at det lønnede arbejde som censor blev anset for genoptagelse af arbejdet.
 Det blev i anken bl.a. anført, at det ikke var genoptagelse af arbejde i dagpengelovens forstand, da censorordningen var speciel, idet lønmodtageren var blevet udpeget som censor af en elev, da jobbet var så kortvarigt, og da lønmodtageren selv havde betalt transportomkostningerne.
 Lønmodtageren anførte endvidere, at der var tale om et tillidserhverv, og at hvervet som censor derfor måtte falde ind under dagpengelovens § 16a, stk. 3's regler om fagpolitisk arbejde og erhvervsmæssig undervisning af kortere varighed.
 Afgørelse:
 Lønmodtagerens ret til barselsdagpenge bortfaldt efter den 8. januar 1998 og resten af 14-ugers perioden, jf. dagpengelovens § 16a, stk. 1.
Dagpengeudvalget lagde ved afgørelsen vægt på, at lønmodtageren var arkitekt og havde haft lønnet arbejde som censor den 9. januar 1998. Dagpengeudvalget fandt derved, at arbejdet var genoptaget i 14-ugers perioden.
Dagpengeudvalget bemærkede, at udvalget ikke fandt, at arbejdet som censor var omfattet af dagpengelovens § 16a, stk. 3, idet der hverken var tale om fagpolitisk arbejde eller undervisning.
 Dagpengeudvalget tiltrådte således kommunens afgørelse.
