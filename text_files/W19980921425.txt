Ankestyrelsens principafgørelse D-27-98 om renter - inkassosalær - dagpenge - refusion Resume:
Dagpengeloven indeholder ikke hjemmel til at udbetale renter og inkassosalær i forbindelse med refusionskrav. *) Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 26 Lov om renter ved forsinket betaling m.v. - lovbekendtgørelse nr. 583 af 1. september 1986 - § 8 Lov om sygedagpenge - lov nr. 563 af 9. juni 2006 - § 54 Note:
*) Note: Se også SM P-2-95 om forrentning af krav på førtidspension Sagsfremstilling:
 En arbejdsgiver indsendte den 26. november 1997 blanket dp 202 til kommunen med anmodning om at få udbetalt dagpenge for perioden 1. november 1997 til 30. november 1997 i anledning af en medarbejders barselsfravær.
 Den 19. december 1997 anmodede arbejdsgiveren i en ny blanket dp 202 om at få udbetalt dagpenge for perioden 1. december til 31. december 1997.
 Den 5. januar 1998 fremsendte arbejdsgiveren 3 dp 202 blanketter til kommunen med anmodning om refusion for perioderne januar 1998, februar 1998 og 1. marts 1998 - 15. marts 1998.
 I en telefax af 6. januar 1998 fremsatte arbejdsgiveren overfor kommunen krav om betaling af renter, idet det anførtes, at kommunen ikke rettidigt havde udbetalt dagpenge for månederne november og december 1997.
 Arbejdsgiveren anmodede endvidere om, at dagpengene for månederne januar - marts 1998 blev udbetalt senest 1. februar, 1. marts og 15. marts 1998 (lønmodtageren genoptog arbejdet den 16. marts 1998).
 Kommunen meddelte i et brev af 30. januar 1998 arbejdsgiveren, at der ikke i dagpengeloven eller i Ankestyrelsens vejledning af 27. oktober 1994 om dagpenge var fastsat regler om ekspeditionsformer, og at kravet om renter derfor ikke kunne imødekommes.
 Den 2. februar 1998 sendte arbejdsgiveren inkassoskrivelse til kommunen vedrørende dagpengerefusion for januar måned 1998. Han henviste til, at dp 202 var fremsendt 5. januar 1998, og at der den 30. januar 1998 var rykket for betaling med meddelelse om, at såfremt beløbet ikke var indgået senest 1. februar 1998, ville beløbet blive taget til inkasso.
 Afgørelse:
Der er ikke efter dagpengeloven hjemmel til at pålægge kommunen at yde renter og inkassosalær i forbindelse med refusionskrav efter dagpengeloven.
Spørgsmålet om berettigelsen af krav på renter og inkassosalær henhører under domstolene.
 Sagen er bedømt efter Socialministeriets bekendtgørelse nr. 632 af 22. juli 1997 af lov om dagpenge ved sygdom eller fødsel og Socialministeriets dagældende bekendtgørelse nr. 701 af 22. juli 1994 om dagpenge ved sygdom eller fødsel.
Refusion efter dagpengelovens § 26 ydes bagud.
Det påhvilede derfor ikke kommunen at beregne og udbetale refusion for januar måned 1998 før februar 1998.
 Dagpengeudvalget tiltrådte således kommunens afgørelse af 4. februar 1998.
