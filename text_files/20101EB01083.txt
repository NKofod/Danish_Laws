Bilag 1 Beretning afgivet af Socialudvalget den 18. august 2011 Beretning over Forslag til folketingsbeslutning om etablering af transitrum for udenlandske hjemløse m.v.
[af Line Barfod (EL) m.fl.] 1. Udvalgsarbejdet Beslutningsforslaget blev fremsat den 31. marts 2011 og var til 1. behandling den 29. april 2011. Beslutningsforslaget blev efter 1. behandling henvist til behandling i Socialudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et mindretal i udvalget (SF og EL) konstaterer, at der er store problemer med udenlandske hjemløse, der både har svært ved at klare sig i Danmark og svært ved at vende tilbage til hjemlandet.
Partierne konstaterer samtidig, at regeringen endnu ikke har iværksat initiativer til løsninger.
Partierne mener, at udenlandske hjemløse uanset opholdsgrundlag ikke skal risikere at dø i gaderne, men skal have adgang til mad, midlertidig overnatning og elementær sundhedsbehandling.
Partierne støtter på den baggrund det arbejde, som de frivillige organisationer udfører, herunder etablering af nødherberg, opsøgende arbejde m.v., da det er med til at sikre, at ingen hjemløse overnatter på gaden i kulde og frost.
Men det er uholdbart kun at sikre det mest akutte.
Langt de fleste af de udenlandske hjemløse har ingen udsigt til at få arbejde i Danmark og skal derfor hjælpes til at vende hjem.
Partierne er derfor enige om at se på, hvordan indsatsen for at hjælpe udenlandske hjemløse tilbage til deres hjemland bedst kan organiseres.
Forslaget om et transitrum i København er et godt udgangspunkt for overvejelserne.
 På længere sigt kan problemet kun løses på europæisk niveau, da en væsentlig årsag til problemet er den meget store sociale ulighed i EU.
 P. u. v.
