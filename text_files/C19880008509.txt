 Efter drøftelse med Retsinformationsrådet og forelæggelse for  

 Registertilsynet fastsættes følgende med hensyn til indlæggelse af  

 retsafgørelser og administrative afgørelser i databaser under  

 Retsinformation:
Retsafgørelser § 1.  Retsafgørelser indlægges i deres autentiske  

 form.
 § 2.  Retsafgørelser, der indeholder  

 personoplysninger, anonymiseres dog efter reglerne i stk. 2-7.
 Stk. 2.  Personnumres løbenummer udelades.
Stk. 3.  Yderligere anonymisering består i udeladelse af  

 personnavne, præcise adresseangivelser og eventuelt andre  

 identifikationsoplysninger vedrørende personer.
I stedet for de udeladte  

 oplysninger indsættes neutrale betegnelser såsom A, B og C etc., eventuelt i  

 kombination med processuelle betegnelser som sigtede og tiltalte m.fl., samt  

 betegnelser som x-vej og lignende.
Stk. 4.  Yderligere anonymisering foretages Stk. 5.  Ved vurderingen af, om anonymisering bør ske  

 efter stk. 4, nr. 3, tages udgangspunkt i den praksis, der følges i Ugeskrift  

 for Retsvæsen.
Stk. 6.  Såfremt anonymisering ikke foretages af en  

 repræsentant for vedkommende domstol, skal denne domstols godkendelse af  

 retningslinier for anonymiseringens omfang indhentes, forinden de pågældende  

 afgørelser indlægges i Retsinformation.
Dette gælder dog ikke, såfremt  

 samtlige de afgørelser, der ønskes indlagt, undergives anonymisering efter  

 stk. 3.
Stk. 7.  Personnavne, der efter reglerne i stk. 2-6 ikke  

 er anonymiseret, forsynes inden indlæggelse i Retsinformation med en kode,  

 der forhindrer søgning ved hjælp af sådanne navne.
Det samme gælder præcise  

 adresseangivelser vedrørende personer.
 § 3.  Samtlige afgørelser forsynes med sagens  

 originale journalnummer, saglistenummer m.v.
Administrative afgørelser § 4.  Administrative afgørelser indlægges i den form,  

 der efter drøftelse med Retsinformationsrådet fastsættes af vedkommende  

 myndighed.
 § 5.  Administrative afgørelser, der indeholder  

 personoplysninger, anonymiseres dog efter reglerne i § 2, stk. 2-4.
 Stk. 2.  Ved vurderingen af, om anonymisering bør ske  

 efter § 2, stk. 4, nr. 3, tages udgangspunkt i den praksis, der følges i  

 eksisterende afgørelsessamlinger.
Stk. 3.  Såfremt anonymisering ikke foretages af en  

 repræsentant for vedkommende myndighed, skal denne myndigheds godkendelse af  

 retningslinier for anonymiseringens omfang indhentes, forinden de pågældende  

 afgørelser indlægges i Retsinformation.
Dette gælder dog ikke, såfremt  

 samtlige de afgørelser, der ønskes indlagt, undergives anonymisering efter §  

 2, stk. 3.
 Stk. 4.  Bestemmelsen i § 2, stk. 7, finder tilsvarende  

 anvendelse.
 § 6.  Samtlige afgørelser forsynes med sagens  

 originale journalnummer.
Fælles regler § 7.  Afgørelserne er offentligt tilgængelige på de  

 vilkår for terminaladgang m.v., der til enhver tid fastsættes for  

 Retsinformation.
 Stk. 2.  I det omfang ajourføring af databaser sker ved  

 hjælp af terminal, skal der træffes særlige foranstaltninger med henblik på  

 at forhindre uberettiget ajourføring m.v., herunder ved tildeling af  

 personlig autorisationskode.
 § 8.  Afgørelserne slettes ikke, men kan med tiden  

 overføres til historiske databaser.
 § 9.  Hvis en afgørelse har været behandlet af en  

 højere instans, skal dette samt udfaldet heraf fremgå af gengivelsen af  

 sagen.
Stk. 2.  Det skal kontrolleres, at der ikke er fejl i  

 gengivelsen af afgørelserne.
Fejl og lignende skal straks rettes eller  

 slettes.
§ 10.  Personer, der er omtalt i en afgørelses  

 originale tekst, har på begæring ret til at få oplysning om gengivelsen af  

 afgørelsen i Retsinformation.
Det er en betingelse, at begæringen angiver  

 sagens journalnummer.
 Stk. 2.  Henvendelse sker til vedkommende  

 informationsleverandør, der skal vejlede den pågældende med hensyn til,  

 hvorledes sagens journalnummer kan skaffes.
 Stk. 3.  Udlevering af oplysninger forudsætter, at der  

 er rimelig sikkerhed for, at den pågældende er berettiget til de ønskede  

 oplysninger.
 Stk. 4.  Oplysningerne kan gives enten ved forevisning  

 på terminal eller ved tilsendelse af udskrift.
 § 11.  Tilrettelæggelse, indhold og dokumentstruktur  

 vedrørende databaser med afgørelser skal forinden åbning til intern eller  

 ekstern brug være godkendt af Sekretariatet for Retsinformation.
§ 12.  Det påhviler den enkelte informationsleverandør  

 at påse, at reglerne i §§ 1-11 iagttages.
Informationsleverandøren udpeger en  

 bestemt medarbejder til at varetage denne opgave.
 § 13.  Cirkulæret har virkning fra den 1. april 1988.  

 For afgørelser, der er indlagt i Retsinformation før dette tidspunkt, finder  

 cirkulærets bestemmelser anvendelse efter drøftelse med  

 Retsinformationsrådet.
Justitsministeriet, den 8. juli 1988 ERIK NINN-HANSEN /Christian Bache Bilag Bemærkninger til Cirkulære om indlæggelse af afgørelser i Retsinformation.
 Neden for gengives Retsinformationsrådets bemærkninger til det udkast, der  

 ligger til grund for cirkulære om indlæggelse af afgørelser i  

 Retsinformation.
 Almindelige bemærkninger.
Ved lov om private registre m.v., § 2, stk. 4, og lov om offentlige  

 myndigheders registre, § 1, stk. 4, er retskildemateriale, der indgår i  

 Retsinformation, og som er offentligt tilgængeligt, undtaget fra  

 registerlovgivningens bestemmelser.
Det er ved de nævnte lovbestemmelser  

 forudsat, at der fastsættes nærmere retningslinier for optagelsen af  

 retskildemateriale i Retsinformation, herunder om anonymisering og andre  

 foranstaltninger med henblik på integritetsbeskyttelse.
 Udkastet indeholder sådanne retningslinier for så vidt angår  

 retsafgørelser og administrative afgørelser.
 Bemærkninger til de enkelte bestemmelser.
Til kapitel 1. Retsafgørelser Til § 1.
Bestemmelsen fastsætter, at retsafgørelser - bortset fra de særlige  

 anonymiseringsforanstaltninger, jf., udkastets § 2, - skal indlægges i deres  

 autentiske form.
Der er herved lagt afgørende vægt på, at såvel principielle  

 som retsinformatoriske hensyn taler for, at der ændres mindst muligt ved  

 afgørelsernes originale tekst.
Bestemmelsen indebærer bl.a., at  

 retsafgørelser ikke må optages i Retsinformation i forkortet form.
 Til § 2.
 Bestemmelsen indeholder retningslinier for anonymisering af  

 retsafgørelser.
Anonymiseringsforanstaltninger skal efter stk. 1 foretages med hensyn til  

 fysiske personer.
Juridiske personer kan således i almindelighed angives med  

 den autentiske benævnelse.
Dette gælder i alle sager, såvel straffesager som  

 civile sager, og af klarhedshensyn også selvom f.eks. et aktieselskab i sit  

 navn rummer et personnavn (Peter Petersen A/S). Selskabers m.fl.  

 repræsentanter, f.eks. et bestyrelsesmedlem eller en direktør, bør derimod  

 behandles efter de regler, der fastsættes for fysiske personer.
 Med hensyn til fysiske personer udelades efter stk. 2 generelt cpr-numres  

 løbenumre.
 I medfør af stk. 3 og 4 foretages yderligere anonymisering af personnavne,  

 præcise adresseoplysninger og eventuelt andre identifikationsoplysninger:
 Det følger af bestemmelsen i stk. 5, at området for yderligere  

 anonymisering mindst svarer til det, der i dag kendes fra Ugeskrift for  

 Retsvæsen.
Med hensyn til anonymiseringsmåden henvises til stk. 3. Der bør herefter  

 anvendes neutrale betegnelser såsom A, B, C etc., men også procestekniske  

 betegnelser som sigtede eller tiltalte kan anvendes.
Det afgørende bør være,  

 at der gennemføres en reel anonymisering på en måde, der forringer  

 forståeligheden mindst muligt.
Medens en konsekvent anvendelse af  

 processuelle betegnelser klart bør undgås, vil det eksempelvis i en  

 straffesag med flere tiltalte være mere oplysende at tale om »tiltalte 1  

 (eller evt.
T.1), 2, 3« etc. end om »A, B, C« etc.
Efter stk. 6 bør det skøn, der indgår i vurderingen af, hvorvidt  

 anonymisering bør ske, jfr. navnlig stk. 4, nr. 3, udøves af et medlem af den  

 domstol, der har truffet den pågældende afgørelse.
Dette kan efter  

 bestemmelsen ske enten ved, at redaktionsopgaven udføres af en dommer eller  

 ved, at retten godkender retningslinier for anonymiseringens omfang.
Disse  

 regler kan i visse tilfælde, navnlig for private informationsleverandører,  

 være mindre hensigtsmæssige.
Det er derfor bestemt, at en  

 informationsleverandør kan vælge i stedet at lade alle de pågældende  

 afgørelser underkaste yderligere anonymisering efter stk. 3.
Efter stk. 7 skal personnavne m.v., der ikke er anonymiseret efter stk. 3,  

 forsynes med en kode, der gør disse oplysninger usøgbare.
Herved udelukkes,  

 at man ved hjælp af Retsinformation systematisk kan finde frem til  

 oplysninger om enkeltpersoner.
 Til § 3.
Alle dokumenter i Retsinformation er forsynet med en eentydig  

 nummeridentifikation.
Efter bestemmelsen bør endvidere optages de originale  

 journalnumre m.v. i søgbar form med henblik på genfinding m.v.
Denne ordning  

 er i sig selv af væsentlig betydning for brugen af Retsinformation og i  

 øvrigt af betydning for regler om egen-access, jfr. § 10.
Til kapitel 2. Administrative afgørelser Til § 4.
Bestemmelsen om den form, hvori afgørelserne optages i Retsinformation, er  

 udformet anderledes med hensyn til administrative afgørelser end med hensyn  

 til retsafgørelser, jfr. § 1. Dette skyldes navnlig, at administrative  

 afgørelsers autentiske tekster traditionelt kan være mindre egnede til  

 umiddelbar anvendelse i et retsinformationssystem.
Bestemmelsen i § 4 giver  

 således mulighed for, at administrative afgørelser kan optages i fx.  

 omskrevet form.
Af hensyn til såvel ensartetheden som det principielle aspekt  

 ved omskrivninger m.v. er det fastsat, at spørgsmålet om formen skal drøftes  

 med Retsinformationsrådet.
 Til § 5.
Bestemmelsen fastsætter for administrative afgørelser regler om  

 anonymisering, der svarer til reglerne om retsafgørelser i § 2. Det følger af  

 § 5 stk. 2, at anonymiseringspraksis i bl.a. eksisterende specialsamlinger  

 inden for det enkelte sagsområde vil danne udgangspunkt for skønnet over, i  

 hvilket omfang anonymisering bør ske.
En sådan hidtidig praksis vil således  

 normalt angive et minimum for anonymiseringen.
 Til § 6.
 På samme måde som med hensyn til retsafgørelser bør de administrative  

 afgørelsers originale journalnumre optages i systemet i søgbar form.
Til kapitel 3. Fælles bestemmelser Til § 7.
I overensstemmelse med lov om private registre m.v., § 2, stk.4, og lov om  

 offentlige myndigheders registre, § 1, stk. 4, fastsættes i stk. 1, at  

 afgørelserne er offentligt tilgængelige.
Oplysningerne kan således  

 videregives til almeenheden på de vilkår, der til enhver tid gælder om brugen  

 af Retsinformation, herunder om betaling, kodeord m.v.
 Stk. 2  indeholder bestemmelser til sikring mod  

 uberettigede indgreb i dataindholdet m.v.
 Til § 8.
Spørgsmålet om udskillelse af uaktuelt eller historisk retskildestof  

 rummer en række vanskelige problemstillinger.
Der er endnu ikke taget  

 stilling til, hvorledes udskillelse af forældet stof af databaser med  

 konkrete afgørelser bør ske.
På denne baggrund bestemmes, at afgørelserne kan  

 opbevares uden sletning indtil videre.
Det er endvidere ved bestemmelsen  

 forudsat, at Retsinformationsrådet på et senere tidspunkt overvejer  

 spørgsmålet om historiske databaser m.v. med henblik på særlige  

 retningslinier herfor.
Sådanne retningslinier vil være en del af de vilkår,  

 der gælder for databaser i Retsinformation.
 Til § 9.
Bestemmelsen i stk. 1 skal sikre mod forkert eller vildledende  

 information, idet det altid skal fremgå, om en afgørelse er blevet appelleret  

 eller påklaget.
Endvidere skal udfaldet af behandlingen ved den overordnede  

 instans fremgå, herunder om afgørelsen er blevet ændret og i givet fald  

 hvorledes.
Disse krav vil for retsafgørelsers vedkommende blive opfyldt på  

 den måde, at appelafgørelsen indlægges i samme dokument som underinstansens  

 afgørelse.
Der skal endvidere efter bestemmelsen i stk. 2 tilrettelægges  

 arbejdsrutiner, der sikrer mod fejl i form af forkert gengivelse af  

 afgørelserne, fejl ved anonymiseringen m.v.
Sådanne fejl skal rettes, hvad  

 enten de opdages inden eller efter indlæggelse i databaserne.
 Til § 10.
En bestemmelse om egen-access spiller næppe den store praktiske rolle med  

 hensyn til retsinformationssystemer, der er offentligt tilgængelige.
Allerede  

 for at modvirke falske forestillinger om, hvad systemet indeholder, er der  

 imidlertid fastsat bestemmelser om egen-access i § 10. Det er en praktisk  

 forudsætning for gennemførelsen af egen-access, at journalnummer eller  

 lignende kendes.
I alle normalt forekommende tilfælde vil en person, der med  

 rimelighed mener sig omtalt i en afgørelse, enten være i besiddelse af sagens  

 journalnummer eller dog oplysninger, der gør det muligt at fremfinde  

 journalnummeret.
 Efter stk. 2 skal den enkelte informationsleverandør være behjælpelig med  

 gennemførelse af egen-access, herunder med vejledning om, hvorledes  

 journalnummer kan skaffes.
§ 10  indeholder ikke bestemmelser om med hvilke  

 intervaller egen-access kan begæres.
Normalt vil der kun være behov for  

 oplysning een gang pr. afgørelse, medens der på den anden side må være et  

 krav på egen-access for hver ny afgørelse, der vedrører den pågældende.
 Om fornødent vil Sekretariatet for Retsinformation være personer, der  

 søger egen-access, behjælpelig med at finde frem til rette  

 informationsleverandør.
 Til § 11.
Det følger af de almindelige vilkår for tilslutning til Retsinformation,  

 at databaserne skal godkendes af Sekretariatet for Retsinformation.
Det vil  

 endvidere være et led i disse vilkår, at informationsleverandører iagttager  

 retningslinierne vedrørende indlæggelse af afgørelser.
Bestemmelsen i § 11  

 indebærer ikke, at Sekretariatet skal tage stilling til de enkelte  

 dokumenter, herunder med hensyn til anonymisering.
Derimod foretages  

 stikprøver, således at eventuelle uoverensstemmelser med retningslinierne vil  

 blive forlangt rettet forinden åbning af databaserne.
 Til § 12.
Bestemmelsen fastslår, at ansvaret for overholdelsen af retningslinierne,  

 herunder om anonymisering, påhviler den enkelte informationsleverandør.
Der  

 skal udpeges en bestemt medarbejder til varetagelse af denne opgave.
 Til § 13.
Ved ikrafttrædelsesbestemmelsen er der taget hensyn til, at ændringer i  

 allerede indlagte dokumenter kan være ganske ressourcekrævende.
Med hensyn  

 til sådanne afgørelser i Retsinformation skal retningslinierne således  

 anvendes efter nærmere drøftelse med Retsinformationsrådet.
Der vil på denne  

 måde navnlig være mulighed for at give den fornødne udsættelse med  

 gennemførelse af ændringer.
Rådet har i øvrigt i den senere tid fulgt den  

 praksis at betinge godkendelse af nye databaser af, at kommende  

 retningslinier vedrørende anonymisering m.v. i det hele vil blive fulgt.
