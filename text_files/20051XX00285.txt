Skriftlig fremsættelse (1. marts 2006) Fødevareministeren  

  

 (Hans Christian Schmidt) :
 Herved tillader jeg mig for Folketinget at fremsætte:
Forslag til lov om  

 ændring af lov om landbrugsejendomme. (Ophævelse af opsigelsesvarsler for  

 lejemål og regler om husdyrhold og arealkrav mv.) (Lovforslag nr.
L 160).
Formålet med lovforslaget er flersidigt.
Dels foreslås det at  

 ændre reglerne om opsigelse af lejemål vedrørende beboelsesbygninger på  

 landbrugsejendomme, og dels foreslås det at indføre en hjemmel i loven til at  

 fastsætte nye regler om husdyrhold og arealkrav.
Herudover foreslås der visse  

 andre mindre ændringer, herunder ændring af reglerne om fortrinsstilling.
 Forslaget vedrørende ophævelse af særreglen om, at lejemål  

 vedrørende beboelsesbygninger på landbrugsejendomme kan ophæves, hvis boligen  

 ønskes anvendt som bolig for personer, der beskæftiges i bedriften, skal  

 sikre,  

 at lejere af sådanne boliger bliver ligestillet med lejere i andet byggeri.  

 Særreglen om opsigelse, når boligen ønskes anvendt af ejeren til opfyldelse  

 af  

 bopælskravet ved erhvervelse af landbrugsejendomme, opretholdes uændret.
 Forslaget om at indføre en hjemmel i loven til at fastsætte  

 regler om husdyrhold og arealkrav gør det muligt at udstede en ny  

 bekendtgørelse om husdyrhold og arealkrav, som skal gøre det lettere for  

 landmænd at udvide deres husdyrproduktion.
Det er regeringens hensigt, at det hidtidige loft på 750  

 dyreenheder over husdyrproduktionen på en bedrift fastholdes, men der gives  

 mulighed for udvidelse op til 950 dyreenheder, hvis bedriften opfylder visse  

 skærpede krav til dyrevelfærd mv.
Landmanden skal således udarbejde en  

 handlingsplan  

 for dyrevelfærd og miljø på bedriften, der skal godkendes af myndighederne.
I  

 handlingsplanen skal beskrives de tiltag, som landmanden agter at tage for at  

 sikre en miljøvenlig drift samt dyrenes fortsatte trivsel på bedriften.
Regeringen ønsker desuden at lempe reglerne for, hvor stort et  

 areal landmanden selv skal eje i forhold til sin husdyrproduktion.
Samtidig  

 påtænkes det, at bekendtgørelsens regler om, hvor meget jord landmanden selv  

 skal eje, fremover skal gælde på bedriftsniveau.
Disse ændringer vil betyde,  

 at  

 en landmand, der ejer flere landbrugsejendomme, kan vælge at samle sin  

 husdyrproduktion  

 på en ejendom, hvor lugten og støjen ikke generer naboen, og lempelsen af  

 kravet til selv at eje jord vil lette presset på jordpriserne.
Samtidig  

 mindskes incitamentet til eksport af levende smågrise, hvilket vil være til  

 gavn for beskæftigelsen.
 Der foreslås endvidere ændring af reglerne om fortrinsstilling  

 til suppleringsjord, som vil gøre det lettere for ejere af mindre  

 landbrugsejendomme at opkøbe mere jord, fordi de får bedre muligheder for at  

 gøre fortrinsstilling gældende til suppleringsjord.
 Der foreslås desuden en lempelse af reglerne for, hvornår der  

 kræves en landbrugsuddannelse ved forpagtning af jord. Ændringen vil gøre det  

 lettere for ejere af mindre ejendomme at kvalificere sig til at kunne  

 erhverve  

 landbrugsejendomme på mere end 30 ha.
 Endelig foreslås en teknisk justering af personkredsen ved  

 anpartserhvervelse og selskabserhvervelse.
 Idet jeg i øvrigt henviser til lovforslagets bemærkninger,  

 anbefaler jeg lovforslaget til Folketingets velvillige behandling.
