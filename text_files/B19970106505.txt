 I medfør af § 2, stk. 3, i lov nr. 1076 af 20. december 1995 om  

 sektorforskningsinstitutioner fastsættes:
 § 1.  Institutionens navn er »Danmarks  

 Miljøundersøgelser« (DMU).
 Stk. 2.  DMU er en selvstændig  

 sektorforskningsinstitution under Miljø- og Energiministeriet, jf. § 2, stk.  

 1, i lov om sektorforskningsinstitutioner.
 § 2.  Formålet med DMU's virksomhed er at opbygge og  

 udbrede viden om de strukturer, processer og sammenhænge, der er af betydning  

 for anvendelsen og beskyttelsen af Danmarks miljø- og naturværdier.
 § 3.  DMU har til opgave at varetage forsknings-,  

 rådgivnings-, overvågnings- og formidlingsopgaver inden for miljø- og  

 naturområdet, herunder bl.a. luftmiljø, miljø og natur i ferskvand og marine  

 vande, terrestrisk miljø og natur, arktisk miljø og natur samt sammenhængene  

 mellem samfundets aktiviteter og miljø- og naturforhold.
 Stk. 2.  DMU har til opgave at bidrage til, at Miljø- og  

 Energiministeriets forvaltnings- og lovgivningsarbejde baseres på den nyeste  

 danske og internationale viden.
 Stk. 3.  DMU har til opgave at udvikle værktøjer til  

 tværgående prioriteringer som grundlag for de politiske beslutninger på  

 miljø- og naturområdet.
 Stk. 4.  DMU har til opgave at varetage dataopgaver,  

 herunder opgaven som Nationalt Knudepunkt for Det Europæiske Miljøagentur.
 Stk. 5.  DMU har til opgave at udføre miljøundersøgelser  

 og yde rådgivning på miljøområdet i forbindelse med råstofaktiviteter i  

 Grønland.
 § 4.  DMU deltager i uddannelsen af forskere inden for  

 institutionens arbejdsområde.
 § 5.  DMU kan deltage i nationale og internationale  

 forskningsprogrammer, herunder EU-programmer.
 § 6.  DMU udfører opgaver for og formidler viden til  

 offentlige myndigheder og private i ind- og udland samt til den  

 internationale forskningsverden i natur-, miljø- og energispørgsmål inden for  

 institutionens arbejdsområde.
 § 7.  Til gennemførelse af DMU's opgaver stilles der  

 midler til rådighed over den årlige finanslov.
 Stk. 2.  DMU kan modtage midler fra forskningsråd, fonde  

 og lignende.
 Stk. 3.  DMU kan mod betaling påtage sig løsning af  

 opgaver for offentlige og private rekvirenter.
§ 8.  DMU ledes af en bestyrelse, jf. § 3 i lov om  

 sektorforskningsinstitutioner.
Nærmere regler for bestyrelsens og den øvrige  

 ledelses ansvar og opgaver samt bestyrelsens sammensætning og udpegning  

 fastsættes i den for DMU gældende vedtægt.
 § 9.  Bekendtgørelsen træder i kraft den 1. januar  

 1998.
