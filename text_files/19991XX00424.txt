Skriftlig fremsættelse (29. marts  

 2000) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om naturgasforsyning (Lovforslag nr.
L 239).
Regeringen har den 22. marts 2000 indgået en aftale  

 om reform-opfølgning på energiområdet med partierne  

 Venstre, Det Konservative Folkeparti, Socialistisk Folkeparti,  

 Centrum-Demokraterne og Kristeligt Folkeparti.
Lovforslaget udmønter  

 de dele af aftalen, der vedrører naturgasforsyningsområdet.
 Lovforslaget har til formål at sikre, at Danmarks  

 naturgasforsyning tilrettelægges i overensstemmelse med hensynet til  

 forsyningssikkerhed, samfundsøkonomi, miljø og  

 forbrugerbeskyttelse  samtidig med, at der gennemføres en afbalanceret  

 åbning af gasmarkedet.
 Som led i forbrugerbeskyttelsen og for at opfylde  

 målene i den danske energi- og miljøpolitik forpligtes  

 naturgassektoren til at varetage forsyningssikkerheds- og  

 forsyningspligtopgaver samt andre opgaver.
I år 2000 foreslås markedsåbningen at  

 udgøre 30%. I år 2003 og 2008 foreslås åbningen at  

 stige til henholdsvis 38% og 43%. Markedsåbningen følger herved  

 bestemmelserne i gasdirektivet.
Kunder med markedsadgang får mulighed  

 for at benytte den allerede etablerede infrastruktur på  

 naturgasområdet.
Det foreslås, at aftaler om adgang til  

 transmissionsnet og lager skal forhandles med de pågældende  

 selskaber.
Adgangen til distributionsnet er reguleret og finder sted på  

 baggrund af offentliggjorte priser og vilkår.
Lovforslaget har også til formål at fremme  

 effektiviteten i naturgassektoren til gavn for de danske forbrugere.  

 Øget konkurrence kombineret med en effektivitetsfremmende  

 prisregulering skal medvirke til at realisere effektiviseringspotentialerne i  

 sektoren.
En uafhængig tilsynsmyndighed - Energitilsynet - skal blandt  

 andet føre tilsyn med, at monopolvirksomhed på gasområdet  

 drives på rimelige, objektive og ikkediskriminerende vilkår.
 Lovforslaget fastlægger endvidere en række  

 regler for at undgå krydssubsidiering og anden konkurrenceforvridning.  

 Lovforslaget stiller blandt andet krav om, at integrerede naturgasselskaber  

 skal udarbejde separate regnskaber for forskellige aktiviteter, som om  

 aktiviteten blev udført i et særskilt selskab  

 (regnskabsmæssig adskillelse af aktiviteter).
Staten får forkøbsret til  

 naturgasdistributionsnettet for at sikre, at distributionssystemet kan  

 forblive i offentligt eje.
Såfremt en kommune opnår et provenu  

 ved salg af et naturgassselskab, sker der en reduktion af det generelle  

 statstilskud til kommunen.
Herved sikres, at de værdier, der er  

 opbygget i naturgasselskaberne med støtte fra staten, kan  

 tilbageføres til staten ved et eventuelt salg.
 Lovforslaget forventes på sigt at kunne give  

 anledning til fald i gaspriserne for alle forbrugere.
 Den nye naturgasforsyningslov træder i stedet for  

 den nuværende naturgasforsyningslov fra 1979, som foreslås  

 ophævet.
 Lovforslagets vedtagelse vil indebære, at Danmark  

 fastlægger de lovgivningsmæssige rammer for gennemførelsen  

 af gasdirektivet, som skal være implementeret i medlemslandene senest  

 den 10. august 2000.
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
