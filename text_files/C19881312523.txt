(Til samtlige dyrlæger) A.
Udtagning, opbevaring, præparation og indsendelse af organmateriale til  

 histologisk undersøgelse.
 1. Det påhviler dyrlæger, der udøver kødkontrol eller  

 foretager obduktion, at indsende materiale i alle tilfælde, hvor svulstagtige  

 forandringer findes i lymfeknuder eller organer hos kreaturer.
 2. Materialet består dels af formalinfikserede  

 vævsstykker til histologisk undersøgelse, dels af friske ubehandlede vævsdele  

 til bakteriologisk undersøgelse m.v., samt af et glas med blod fra hjertet  

 eller de store karstammer.
 3. Det upræparerede materiale udskæres af patologisk  

 forandrede organer eller lymfeknuder og opbevares køligt indtil afsendelsen.  

 Materialet pakkes i en særskilt plasticpose uden at komme i berøring med de  

 formalinbehandlede vævsstykker.
 4. Materialet, der skal formalinfikseres, udskæres som  

 vævsstykker på 1/2 x 1 x 1 cm, så vidt muligt på grænsen mellem normalt og  

 forandret væv.
 Endvidere udskæres vævsstykker af tilsvarende størrelse fra milt, nyre,  

 lever (»lagkagesnit« fra randen), hjerte (spidsen af højre  

 aurikel), bovlymfeknude og hoftegrenslymfeknude, også selv om disse dele er  

 af normalt udseende.
 De udskårne vævsstykker nedlægges i en ca. 4 pct. formaldehydopløsning (1  

 del formalin + 9 dele vand), og efter 24 timers forløb optages de og  

 emballeres i vandtæt materiale (f.eks. plastic). Blodet, der kan omfatte  

 koagler, indsendes i et almindeligt serumglas.
 5. Materialet kan kun indsendes til Statens Veterinære  

 Serumlaboratorium, Postboks 373, 1503 København V.
 Ved indsendelsen skal materialet ledsages af oplysninger om ejerens navn  

 og adresse, kreaturets alder, køn og race, og de svulstagtige forandringers  

 lokalisation og omfang, anført på en formular der kan rekvireres i  

 Veterinærdirektoratet.
B.
Udtagning, behandling og forsendelse af blodprøver.
 1. I henhold til bekendtgørelsens § 5 skal dyrlægerne  

 udtage, opbevare og indsende serumblodprøver i overensstemmelse med de  

 anvisninger, der gives af Veterinærdirektoratet eller Statens Veterinære  

 Serumlaboratorium.
 2. Med mindre andet er specielt krævet, udtages der i  

 forbindelse med besætningsundersøgelse kun blodprøver af dyr, der er 24  

 måneder eller ældre.
3. Blodprøver til undersøgelse for enzootisk leukose  

 må kun udtages i vacuumglas og ved hjælp af eengangskanyler.
Glassene skal  

 kunne rumme mindst 5 ml.
 Af hensyn til risikoen for smittespredning er det vigtigt, at  

 eengangskanylerne virkelig benyttes som eengangskanyler.
 4. Prøverne må under transport fra ejendommen ikke  

 udsættes for voldsomme rystelser og skal indtil afsendelsen opbevares køligt,  

 men frostfrit.
 5. Indsendelse skal finde sted snarest muligt efter  

 udtagningen.
 Alle blodprøver til undersøgelse for enzootisk leukose skal sendes til  

 Statens Veterinære Serumlaboratorium, Postboks 373, 1503 København V.
 Enkeltprøver kan indsendes i beskyttende hylster i vareprøvekuvert.
 Til indsendelse af besætningsprøver kan forsendelseskasser rekvireres fra  

 Statens Veterinære Serumlaboratorium, København.
 I forsendelseskasser anbringes prøverne i samme rækkefølge som de  

 tilsvarende numre på blodprøvelisten.
Prøver fra flere besætninger kan kun forsendes samlet, når hver enkelt  

 prøve foruden nummer eller navn på det prøvede kreatur er forsynet med  

 besætningsejerens initialer og prøverne fra de enkelte besætninger er anbragt  

 gruppevis.
Ved samtidig fremsendelse af flere kasser emballeres efter  

 anvisning fra Statens Veterinære Serumlaboratorium.
6. Blodprøveliste skal ledsage prøverne.
Listen  

 udfyldes af dyrlægen i det omfang det er angivet i højre margin.
Kopier er  

 unødvendige.
Kun dyr fra samme besætning må opføres på samme liste.  

 Besætningens CKR-nr. skal anføres i mejeri-rubrikken, og i  

 importland-rubrikken skal oplyses evt. andet formål med undersøgelsen.  

 Kreaturernes numre skal på listen anføres i ubrudt rækkefølge og skal svare  

 til nummereringen på glassene.
De prøvede dyrs race angives nederst på blodprøvelisten.
Aldersangivelse  

 er nødvendig for dyr under 24 måneder, og foretages ved at angive alderen i  

 måneder.
Hvis intet er angivet går man ud fra at dyret er over 2 år.
Anvendes mere end 1 liste for en besætning (over 20 dyr), skal første  

 liste udfyldes komplet, mens følgende lister kun behøver at forsynes med  

 dyrenes numre og alder samt med underskrift, såfremt den fuldt udfyldte  

 listes identifikationsnummer anføres i den rubrik, der er beregnet til  

 ejerens navn og adresse.
Den dyrlæge, der udtager blodprøverne og udfylder  

 listen, forsyner denne med underskrift.
Samtlige lister skal underskrives.
 7. Transport, undersøgelse og besvarelse fra Statens  

 Veterinære Serumlaboratorium varer op til 10 dage.
 8. Hvis blodprøver modtages i knuste glas, eller hvis  

 de på anden måde er uegnede til undersøgelse, vil laboratoriet anmode  

 dyrlægen om at indsende erstatningsblodprøve af det pågældende dyr.
Erstatningsprøve indsendes senest en uge efter, at den er rekvireret,  

 ledsaget af laboratoriets rekvisitionsskrivelse samt sædvanlig  

 blodprøveliste, der er forsynet med tydelig påskrift  

 »Erstatningsprøve«, nederst på listen, i rubrikken, der er beregnet  

 til særlige meddelelser til laboratoriet.
Laboratoriet tilbageholder  

 undersøgelsesresultatet, indtil erstatningsprøver i fornødent omfang er  

 indgået og undersøgt.
 9. Der udtages indtil videre ikke turnusmæssige  

 blodprøver.
 Påbudte prøver er sådanne, der udtages efter anmodning fra  

 Veterinærdirektoratet eller kredsdyrlægen, samt prøver der udtages af  

 enkeltdyr og oprindelsesbesætninger i anledning af indsættelse på  

 forsøgsstationer, individprøvestationer, tyrestationer samt godkendte  

 recipientcentraler, og endvidere prøver der udtages i besætninger med dyr der  

 bruges som donorer ved ægtransplantationer.
 Prøver i forbindelse med blodundersøgelse med henblik på eksport af  

 avlskvæg kaldes eksportprøver, mens private prøver er andre prøver, der  

 udtages efter ejerens ønske.
 10. Det offentlige betaler både dyrlægens honorar og  

 laboratorieundersøgelserne på Statens Veterinære Serumlaboratorium i  

 forbindelse med undersøgelse for enzootisk leukose af:
 1. Enkeltdyr der skal anses som mistænkt for enzootisk  

 leukose.
2. Blodprøver af dyr der på udtagelsesdagen er 24 mdr.  

 eller ældre i besætninger hvorfra der skal indsættes dyr på forsøgsstationer,  

 individprøvestationer og tyrestationer samt i besætninger med dyr der  

 benyttes som donorer ved ægtransplantationer.
Sådanne undersøgelser foretages  

 kun een gang indenfor et tidsrum af 36 måneder.
 Undersøgelse af enkelte dyr til de omtalte formål betales ikke af det  

 offentlige.
3. Blodprøver af dyr i besætninger hvorfra der  

 eksporteres avlsdyr.
Blodprøverne udtages i henhold til importlandets krav.  

 Undersøgelse af enkeltdyrsprøver i anledning af eksport betales ikke af det  

 offentlige.
 4. Undersøgelser af dyr og besætninger  

 Veterinærdirektoratet påbyder undersøgt.
N.B.
Udgifter til undersøgelser foretaget i anledning af salg til  

 recipientcentraler er det offentlige uvedkommende.
C.
Særlige undersøgelser.
 1. I tilfælde af, at der hos et kreatur optræder  

 hævede indolente lymfeknuder skal dyrlægen underrette kredsdyrlægen eller  

 Veterinærdirektoratet.
2. Der kan blive tale om indsendelse af særligt  

 materiale til diagnostisk undersøgelse.
Dyrlægen vil blive instrueret om  

 fremgangsmåden i hvert enkelt tilfælde.
D.
Udstedelse af attester.
 1. Skriftlig attestation om et kreaturs eller en  

 besætnings sundhedstilstand for så vidt angår enzootisk leukose må kun  

 afgives af en dyrlæge og kun på blanketter, der er udleveret fra eller  

 godkendt af Veterinærdirektoratet og i overensstemmelse med derom af  

 Veterinærdirektoratet given instruktion.
 2. Ved en anerkendt undersøgelse for leukose af enkelt dyr forstås:
 Undersøgelse af en ustabiliseret blodprøve (vacuumglas og eengangskanyle)  

 fra pågældende dyr foretaget på Statens Veterinære Serumlaboratorium,  

 København.
 Ved en anerkendt besætningsundersøgelse for leukose forstås:
 En anerkendt undersøgelse for leukose foretaget på de af besætningens dyr  

 som på dagen for prøvernes udtagelse er 24 mdr. eller ældre.
Når der ved en anerkendt besætningsundersøgelse ikke er fundet tegn på  

 enzootisk leukose, kan der indenfor 36 måneder efter prøvens udtagelse  

 afgives attestation på, at besætningen har bestået »en anerkendt  

 undersøgelse for enzootisk leukose«.
Datoen for den pågældende  

 prøveudtagning skal altid angives.
Er undersøgelsen foretaget af  

 Kvægsundhedstjenestens laboratorium i Ladelund i forbindelse med  

 IBR-programmet, må sådan attestation kun afgives i forbindelse med  

 indsættelse af dyr på forsøgsstationer, individprøvestationer, tyrestationer  

 og recipientcentraler, samt hvor dyr fra besætningen bruges som donorer ved  

 ægtransplantationer.
Når der kræves attestation for den besætning dyret er født i eller har  

 opholdt sig i de sidste 12 måneder, skal der, i tilfælde af at dyret er  

 handlet indenfor de seneste 12 måneder, også foreligge attest for de  

 besætninger hvor dyret har opholdt sig i dette tidsrum.
Attestationen skal  

 vise at oprindelsesbesætningerne indenfor de seneste 36 måneder før dyrets  

 afgang fra besætningen har bestået en anerkendt undersøgelse for enzootisk  

 leukose.
 3. Ved udstedelse af oprindelses- og sundhedsattest i  

 forbindelse med eksport af avls- og brugskvæg kan gøre sig særlige  

 supplerende krav gældende med hensyn til såvel leukoseundersøgelse som  

 attestation.
4. Attestationen må ikke afgives for kreaturer i  

 besætninger der er angrebet af eller mistænkt for at være angrebet af  

 enzootisk leukose.
Savner dyrlægen kendskab til disse forhold, skal fornødne  

 oplysninger indhentes hos kredsdyrlægen eller i Veterinærdirektoratet.
 P.V.V.
M.
Warming Denne instruks erstatter Veterinærdirektoratets instruktion af juni 1982  

 om samme emne.
