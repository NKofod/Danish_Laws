Ankestyrelsens principafgørelse C-50-06 om tilskud til privat pasning - tre tilskud - samme husstand Resume:
 Servicelovens bestemmelse om tilskud til forældre, der vælger privat pasning, måtte fortolkes således, at der maksimalt kunne udbetales tre tilskud til privat pasning til samme husstand i alt.
 Et par forældre, der havde fire børn, var derfor ikke berettiget til tilskud til privat pasning vedrørende det yngste barn, da de tidligere havde fået udbetalt tilskud vedrørende de to ældste børn og aktuelt fik udbetalt tilskud vedrørende det næstyngste.
 Kassation:
Der er kommet nye regler på området Kassationsdato:
14-06-2009 Love:
Lov om social service - lovbekendtgørelse nr. 699 af 7. juni 2006 - § 26, stk. 2 Sagsfremstilling:
Sagen drejede sig om et par forældre, der havde fire børn.
Forældrene havde tidligere fået udbetalt tilskud til privat pasning vedrørende de to ældste børn.
De søgte nu kommunen om tilskud til privat pasning vedrørende de to yngste børn.
Kommunen bevilgede tilskud vedrørende det næstyngste barn som ansøgt, men meddelte afslag på ansøgningen om tilskud til privat pasning vedrørende det yngste barn.
Som begrundelse herfor henviste kommunen til servicelovens § 26, stk. 2, hvorefter der maksimalt kan udbetales tre tilskud til samme husstand.
 I forældrenes klage til det sociale nævn var det bl.a. anført, at kommunen fejlfortolkede servicelovens § 26, stk. 2, og at bestemmelsen skulle forstås sådan, at der maksimalt kunne udbetales tre tilskud til samme husstand på samme tid.
 Det sociale nævn ændrede kommunens afgørelse og fandt, at forældrene havde ret til tilskud til privat pasning vedrørende det yngste barn.
 Nævnet henviste til ordlyden af servicelovens § 26, stk. 2, og lagde vægt på, at der ifølge det oplyste aktuelt kun blev udbetalt tilskud til det næstyngste barn.
 Da der maksimalt kunne udbetales tre tilskud til samme husstand, fandt nævnet, at forældrene tillige var berettiget til et tilskud til privat pasning vedrørende det yngste barn.
 Den omstændighed, at forældrene tidligere havde fået udbetalt tilskud til privat pasning vedrørende de to ældste børn, var efter nævnets opfattelse uden betydning, da der efter servicelovens § 26, stk. 2, var hjemmel til at udbetale op til tre tilskud til samme husstand.
 I kommunens klage til Ankestyrelsen var det bl.a. anført, at grundlaget for kommunens afgørelse var Familiestyrelsens og Kommunernes Landsforenings fortolkning af servicelovens § 26, stk. 2. Familiestyrelsen og Kommunernes Landsforening fortolkede enstemmigt bestemmelsen således, at der maksimalt kunne udbetales tre tilskud til samme husstand, hvilket betød, at der ikke kunne udbetales tilskud til barn nr. 4 i samme husstand.
Under behandlingen af sagen i Ankestyrelsen blev der indhentet en vejledende udtalelse fra Familiestyrelsen, hvoraf det fremgik, at en forælder højst kunne få tilskud til tre børn indenfor den aldersgruppe, kommunen gav tilskud til.
De tre tilskud kunne søges på en gang eller i forlængelse af hinanden.
Det var således Familiestyrelsens opfattelse, at der var tale om tre tilskud i alt til samme husstand.
 Sagen blev behandlet i principielt møde med henblik på fortolkning af bestemmelsen i servicelovens § 26, stk. 2, hvorefter der maksimalt kan udbetales tre tilskud til samme husstand til forældre, der vælger en privat pasningsordning.
 Afgørelse:
 Ankestyrelsen fandt, at forældrene ikke havde ret til tilskud til privat pasning vedrørende deres yngste barn.
 Begrundelsen var, at servicelovens bestemmelse om tilskud til forældre, der vælger privat pasning, måtte fortolkes således, at der maksimalt kunne udbetales tre tilskud til privat pasning til samme husstand i alt.
 Ankestyrelsen lagde vægt på ordlyden af bestemmelsen, hvorefter der maksimalt kan udbetales tre tilskud til samme husstand.
Ankestyrelsen inddrog endvidere en vejledende udtalelse fra Familiestyrelsen.
Heraf fremgik bl.a., at en forælder højst kunne få tilskud til tre børn indenfor den aldersgruppe, kommunen gav tilskud til.
De tre tilskud kunne søges på en gang eller i forlængelse af hinanden.
Det var således Familiestyrelsens opfattelse, at der var tale om tre tilskud i alt til samme husstand.
 Ankestyrelsen lagde herefter i den konkrete sag vægt på, at der tidligere var udbetalt tilskud til privat pasning vedrørende de to ældste børn, og på, at der aktuelt blev udbetalt tilskud vedrørende det næstyngste barn.
 Ankestyrelsen ændrede således det sociale nævns afgørelse.
