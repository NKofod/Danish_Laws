Skriftlig fremsættelse (12. december 2012) Transportministeren: (Henrik Dam Kristensen):
 Herved tillader jeg mig for Folketinget at fremsætte:
Forslag til lov om ændring af lov om luftfart og lov om registrering af rettigheder over luftfartøjer (Omlægning af model for betaling for offentlige forretninger og tilsynsvirksomhed, ændring af Havarikommissionens opgaver, indførelse af beredskabsbestemmelser samt navneændring af registreringsmyndighed) (Lovforslag nr.
L 100) Med forslaget fastsættes en ny og mere hensigtsmæssig model for betalingen af Trafikstyrelsens løbende tilsyn med den civile luftfart.
Tilsynet vil fremadrettet blive finansieret af et safety-bidrag på 6,00 kr., der opkræves hos luftfartsselskaberne for alle passagerer, der anvender de danske lufthavne til afrejse.
Trafikstyrelsens årsgebyrer på luftfartsområdet forsvinder, mens udstedelsesgebyrer, som er dækningen af Trafikstyrelsens omkostninger til godkendelser, licenser, tilladelser mv., som udgangspunkt ikke berøres af omlægningen og vil derfor fortsat blive betalt af brugerne på baggrund af timebetaling eller faste gebyrer.
Trafikstyrelsens indtægter ved safety-bidraget betyder, at de øvrige gebyrer på luftfartsområdet vil blive op- og nedjusteret afhængig af indtægternes størrelse.
Hensigten med safety-bidraget er, at hele tilsynsområdet skal hvile i sig selv set ud fra et økonomisk perspektiv.
 Forslaget indebærer desuden en ændring af bestemmelserne om Havarikommissionens undersøgelsespligt, for så vidt angår havarier og hændelser således, at der sker en tilpasning til internationale regler.
 Forslaget indebærer endvidere, at der i selve luftfartsloven fastsættes bestemmelser om beredskab på luftfartsområdet, således at luftfartsselskaber og flyvepladser skal foretage nødvendig planlægning for at sikre luftfarten i beredskabssituationer og andre ekstraordinære situationer, og at luftfartsselskaber og flyvepladser kan forpligtes til at stille transportkapacitet og infrastruktur til disposition.
Endelig indebærer forslaget en ændring af lov om registrering af rettigheder over luftfartøjer.
Det fastslås således, at de opgaver, der i loven er henlagt til det tidligere Statens Luftfartsvæsen, nu varetages af Trafikstyrelsen, idet Statens Luftfartsvæsen pr. 1. november 2010 blev en del af Trafikstyrelsen.
 Det foreslås, at loven træder i kraft den 1. juli 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Folketingets velvillige behandling.
