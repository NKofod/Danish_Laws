Nr LSF 22 Forslag til Lov om ændring af skattestyrelsesloven (Demokratisering af  

 Ligningsrådets og Landsskatterettens sammensætning) Fremsat af Jens Thoft (SF) Ejner Larsen (SF) Jes Lunde (SF) Bjørn Poulsen  

 (SF) Ebba Strange (SF) den 13. oktober 1987 § 1 I lov om skattemyndighedernes organisation og om klageadgang m.m.
 (skattestyrelsesloven), jf. lovbekendtgørelse nr. 573 af 14.
 november 1984, foretages følgende ændringer:
 1. § 12, stk. 1, affattes således:
»Ligningsrådet består af 15 medlemmer.
Statsskattedirektøren er formand for rådet; 8 medlemmer vælges af Folketinget og 6 af skatteministeren.
Af de medlemmer, der vælges af skatteministeren, skal 3 medlemmer være repræsentanter for landbruget, industrien, håndværket eller handelen, mens 3 medlemmer skal være repræsentanter for lønmodtagerne.
Medlemmerne vælges for 6 år; tillægsvalg gælder kun for den tilbageværende del af valgtiden.« 2. § 22, stk. 3, affattes således:
»Stk. 3. Landsskatterettens præsident, dens retsformænd samt mindst 5 af de af skatteministeren udnævnte medlemmer skal opfylde de almindelige betingelser for at kunne blive landsdommer.
Blandt de af skatteministeren udnævnte medlemmer skal endvidere 4 medlemmer være repræsentanter for landbruget, industrien, håndværket eller handelen, mens 4 medlemmer skal være repræsentanter for lønmodtagerne.« § 2 Loven træder i kraft dagen efter bekendtgørelsen i Lovtidende og har virkning fra udløbet af indeværende funktionsperiode eller ved tillægsudnævnelser, såfremt sådanne indtræffer først.
BEMÆRKNINGER TIL LOVFORSLAGET Almindelige bemærkninger Ligningsrådet:
 I dag er Ligningsrådet sammensat således:
 Statsskattedirektøren (uændret).
 6 medlemmer valgt af Folketinget (ændret til 8).
 3 repræsentanter for erhvervsorganisationerne (uændret).
 1 repræsentant for lønmodtagerne (ændret til 3).
 4 medlemmer valgt af ministeren uden bindinger (ændret til 0).
Lovforslaget har til formål at sikre en ligelig repræsentation af lønmodtagerne og erhvervslivet, og samtidig afskaffes ministerens mulighed for uden bindinger at udpege 4 medlemmer.
 Disse 4 medlemmer er i øvrigt:
Jens Skrumsager Skau (MF for Venstre), Niels Bollmann (MF for Centrum-Demokraterne), Mogens Lykketoft (MF for Socialdemokratiet) og Bodil Clausen (amtsrådsmedlem for Det Konservative Folkeparti).
Bodil Clausen er for nylig død, og der er ved dette lovforslags udarbejdelse endnu ikke udpeget noget nyt medlem.
Som det fremgår, har ministeren brugt muligheden for at udpege medlemmer uden binding til fortrinsvis at udnævne politikere fra regeringspartierne og fortrinsvis folketingsmedlemmer.
Det var derfor naturligt, om det var Folketinget som helhed, der udpegede medlemmerne, hvorved den egentlige opposition også ville have mulighed for at blive repræsenteret.
Ligningsrådet er senest udpeget med virkning fra 1. juni 1986, og valgperioden udløber den 31. maj 1992.
 Landsskatteretten:
 I dag er Landsskatteretten sammensat således:
 11 medlemmer valgt af Folketinget (uændret).
 4 repræsentanter for erhvervsorganisationerne (uændret).
 2 repræsentanter for lønmodtagerne (ændret til 4).
 5 højesterets-/landsdommere valgt af ministeren (uændret).
 2 medlemmer valgt af ministeren uden bindinger (ændret til 0).
Ændringen har på samme måde som den foreslåede ændring vedrørende sammensætningen af Ligningsrådet til formål at sikre en ligelig repræsentation for erhvervslivet og lønmodtagerne.
Samtidig afskaffes ministerens mulighed for uden bindinger at udpege 2 medlemmer.
Disse 2 medlemmer, var indtil den 8. september 1987, hvor den nuværende skatteminister er fratrådt, folketingsmedlem for Venstre Anders Fogh Rasmussen og den konservative borgmester Kirsten Ebbensgaard.
Som det fremgår, har ministeren brugt sin mulighed for at udpege medlemmer af regeringspartierne.
Det var derfor naturligt, om det var Folketinget som helhed, der udpegede disse medlemmer, hvorved den egentlige opposition også ville have mulighed for at blive repræsenteret forholdsmæssigt.
Da Folketinget imidlertid allerede i dag udpeger 11 personer, har forslagsstillerne ikke foreslået dette antal forøget, men i stedet ønsket at styrke det folkelige islæt, samtidig med at der rettes op på den voldsomme underrepræsentation, der findes på lønmodtagersiden, og som er blevet yderligere forstærket gennem ministerens udnævnelser uden binding.
 Landsskatterettens medlemmer er senest udpeget med virkning fra 1.
juni 1986, og valgperioden udløber den 31. maj 1992. Der er endnu ikke udpeget nogen efterfølger for nuværende skatteminister Fogh Rasmussen.
Da der i den nærmeste fremtid skal ske tillægsudnævnelser til erstatning for afdøde Bodil Clausen og skatteminister Fogh Rasmussen, skal forslagsstillerne så indtrængende, det er muligt, appellere til ministeren om at vente med disse udnævnelser, til lovforslag er behandlet i Folketinget.
Bemærkninger til lovforslagets enkelte punkter Ad § 1, pkt. 1 Ligningsrådet vil bestå af et uændret antal medlemmer, men Folketinget vil i stedet for 6 skulle udpege 8 af disse.
Erhvervsorganisationernes repræsentanter er uændret 3, mens lønmodtagerorganisationernes repræsentanter forøges fra 1 til 3.
Endelig bortfalder ministerens mulighed for at udnævne 4 medlemmer helt uden bindinger.
Ad § 1, pkt. 2 Landsskatteretten vil bestå af et uændret antal medlemmer, men lønmodtagernes antal vil blive forøget fra 2 til 4, og samtidig vil ministerens mulighed for at udnævne 2 medlemmer helt uden bindinger bortfalde.
Ad § 2 Loven har virkning fra udløbet af den indeværende funktionsperiode, der både for Ligningsrådets og Landsskatterettens vedkommende er pr. 31. maj 1992. Såfremt der sker tillægsvalg, fordi et medlem udtræder, sker supplering således, at de efter denne lov mest underrepræsenterede grupper tilgodeses først.
