Nr BSF 116 Forslag til folketingsbeslutning om indførelse af en uafhængig  

 ombudsmandsinstitution inden for forsvaret Fremsat af Pelle Voigt (SF) Hanne Thanning Jacobsen (SF) Gert Petersen  

 (SF) Ebba Strange (SF) Jens Thoft (SF) den 16. februar 1988 Folketinget opfordrer regeringen til at fremsætte lovforslag om oprettelse af en ombudsmandsinstitution inden for forsvaret, hvor ombudsmanden udpeges af Folketinget.
Bemærkninger til forslaget En række sager gennem de senere år har klart vist behovet for en ombudsmandsinstitution inden for forsvaret.
Værnepligtige, stampersonel og officerer har i en række tilfælde været udsat for overgreb eller anden uretfærdig behandling, som ikke i praksis lod sig appellere inden for forsvarets eksisterende disciplinære rammer.
Officerer med synspunkter, som af deres foresatte anses for upassende, kan opleve problemer med deres udnævnelser, stationering eller i alvorligere tilfælde fratagelse af klassifikation, stempling som »psykisk ustabile« m.m.
For de værnepligtige har der været en række sager, som viser, at lov nr. 244 af 7. juni 1967 om samarbejdsregler i forsvaret ikke i praksis løser de problemer, som opstår i tjenesten.
Gentagne eksempler på ulovlige disciplinarmidler, forkert anvendelse og uddannelse af værnepligtige m.v. er problemer, som bliver »blokeret« i samarbejdssystemet.
Inden for det vesttyske forsvar har man i en årrække haft en ombudsmandsinstitution til at varetage sager, som ikke har kunnet behandles på normal og tilfredsstillende vis inden for det militære system.
En dansk ombudsmandsinstitution bør for at sikre institutionens uafhængighed udformes således, at ombudsmanden kan referere direkte til forsvarsministeren såvel som til Folketingets Forsvarsudvalg.
 Ombudsmanden udarbejder en årsrapport om sit arbejde.
Det er forslagsstillernes opfattelse, at indførelsen af en sådan ombudsmandsinstitution ud over at styrke de demokratiske rettigheder inden for forsvaret også vil kunne modvirke økonomiske misforhold og spild af ressourcer inden for forsvaret og dermed bidrage til på længere sigt at begrænse forsvarsudgifterne.
