Ankestyrelsens principafgørelse 217-10 om arbejdsløshedsdagpenge - efterløn - 2-årsreglen - selvstændig virksomhed - væsentligt omfang Resume:
 Et medlem af en a-kasse, som havde et efterlønsbevis, opfyldte ikke 2-årsreglen forud for overgang til efterløn.
 Medlemmet opfyldte således ikke betingelsen om drift af selvstændig virksomhed i væsentligt omfang.
 Ankestyrelsens Beskæftigelsesudvalg lagde vægt på virksomhedens art, medlemmets arbejdsopgaver i virksomheden, virksomhedens forholdsvis lave omsætning, samt det forhold, at virksomheden blev drevet fra medlemmets bopælsadresse.
 Udvalget var opmærksom på, at en del af medlemmets arbejdsopgaver og arbejdstid i virksomheden ikke direkte skabte omsætning.
 De ikke-indtægtsgivende arbejdsfunktioner vil imidlertid alene kunne medregnes til opfyldelse af 2-årsreglen i det omfang, de står i rimeligt forhold til de indtægtsgivende arbejdsfunktioner, hvilket udvalget ikke fandt var tilfældet i medlemmets sag.
 Love:
Lov om arbejdsløshedsforsikring - lovbekendtgørelse nr. 574 af 27. maj 2010 - § 53, stk. 9, § 74m, stk. 1 og § 74m, stk. 9 Bekendtgørelser:
Arbejdsdirektoratets bekendtgørelse nr. 1621 af 13. december 2006 om fleksibel efterløn - § 10, stk. 1, § 10, stk. 2 og § 10, stk. 4 Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed - § 7, stk. 1 og § 7, stk. 2 Afgørelse:
 Ankestyrelsens Beskæftigelsesudvalg har i møde truffet afgørelse i din sag om opfyldelse af 2-årsreglen.
 Resultatet er:
 Du opfylder ikke 2-årsreglen Vi er således kommet til samme resultat som Arbejdsdirektoratet.
Begrundelsen for afgørelsen Efter reglerne opnår et medlem, som tidligst overgår til efterløn mindst 2 år efter bevistidspunktet, og som i den periode har drevet selvstændig virksomhed i væsentligt omfang, en række fordele i form af bl.a. lempeligere pensionsfradrag.
 Vi finder ikke, at du opfylder 2-årsreglen.
 Efter en samlet konkret vurdering finder vi således ikke, at du kan anses for at have drevet selvstændig virksomhed i væsentligt omfang i perioden fra bevistidspunktet den 10. februar 2007 til den 1. april 2009, hvor du overgik til efterløn.
 Vi har herved lagt vægt på virksomhedens art, dine arbejdsopgaver i virksomheden, virksomhedens forholdsvis lave omsætning (83.100 kr. i 2007 og 23.850 kr. i 2008), samt det forhold, at virksomheden blev drevet fra din bopælsadresse.
 Du har i klagen oplyst, at du brugte meget tid på udvikling af nye produkter og forsøg på etablering i Polen.
 Vi er opmærksomme på, at en del af dine arbejdsopgaver og arbejdstid i virksomheden ikke direkte skabte omsætning.
 De ikke-indtægtsgivende arbejdsfunktioner vil imidlertid alene kunne medregnes til opfyldelse af 2-årsreglen i det omfang, de står i rimeligt forhold til de indtægtsgivende arbejdsfunktioner, hvilket vi ikke finder er tilfældet i din sag, uanset at der accepteres en vis aktivitet, som ikke har været indtægtsgivende.
 Efter reglerne kan et medlem, der udøver selvstændig virksomhed i væsentligt omfang, medregne timer med dagpenge på grund af sygdom.
 Arbejdsdirektoratet har i sin afgørelse oplyst, at du kan medregne timer med dagpenge på grund af sygdom til opfyldelse af 2-årsreglen, selvom direktoratet har fundet, at du ikke kan anses for at have drevet selvstændig virksomhed i væsentligt omfang.
 Vi skal bemærke, at uanset om timerne med dagpenge på grund af sygdom medregnes, opfylder du ikke 2-årsreglen.
Oplysninger i sagen Vi har afgjort sagen på grundlag af:
