Fremsat den 28. februar 2020 af Jens Henrik Thulesen Dahl (DF), René Christensen (DF), Kristian Thulesen Dahl (DF), Søren Espersen (DF), Marie Krarup (DF) og Peter Skaarup (DF) Forslag til folketingsbeslutning om indførelse af åbenhed om konsulentrapporter bestilt af det offentlige Folketinget pålægger regeringen inden udgangen af indeværende folketingsår at fremsætte lovforslag eller foretage ændringer af administrative forskrifter, med den virkning at alle konsulentrapporter bestilt af det offentlige skal være præget af gennemsigtighed og åbenhed ved at angive oplysninger om, hvilken myndighed der bestiller og finansierer en rapport, dato for aftaleindgåelse, leveringsdato, pris, navne på de respektive forfattere og deres faglige baggrunde.
Reglerne skal gælde for konsulentrapporter bestilt af staten, regionerne og kommunerne.
Konsulentrapporter bestilt af det offentlige skal desuden offentliggøres, således at de er tilgængelige for offentligheden.
Bemærkninger til forslaget Hvert år bruger staten milliarder af skattekroner på konsulenter.
Den offentlige sektors udgifter til konsulentydelser er vokset.
Ifølge svar fra Finansministeriet udgjorde alene statens udgifter til området i 2018 4,6 mia. kr. (L 1 Forslag til finanslov for finansåret 2020, endeligt svar på spørgsmål 40). Der er på nuværende tidspunkt ikke noget krav om, at konsulentrapporter bestilt af det offentlige skal være baseret på gennemsigtighed og åbenhed ved at indeholde oplysninger om, hvem der har bestilt og finansieret rapporten, dato for aftaleindgåelse, leveringsdato, pris, navne på de respektive forfattere og deres faglige baggrunde.
De mange milliarder, det offentlige betaler for konsulentydelser, går til konsulenter/konsulentfirmaer, der leverer en bred vifte af materialer som f.eks. tilstandsrapporter, surveys, strategianalyser, kvalitetssikring, kommunikationssupport, forandringsprocesplaner, evalueringer, visionsfacilitering m.m.
Udfordringerne med den nuværende praksis er, at konsulentrapporter kan være anonyme, hvilket betyder, at det er vanskeligt for borgerne og andre at gennemskue indholdet af rapportens faglighed og troværdighed, når rapportens forfattere er ukendte.
Disse eksterne konsulentfirmaer står ikke til ansvar for de specifikke områder eller de mennesker, hvis liv påvirkes, når den respektive analyse eller rapport er leveret og betalt.
Med beslutningsforslaget ønsker Dansk Folkeparti, at konsulentrapporter bestilt af det offentlige skal indeholde oplysninger om, hvem der er forfatter(e), og forfatterens/forfatternes faglige eller akademiske baggrund.
Ligeledes ønsker Dansk Folkeparti med beslutningsforslaget at sikre gennemsigtighed og åbenhed, ved at det også skal oplyses, hvilken offentlig myndighed der har bestilt og finansieret den pågældende rapport.
Endvidere skal det af rapporterne fremgå, hvornår de er bestilt, og hvornår de er blevet leveret.
Afslutningsvis skal konsulentrapporter bestilt af det offentlige offentliggøres, således at de er tilgængelige for offentligheden.
Det er Dansk Folkepartis hensigt med beslutningsforslaget, at der skal skabes en langt større grad af transparens og åbenhed, således at offentligheden får bedre mulighed for at få kendskab til, hvordan skattekronerne anvendes, og dermed større åbenhed i den offentlige økonomi.
Samtidig kan beslutningsforslaget medvirke til at skærpe den faglige tyngde og seriøsitet hos både den pågældende offentlige myndighed, der bestiller den pågældende rapport, men også den aktør, som skal levere det pågældende materiale.
Dette vil medføre en mere saglig, ansvarlig og gennemskuelig anvendelse af skattekronerne.
Forslaget vil være enkelt at administrere og indebærer ikke ekstra ressourcer til kontrol.
Det forventes derfor ikke at medføre ekstra omkostninger.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af åbenhed om konsulentrapporter bestilt af det offentlige.
(Beslutningsforslag nr.
B 136) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
