(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere samt  

 skoledirektionen i København) Ifølge folkeskolelovens § 5, stk. 2, skal et barn efter anmodning fritages  

 for at deltage i undervisningen i kristendomskundskab, når  

 forældremyndighedens indehaver skriftligt over for skolens leder erklærer  

 selv at ville sørge for barnets religionsundervisning.
Fritagelse kan normalt  

 kun ske fra begyndelsen af et skoleår.
Er barnet fyldt 15 år, kan fritagelse  

 kun ske med dets samtykke.
Administrationen af den nye bestemmelse om, at fritagelse for  

 religionsundervisningen normalt kun kan ske fra begyndelsen af et skoleår,  

 har visse steder givet anledning til tvivl hos forældre og elever om fagets  

 status.
Ministeriet finder det derfor nødvendigt at understrege, at faget  

 kristendomskundskab er et obligatorisk fag, jfr. folkeskolelovens § 4, stk.  

 1, nr. 2). Adgangen til fritagelse er kun indføjet af hensyn til de forældre  

 og elever, for hvem deltagelsen ville betyde samvittighedskonflikter.  

 Fritagelsesadgangen er derfor efter sin karakter alene tænkt anvendt i ganske  

 få særlige situationer.
 En generel orientering om fritagelsesadgangen kan skabe tvivl hos forældre  

 og elever om fagets karakter af obligatorisk fag, især hvis den gives i  

 forbindelse med orienteringen om valgfag, og bør følgelig undgås.
 Da kristendomskundskab er et obligatorisk fag fra 1. klasse, kan en  

 generel orientering eventuelt gives i forbindelse med den almindelige  

 orientering om skolens fag m.v., som gives til forældrene i forbindelse med  

 børnenes skolestart.
 Ved administrationen af folkeskolelovens § 5, stk. 2, må følgende i øvrigt  

 iagttages:
 1. De forældre, som fremsætter ønske om at benytte sig  

 af fritagelsesmuligheden, skal, inden fritagelsen gives, orienteres om:  

 Formålet med faget kristendomskundskab, således som det fremgår af  

 Undervisningsministeriets bekendtgørelse nr. 518 af 24. september 1975,  

 fagets status, herunder fritagelsesadgangens baggrund og karakter, indholdet  

 af faget, således som det fremgår af skolens undervisningsplan, virkningen  

 af, at de benytter sig af adgangen til at forlange et barn fritaget for  

 undervisningen i kristendomskundskab samt den skriftlige erklæring om, at de  

 pågældende selv vil sørge for barnets religionsundervisning.
 2. Den ovenfor nævnte skriftlige erklæring fra  

 indehaveren af forældremyndigheden skal foreligge, inden fritagelse meddeles.
 3. Som følge af, at kristendomskundskab er et  

 obligatorisk fag, jfr. folkeskolelovens § 4, stk. 1, nr. 2), må skolernes  

 skemalægning ikke påvirkes af den særlige individuelle fritagelsesadgang,  

 idet der ikke kan tilbydes de fritagne elever anden undervisning i stedet for  

 kristendomsundervisningen.
 Denne cirkulæreskrivelse træder i stedet for cirkulæreskrivelse af 9.  

 marts 1977 og cirkulæreskrivelse af 15. april 1980.
Undervisningsministeriet, Direktoratet for Folkeskolen og Seminarier  

 m.v., den 28. oktober 1986 P. d. v.
