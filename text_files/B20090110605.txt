 Bekendtgørelse om ændring af bekendtgørelse om momskompensation til institutioner for erhvervsrettet uddannelse, institutioner for almengymnasiale uddannelser og almen voksenuddannelse, erhvervsakademier, professionshøjskoler m. fl.
(Momskompensation ved udlagt undervisning) § 1 I bekendtgørelse nr. 1168 af 8. december 2008 om momskompensation til institutioner for erhvervsrettet uddannelse, institutioner for almengymnasiale uddannelser og almen voksenuddannelse, erhvervsakademier, professionshøjskoler m. fl. foretages følgende ændringer:
 1. I indledningen ændres »§ 25, stk. 3, i lov nr. 220 af 8. april 2008 om medie- og journalisthøjskolen, § 27, stk. 3, i lov nr. 346 af 14. maj 2008 om erhvervsakademier for videregående uddannelser,« til: »§ 25, stk. 3, i lov om medie- og journalisthøjskolen, jf. lovbekendtgørelse nr. 851 af 8. september 2009, § 27, stk. 3, i lov om erhvervsakademier for videregående uddannelser, jf. lovbekendtgørelse nr. 850 af 8. september 2009,« og »§ 21 a, stk. 3, i lov om institutioner for erhvervsrettet uddannelse, jf. lovbekendtgørelse nr. 938 af 22. september 2008, samt § 6 a, stk. 3, i lov om åben uddannelse (erhvervsrettet voksenuddannelse) m. v., jf. lovbekendtgørelse nr. 939 af 22. september 2008,« til: »§ 21 a, stk. 3, i lov om institutioner for erhvervsrettet uddannelse, jf. lovbekendtgørelse nr. 951 af 2. oktober 2009, samt § 6 a, stk. 3, i lov om åben uddannelse (erhvervsrettet voksenuddannelse) m. v., jf. lovbekendtgørelse nr. 952 af 2. oktober 2009,«.
 2. I § 1 indsættes som stk. 2:
»Stk. 2. Der ydes momskompensation til institutioner, der forestår undervisning for en anden institution (udlagt undervisning), for institutionernes udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikke-fradragsberettiget købsmoms), og som institutionerne afholder ved køb af varer og tjenesteydelser, til hvilke der er ydet tilskud eller betaling efter de i stk. 1 nævnte bestemmelser.« 3. § 2, stk. 2, affattes således:
»Stk. 2. Ikke-fradragsberettiget købsmoms beregnes for institutioner for erhvervsrettet uddannelse således: Den samlede ikke-fradragsberettigede købsmoms fratrækkes kvartalets ikke-fradragsberettigede købsmomsudgifter vedrørende forløb, hvortil der ydes tilskud eller betaling inklusive en momsandel (beregnet som aktiviteten gange forskellen mellem taksterne med og uden moms), samt købsmomsudgifter, der indgår i institutionens indtægtsdækkede virksomhed.« § 2 Bekendtgørelsen træder i kraft den 1. januar 2010 og har virkning for samtlige indberetninger om momskompensation efter denne dato, herunder også for indberetning af momskompensation for finansåret 2009.
