 En pensionist P fik i december 1986 fra det sociale udvalg meddelelse  

 om, at hans varmetilskud med virkning fra den 1. november 1986 blev beregnet  

 som 100 % af varmeudgiften efter fradrag af egenbetalingen.
 I marts 1987 indstillede socialudvalget til kommunalbestyrelsen, at  

 tilskudsprocenten fra den 1. maj ændredes til 65 %. Indstillingen blev  

 godkendt af kommunalbestyrelsen den 14. april 1987.
 Under hensyn til, at personlige tillæg efter lov om social pension til  

 dækning af varmeudgifter i det pågældende tidsrum var ydelser, hvis størrelse  

 ikke direkte var fastsat i loven eller i generelle retsforskrifter, udstedt  

 med hjemmel i loven, fandt Ankestyrelsen, at det sociale udvalg ikke havde  

 været afskåret fra at ændre de af udvalget fastsatte almindelige  

 retningslinier for udmålingen af personlige tillæg til betaling af  

 varmeudgifter, uanset at det hverken i bevillingerne var anført, at  

 tilskuddet alene var gældende indtil videre, eller der i øvrigt var taget  

 forbehold om ændring af udmålingen af tilskuddet. (* 1) Ankestyrelsen fandt  

 dog, at ændringen burde være gennemført med et forudgående varsel svarende  

 til et par måneder.
 REDEGØRELSE FOR SAGEN:
En pensionist P fik den 15. januar 1986 meddelelse om, at hans  

 varmetilskud blev beregnet som 75 % af varmeudgiften efter fradrag af  

 egenbetalingen.
I december 1986 meddelte det sociale udvalg, at  

 tilskudsprocenten blev ændret til 100 % med virkning fra 1. november 1986.  

 Bevillingsskrivelsen indeholdt et forbehold om tilbagebetaling af eventuelle  

 refusionsbeløb ved varmeregnskabets afslutning, samt at modtageren var  

 forpligtet til at oplyse om ændringer i sine indtægts- og formueforhold.
I april 1987 ændrede socialudvalget den tidligere trufne afgørelse,  

 hvorefter tilskud til varmeudgifter omregnedes med virkning fra den 1. maj  

 1987, således at tilskudsprocenten blev ændret fra 100 % til 65 % af den  

 årlige varmeudgift efter fradrag af egenbetalingen.
Tilskuddet blev herved  

 nedsat fra 670 kr. til 435 kr. månedlig.
 P klagede herefter til amtsankenævnet over nedsættelsen af tilskuddet til  

 varmeudgifter.
 Afgørelsen, der klages over:
 Amtsankenævnet ophævede det sociale udvalgs afgørelse om ændring af  

 beregningen af det personlige tillæg til varmeudgifter.
 Amtsankenævnet lagde ved afgørelsen bl.a. vægt på, at P med god grund  

 havde kunnet opfatte den oprindelige bevilling som en bevilling, der gjaldt  

 hele 1987, og at ændringen af det månedlige tilskud ikke skyldtes en ændring  

 i P's forhold.
 Nævnet bemærkede i denne forbindelse, at udvalget i sin bevilling ikke  

 havde oplyst, at tilskuddet alene var gældende indtil videre eller i øvrigt  

 taget forbehold om ændring.
 KLAGEN TIL ANKESTYRELSEN:
Afgørelsen var indanket af det sociale udvalg, som anførte, at der ikke  

 var tale om en afgørelse af begunstigende karakter, idet det ikke i  

 bevillingen var anført, at tilskuddet var fastsat for en bestemt periode.
Det  

 bevilgede tilskud var endvidere anført som et månedligt beløb.
 Udvalget anførte endvidere, at der i løbet af de første måneder i 1987 kom  

 væsentlig flere tilskudsmodtagere, således at det sociale udvalg i marts  

 måned 1987 kunne se, at varmetilskudsudgiften i 1987 ville overstige  

 rådighedsbeløbet væsentligt, såfremt man fortsatte med at yde 100 % tilskud.
 På denne baggrund indstillede socialudvalget i sit møde den 17. marts  

 1987, at tilskudsprocenten ændredes til 65 % fra 1. maj 1987 og indtil  

 videre, hvilket kommunalbestyrelsen godkendte i sit møde den 14. april 1987.
 LOVGRUNDLAG:
 Lov om social pension § 17.
 ANKESTYRELSENS AFGØRELSE:
 Under hensyn til, at personlige tillæg efter lov om social pension til  

 dækning af varmeudgifter i det pågældende tidsrum var ydelser, hvis størrelse  

 ikke direkte var fastsat i loven eller i generelle retsforskrifter, udstedt  

 med hjemmel i loven, finder Ankestyrelsen ikke, at det sociale udvalg har  

 været afskåret fra at ændre de af udvalget fastsatte almindelige  

 retningslinier for udmålingen af personlige tillæg til betaling af  

 varmeudgifter, uanset at det ikke i bevillingerne var anført, at tilskuddet  

 alene var gældende indtil videre, eller der i øvrigt var taget forbehold om  

 ændring af udmålingen af tilskuddet.
 Ankestyrelsen finder dog, at ændringen burde være gennemført med et  

 forudgående varsel svarende til et par måneder.
 Ankestyrelsen ændrer således amtsankenævnets afgørelse.
 Det tilføjes, at Ankestyrelsens afgørelse ikke medfører pligt for P til at  

 tilbagebetale nogen del af det på grundlag af amtsankenævnets afgørelse  

 modtagne varmetilskud.
 (* 1) Afgørelsen er truffet på grundlag af de indtil 1. januar 1988  

 gældende regler i lov om social pension § 17.
