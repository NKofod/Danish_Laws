Bekendtgørelse om kapital til opfyldelse af det individuelle solvenstillæg for pengeinstitutter og realkreditinstitutter I medfør af § 124, stk. 8, i lov om finansiel virksomhed, jf. lovbekendtgørelse 1447 af 11. september 2020, som ændret ved lov nr. 2110 af 22. december 2020, fastsættes:
Anvendelsesområde § 1. Denne bekendtgørelse finder anvendelse på:
 1) Pengeinstitutter.
 2) Realkreditinstitutter.
 3) Koncerner, hvor den øverste modervirksomhed i Danmark er et pengeinstitut eller en pengeinstitutholdingvirksomhed.
 4) Koncerner, hvor den øverste modervirksomhed i Danmark er et realkreditinstitut eller en realkreditinstitutholdingvirksomhed.
Kapitalens kvalitet og sammensætning § 2. Den kapital, der anvendes til dækning af det i § 124, stk. 3, i lov om finansiel virksomhed nævnte individuelle solvenstillæg, skal bestå af mindst 56,25 pct. egentlig kernekapital.
Mindst 75 pct. af kapitalen skal bestå af kernekapital.
De resterende 25 pct. kan bestå af egentlig kernekapital, hybrid kernekapital eller supplerende kapital.
 Stk. 2. Finanstilsynet kan pålægge en virksomhed at anvende en højere andel egentlig kernekapital eller kernekapital end angivet i stk. 1 under hensyntagen til de specifikke forhold, som er gældende for virksomheden.
Ikrafttræden § 3. Bekendtgørelsen træder i kraft den 28. december 2020.
 Stk. 2. Har et institut omfattet af § 1 inden den 31. december 2015 udstedt hybrid kernekapital eller supplerende kapital, som pr. 31. december 2015 kunne medregnes til opfyldelse af instituttets individuelle solvenstillæg, jf. § 124, stk. 3, i lov om finansiel virksomhed, kan instituttet indtil den 31. december 2021 anvende denne kapital til dækning af de i § 2 nævnte krav, hvor den kan indgå som egentlig kernekapital, hybrid kernekapital eller supplerende kapital.
 Stk. 3. Bekendtgørelse nr. 1587 af  3. december 2015 om kapital til opfyldelse det individuelle solvenstillæg for pengeinstitutter og realkreditinstitutter ophæves.
