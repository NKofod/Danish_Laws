I to tilfælde havde stilladsarbejdere i to forskellige provinsbyer  

 nedlagt arbejdet, idet de anførte, at ledelsens dispositioner , hvorefter  

 stilladser skulle opsættes af et sjak bestående af en erfaren og en uerfaren  

 stilladsarbejder var sikkerhedsmæssigt uforsvarlig, jfr. bl.a.
Normens § 5,  

 stk. 2.
Arbejdsretten lagde efter bevisførelse til grund, at det i hvert fald  

 uden for Københavnsområdet er sædvanlig praksis - som Arbejdstilsynet efter  

 det foreliggende ikke havde fundet uforsvarlig - at oplæringen af en uerfaren  

 stilladsarbejder sker ved, at denne som bundmand arbejder sammen med en  

 erfaren stilladsarbejder.
Hensynet til liv og velfærd kunne derfor ikke give  

 rimelig anledning til de iværksatte kollektive arbejdsnedlæggelser, og der  

 idømtes de strejkende arbejdere bod af sædvanlig størrelse.
 Under disse sager, der er behandlet sammen, har Dansk Arbejdsgiverforening  

 for Entreprenørforeningen for henholdsvis Holbæk Stilladsudlejning A/S,  

 Holbæk, og Stjerne Stilladser A/S, Odense, indklaget Landsorganisationen i  

 Danmark for Specialarbejderforbundet i Danmark for et antal medlemmer af  

 dette forbund for Arbejdsretten med påstand om, at de pågældende medlemmer,  

 anført på bilag 1 i begge sager, tilpligtes til Dansk Arbejdsgiverforening at  

 betale en efter rettens skøn fastsat bod for hver time, de pågældende har  

 deltaget i arbejdsnedlæggelser, for medlemmer beskæftiget ved Holbæk  

 Stilladsudlejning A/S i perioden fra den 15. til og med den 24. oktober 1985  

 og for medlemmer beskæftiget ved Stjerne Stilladser A/S fra den 2. til og med  

 den 7. april 1986.
 De indklagede, der gør gældende, at arbejdet ikke kunne udføres  

 sikkerhedsmæssigt forsvarligt i de omhandlede perioder, har i sag nr. 10.909  

 (Holbæk Stilladsudlejning A/S) nedlagt påstand om frifindelse og i sag nr.  

 86.134 (Stjerne Stilladser A/S) nedlagt påstand om, at de i  

 arbejdsnedlæggelsen deltagende arbejdere ikke pålægges bod.
 De nærmere omstændigheder i sag nr. 10.909 (Holbæk Stilladsudlejning A/S)  

 er efter det oplyste følgende:
Arbejdet blev nedlagt den 15. oktober 1985 kl. 7, ifølge klageskriftet på  

 grund af en lønuoverensstemmelse.
Arbejdsnedlæggelsen blev behandlet ved et  

 fællesmøde den 16. s.m.
I referatet fra mødet hedder det blandt andet:
 »Fra arbejderside kunne man på det foreliggende grundlag ikke  

 erkende, at der foreligger en overenskomststridig arbejdsnedlæggelse, jf.  

 Miljølovens §§ 16 og 17, stk. 2. Man gav tilsagn om at pålægge arbejderne at  

 genoptage arbejdet, såfremt dette kan ske sikkerhedsmæssigt forsvarligt.
 Fra arbejderside blev det oplyst, at Arbejdstilsynet vil besigtige  

 arbejdspladserne d.d. kl. 13.00.
Fra arbejdsgiverside bestred man arbejdersidens anbringender, idet det  

 ikke var uforsvarligt og i øvrigt i henhold til kutyme i branchen, at en  

 erfaren stilladsarbejder arbejder sammen med uerfaren.
På denne baggrund  

 fastholdes den rejste klage og man forbeholdt sig at indbringe sagen for  

 Arbejdsretten, såfremt arbejdet ikke genoptages senest den 17. ds. ved normal  

 arbejdstids begyndelse.« Som oplyst under fællesmødet besigtigede Arbejdstilsynets kreds  

 Vestsjællands Amt den 16. oktober 1985 de af firmaets folk senest opstillede  

 stilladser i Holbæk og udfærdigede på grundlag heraf og af en tidligere  

 besigtigelse af en anden byggeplads, hvor firmaet ligeledes havde opstillet  

 stilladser, en tilsynsrapport, indeholdende 6 punkter, hvorom tilbagemelding  

 skulle foretages inden den 23. oktober 1985. Under punkt 5 i  

 tilsynsrapporten, der er dateret den 17. oktober 1985, hedder det:
»Opstilling, ændring og nedtagning, af stilladser, må kun udføres af  

 specielt uddannede personer under fornøden kyndig ledelse.« Ved skrivelse af 22. oktober 1985 anmodede firmaet tilsynskredsen om en  

 nærmere fortolkning af tilsynsrapportens punkt 5. Samme dag blev sagen  

 indbragt for Arbejdsretten, der behandlede klagen over arbejdsnedlæggelsen i  

 et forberedende retsmøde den 24. oktober 1985. I retsbogsudskriften fra mødet  

 hedder det blandt andet:
»Indklagede erkender forpligtelsen til at genoptage arbejdet, såfremt  

 dette kunne udføres uden tilsidesættelse af de krav, som indeholdes i  

 Arbejdstilsynets skrivelse af 17. oktober 1985. Organisationerne ville  

 meddele arbejderne pålæg i overensstemmelse hermed.
Organisationerne kunne  

 ikke på det foreliggende grundlag tage stilling til, om de skete  

 arbejdsnedlæggelser var overenskomststridige.« Som anført foran blev arbejdet genoptaget den 25. oktober 1985 ved normal  

 arbejdstids begyndelse.
 I skrivelse af 25. oktober 1985 meddelte tilsynskredsen herefter firmaet  

 følgende fortolkning af punkt 5 i tilsynsrapporten:
 »Ifølge Arbejdsministeriets bekendtgørelse nr. 407 af 18. november  

 1965 afsnit 1 stk. 4 må et stillads kun rejses, tages ned eller ændres  

 væsentligt under ledelse af en kompetent og ansvarsbevidst person, og til  

 arbejdets udførelse skal anvendes pålidelige folk, der har tilstrækkelig  

 erfaring med hensyn til dette arbejde.
 Det er som følge heraf kredsens opfattelse at opstilling, ændring og  

 nedtagning af stilladser kun må udføres af specielt uddannede personer under  

 fornøden kyndig ledelse.
Uddannelsen kan om fornødent foretages af arbejdsgiveren under arbejdets  

 udførelse således, at bekendtgørelsens regler om stilladsarbejde i alle  

 henseender efterkommes.« Skrivelsen med den anførte fortolkning gav anledning til, at  

 Entreprenørforeningen den 13. november 1985 sendte følgende skrivelse til  

 tilsynskredsen:
 »I tilsynskredsens svar på tilbagemelding på tilsynsrapportens pkt. 5  

 henvises til Arbejdsministeriets bekendtgørelse nr. 407 af 18. november 1965  

 om regulativ for byggevirksomhed, hvori det kræves, at der til udførelse af  

 stilladsarbejde skal anvendes pålidelige folk, der har tilstrækkelig erfaring  

 med hensyn til dette arbejde.
 Tilsynskredsen fortolker dette krav således, at opstilling, ændring og  

 nedtagning af stilladser kun må udføres af specielt uddannede personer under  

 fornøden kyndig ledelse, men modificerer efterfølgende fortolkningen således,  

 at uddannelsen om fornødent kan foretages af arbejdsgiveren under arbejdets  

 udførelse, når bekendtgørelsens regler om stilladsarbejde i alle henseender  

 efterkommes.
 Efter at have fået forelagt denne fortolkning af vort medlem, mener  

 Entreprenørforeningen at kunne konstatere, at der er overensstemmelse mellem  

 tilsynskredsens opfattelse og stilladsbranchens praktisering af reglen, idet  

 enhver nyantagen arbejder normalt bliver oplært ved som bundmand at arbejde  

 sammen med en erfaren stilladsarbejder, hvis kvalifikationer i denne  

 henseende må anses for at være på højde med arbejdsgiverens.
Entreprenørforeningen vejleder sine medlemmer i overensstemmelse hermed og  

 finder ingen anledning til i det foreliggende tilfælde at anbefale  

 medlemsvirksomheden at indbringe sagen for Direktoratet for  

 Arbejdstilsynet.« Til nærmere belysning af baggrunden for arbejdsstandsningen har klagerne  

 fremlagt en opmandskendelse af 8. april 1986 vedrørende spørgsmålet, om  

 tillidsmanden under konflikten havde udført arbejde som tillidsmand, for  

 hvilket han kunne kræve betaling.
I kendelsen hedder det blandt andet:
»Den 3. oktober 1985 skete der på en af virksomhedens arbejdspladser  

 en arbejdsulykke, hvorved en af stilladsarbejderne kom til skade.
Da de to  

 arbejdere, som var beskæftiget med opstilling af et stillads, kun havde været  

 i virksomheden i kortere tid, var arbejderne af den opfattelse, at ulykken  

 skyldtes, at de pågældende ikke havde fået den nødvendige oplæring og  

 instruktion i at udføre arbejdet, således som det er foreskrevet i  

 arbejdsmiljølovens § 17, stk. 2.
Den 15. oktober antog virksomheden to nye arbejdere, som ikke tidligere  

 havde været beskæftiget med stilladsarbejde.
Der opstod herefter spørgsmål  

 om, hvorledes disse skulle have oplæring og instruktion.
Da der ikke kunne  

 opnås enighed herom, vægrede folkene sig ved at køre ud, hvad de også gjorde  

 de følgende dage.
Dansk Arbejdsgiverforening har i den anledning indbragt  

 sagen for Arbejdsretten med påstand om pålæggelse af bod.
Driftsleder Michael Aastrand har forklaret, at han ikke den 15. oktober  

 havde diskussion med arbejderne om ansættelse af de nye folk.
Han anvendte  

 samme fremgangsmåde, som hidtil havde været anvendt, idet han satte hver af  

 de nye sammen med en erfaren stilladsarbejder.
Da arbejderne protesterede,  

 spurgte han, om de ville arbejde på disse præmisser, og da de nægtede det,  

 kørte han fra pladsen til kontoret i Algade.
Tillidsmanden kom den 15. med et  

 udkast til lokalaftale, hvorefter en ny stilladsarbejder skulle med som 3.  

 mand i et sjak i 4 uger på timeløn.
Han talte med ham i to minutter, og dette  

 møde fandt sted på de strejkendes initiativ.
Han har ikke haft andre møder  

 med tillidsmanden, men har en dag været til et møde i afdelingen på dennes  

 begæring.
Virksomheden har den 15. oktober tilbudt at betale et tilskud på 60  

 kr.25 øre pr. time til akkorderne i de første to dage, hvor en uerfaren  

 stilladsarbejder er med.
Han har de følgende dage på pladsen spurgt  

 arbejderne, om de ville arbejde, og når de nægtede, er han kørt til kontoret.
For Arbejdsretten har direktør Michael Aastrand som vidne forklaret, at  

 tilskadekomne ved arbejdsulykken den 3. oktober 1985 var en erfaren  

 stilladsarbejder, der havde gennemgået kursus på specialarbejderskolen.
Han  

 havde den pågældende dag haft en ny, uerfaren mand med som hjælper.
Den 15.  

 oktober 1985 antog virksomheden to nye arbejdere.
Der var da brug for 4 sjak.  

 To af disse skulle herefter bestå af erfarne folk, medens de to andre skulle  

 sammensættes af en erfaren og en af de nye uerfarne arbejdere.
Dette ville  

 folkene imidlertid ikke acceptere, da de mente, det havde vist sig at være  

 farligt.
De meddelte herefter, at de gik til fagligt møde.
Det normale har  

 hele tiden været, at en erfaren arbejder sammen med en uerfaren, som på den  

 måde bliver lært op, således som det er beskrevet i Entreprenørforeningens  

 skrivelse af 13. november 1985 til Arbejdstilsynet.
Efter vidnets mening  

 skyldtes arbejdsnedlæggelsen nok så meget utilfredshed med aflønningen.  

 Vidnet tilbød derfor at betale et tilskud pr. time i de første to dage, hvor  

 en uerfaren arbejder var med.
Man arbejder også i dag på den måde, at en  

 uerfaren sættes sammen med en erfaren, indtil den uerfarne er lært op.
 De nærmere omstændigheder i sag nr. 86.134 (Stjerne Stilladser A/S) er  

 efter det oplyste følgende:
Arbejdet blev nedlagt den 2. april 1986 kl. 7, ifølge klageskriftet på  

 grund af en lønuoverensstemmelse.
Arbejdsnedlæggelsen blev behandlet ved et  

 fællesmøde den 3. s.m.
I referatet fra mødet hedder det blandt andet:
 »Fra arbejdstagerside erkendte man, at arbejdsnedlæggelsen er  

 overenskomststridig, og man gav tilsagn om at pålægge arbejderne at genoptage  

 arbejdet fredag den 4. april 1986 ved normal arbejdstids begyndelse.
Fra arbejdstagerside gjorde man gældende, at baggrunden for  

 arbejdsnedlæggelsen skyldtes, at virksomheden ansatte uerfaren arbejdskraft,  

 hvorfor man påråbte sig Normens § 5, liv, velfærd og ære.
Fra  

 arbejdsgiverside bestred man, at arbejdstagerside kunne påråbe sig Normens §  

 5.
Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke genoptages, som ovenfor anført.« Sagen blev indbragt for Arbejdsretten ved klageskrift af 7. april 1986,  

 hvorefter arbejdet blev genoptaget den følgende dag ved normal arbejdstids  

 begyndelse.
I svarskriftet anførtes, at baggrunden for arbejdsnedlæggelsen var  

 sikkerhedsmæssige problemer, idet virksomheden på trods af, at der kunne  

 anvises erfarne stilladsarbejdere, havde ansat uerfarne.
Arbejderne havde  

 protesteret mod, at man lod to uerfarne opsætte et stillads til trods for, at  

 der skal være erfarne tilstede, i hvilken forbindelse der i svarskriftet  

 henvistes til den foran citerede skrivelse af 25. oktober 1985 fra  

 tilsynskredsen til Holbæk Stilladsudlejning A/S.
Med svarskriftet fremlagdes  

 endelig referat fra et møde den 6. maj 1986 med deltagelse af repræsentanter  

 for firmaet, Entreprenørforeningen, Specialarbejderforbundet i Danmark og  

 Arbejdstilsynet.
I referatet, der er udarbejdet af tilsynets repræsentant Per  

 Roungkvist, hedder det:
 »Konklusion:
 1. Nyansatte vil få en oplæring, der i længde (tid) afgøres efter samtale  

 mellem ledelse, den nyansatte, ansatte (vejledende ældre medarbejdere) og  

 sikkerhedsorganisationen.
 2. Der udleveres leverandørbrugsanvisninger til de ansatte, og der gives  

 den fornødne mundtlige instruktion.
3. Der udleveres personlige værnemidler til de ansatte.
Personlige  

 værnemidler skal anvendes efter den givne instruktion.
4. I takt med oplæringen vil der løbende blive foretaget en vurdering,  

 således at mere krævende opgaver først må udføres af den nye medarbejder når  

 virksomhedens ledelse, ansatte (vejleder) er enige herom.« Direktør Leif Black fra Stjerne Stilladser A/S har som vidne forklaret, at  

 firmaet den 2. april 1986 beskæftigede 7 stilladsarbejdere, hvoraf 5 havde  

 over 10 års anciennitet, og at de øvrige to var erfarne folk, som havde været  

 ansat i firmaet i flere perioder.
Da man havde brug for 4 sjak med 2 mand i  

 hvert sjak, havde man aftalt med en ny mand, som var helt uerfaren, at denne  

 skulle begynde den 2. april.
Han skulle så have arbejdet sammen med en af de  

 meget erfarne.
Den pågældende mødte kl. 7. Folkene nedlagde imidlertid  

 arbejdet med den begrundelse, at de ikke ville arbejde sammen med en  

 uerfaren, når der gik ledige erfarne arbejdere inden for branchen.
Der var  

 intet nyt i det resultat, men nåede til ved mødet den 6. maj 1986.
Klagerne har til støtte for bodspåstanden anført, at det er fuldt  

 forsvarligt og i overensstemmelse med sædvanlig praksis, som Arbejdstilsynet  

 har godkendt, at en uerfaren arbejder bliver sat til at arbejde sammen med en  

 erfaren stilladsarbejder i oplæringsperioden.
Der var derfor intet grundlag  

 for at påberåbe sig Normens § 5, stk. 2, om liv og velfærd som undskyldning  

 for arbejdsnedlæggelserne, der tværtimod må antages at skyldes lønmæssige  

 uoverensstemmelser.
De indklagede har anført, at udførelsen af stilladsarbejde frembyder en  

 sådan fare, at det under alle omstændigheder vil være uforsvarligt at lade en  

 uerfaren arbejde sammen med kun en erfaren stilladsarbejder i stedet for to,  

 som tilfældet er i Københavnsområdet.
Det har derfor været berettiget at  

 standse arbejdet.
I hvert fald må en eventuelt forskyldt bod bortfalde.
 Arbejdsretten skal udtale:
Efter oplysningerne i Entreprenørforeningens skrivelse af 13. november  

 1985 lægges det til grund, at det i hvert fald uden for Københavnsområdet er  

 sædvanlig praksis - som Arbejdstilsynet efter det foreliggende ikke har  

 fundet uforsvarlig - at oplæringen af en nyantagen stilladsarbejder sker ved,  

 at denne som bundmand arbejder sammen med en erfaren stilladsarbejder.
Efter  

 bevisførelsen i øvrigt må det endvidere lægges til grund, at man såvel i  

 Holbæk Stilladsudlejning A/S som i Stjerne Stilladser A/S havde til hensigt  

 at følge denne praksis, da man henholdsvis den 15. oktober 1985 og den 2.  

 april 1986 ansatte nye uerfarne folk, og arbejdet herefter blev nedlagt.
 Allerede som følge heraf har det af de indklagede påberåbte hensyn til liv  

 og velfærd ikke kunnet give rimelig anledning til de iværksatte kollektive  

 arbejdsnedlæggelser, for hvilke de indklagede medlemmer af forbundet derfor  

 har forskyldt sædvanlig bod.
 T h i k e n d e s f o r r e t :
 Til Dansk Arbejdsgiverforening betaler de medlemmer af  

 Specialarbejderforbundet i Danmark, som er anført på bilag 1 henholdsvis i  

 sag nr. 10.909 og i sag nr. 86.134, en bod på 20 kr. for hver time, de  

 pågældende har deltaget i arbejdsnedlæggelser henholdsvis i perioden fra den  

 15. til og med den 24. oktober 1985 og i perioden fra den 2. til og med den  

 7. april 1986.
 I sagsomkostninger betaler Landsorganisationen i Danmark 4.000 kr. til  

 Arbejdsretten.
 (* 1) Henvisninger: Per Jacobsen, s.289 ff., Hasselbalch  

 Kollektivarbejdsretten s.148, Hasselbalch Ansættelsesretten s.452 f.,  

 Christensen og Sørensen s.114, Rise og Degerbøl s.66, K 10.307 (A 1985,  

 2.82), K 9254 (A 1981, s.89).
