Skriftlig fremsættelse (20. februar 2019) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale (Lovforslag nr.
L 166) Det er et særligt lovforslag, som har til formål at afværge de alvorlige konsekvenser, det vil have for borgere både i Danmark og i Det Forenede Kongerige, hvis det ender med, at Det Forenede Kongerige forlader EU uden en aftale.
Med lovforslaget foreslås indført en ordning, hvor størstedelen af de rettigheder, som de berørte borgere nyder efter EU-retten i dag, midlertidigt videreføres.
Det gælder bl.a. i forhold til retten til ophold og arbejde og retten til at modtage en række ydelser, herunder bl.a. efterløn, førtidspension og folkepension.
I forhold til retten til andre ydelser, f.eks. kontanthjælp og arbejdsløshedsdagpenge, foreslås det grundlæggende at stille personer, der opholder sig i Danmark, som om EU-retten fortsat fandt anvendelse.
Retten til at eksportere midlertidige ydelser bortfalder dog som udgangspunkt.
Det foreslås også at videreføre andre rettigheder, herunder adgang til uddannelse, sundhedsydelser og anerkendelse af erhvervsmæssige kvalifikationer.
Det er hensigten, at den foreslåede ordning skal være midlertidig.
Den løsning, der på sigt vil skulle afløse den midlertidige ordning, vil afhænge af flere faktorer, herunder eventuelle initiativer fra EU og tilgangen i Det Forenede Kongerige.
Det er første gang, at en medlemsstat forlader EU.
Det er en helt særlig situation.
Processen på EU-niveau er kompliceret og fortsat præget af stor usikkerhed.
Det har også præget processen herhjemme frem mod fremsættelsen af dette lovforslag.
Det har f.eks. betydet, at det først har været muligt at sende lovforslaget i offentlig høring tæt på fremsættelsen og med kort frist, hvilket betyder, at høringssvar og høringsnotat ventes oversendt til Folketinget tættere på 1. behandlingen end normalt.
 Lovforslaget skal være behandlet og vedtaget for at kunne træde i kraft på det forventede tidspunkt for Det Forenede Kongeriges udtræden af EU den 30. marts 2019. Der bliver derfor tale om en forholdsvis komprimeret proces, og jeg skal på forhånd takke for det Høje Tings velvilje i den forbindelse.
 Den midlertidige ordning sættes kun i kraft, såfremt Det Forenede Kongerige forlader EU uden en udtrædelsesaftale.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
