For at undgå, at den stigende beskæftigelse i bygge- og anlægssektoren  

 fører til (lokal) mangel på arbejdskraft og dermed risiko for stigende  

 lønninger og inflation, har regeringen iværksat en række initiativer, der kan  

 modvirke dannelsen af »flaskehalse« i sektoren.
For alle større  

 statslige bygge- og anlægsarbejder er der således etableret en  

 godkendelsesordning, der kan sikre, at disse arbejder kun igangsættes, hvis  

 der ikke i den relevante region er udsigt til mangel på arbejdskraft.
Med henblik på overvågning af konjunkturudviklingen har Boligministeriet  

 endvidere etableret en kontaktgruppe om flaskehalse.
Det er her af byggeriets  

 organisationer blevet påpeget, at de gældende tidsfrister for udbud og  

 påbegyndelse ikke altid overholdes af byggeriets parter, jf.
Bygge- og  

 Boligstyrelsens cirkulære af 10.10.1991 om pris og tid.
Byggeriets  

 organisationer har endvidere påpeget, at bygherrens mulighed for at  

 underopdele større entrepriser i dagbodsbelagte delterminer benyttes i for  

 mange tilfælde.
Utilstrækkelig tid til tilbudsudregning og arbejdsplanlægning såvel som en  

 for kraftig brug af bodsbelagte mellemfrister kan ikke alene være til skade  

 for både udførende og bygherrer, men kan også bevirke en tidsmæssig  

 sammenpresning af byggeprocessen og dermed medvirke til dannelsen af  

 flaskehalse.
Bygge- og Boligstyrelsen skal derfor gøre opmærksom på følgende:
1. Det er væsentligt at overholde tidsfristerne i § 7  

 i styrelsens cirkulære af 10.10.1991 om pris og tid på bygge- og  

 anlægsarbejder m.v.
Her bestemmes bl.a., at der skal afsættes mindst 15  

 arbejdsdage fra udbudsdag til prisafgivelse og mindst 20 arbejdsdage fra  

 tilbudsaccept til arbejdets påbegyndelse.
Disse regler kan være med til at  

 modvirke tidsmæssige sammenpresninger i byggeprocessen.
 2. Desuden indskærpes betydningen af at fastsætte  

 rimelige tidsfrister for udførelsen af bygge- og anlægsarbejder, jf. pris og  

 tidcirkulæret § 7, stk. 3.
3. Delterminer (mellemfrister) i entrepriser bør kun i  

 særlige tilfælde sanktioneres med dagbøder.
Dagbodsbelagte mellemfrister kan  

 føre til, at entreprenørerne i øget omfang må forcere arbejdet, hvilket kan  

 føre til tidsmæssige sammenpresninger med lønmæssige påvirkninger.
 Birthe Lehmann / Bjarne Strand fuldm.
