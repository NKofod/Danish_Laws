Nr BTL 228 Betænkning over Forslag til lov om aktindsigt i helbredsoplysninger   

 Nr L 228 1992-93, 1. samling Afgivet af Sundhedsudvalget Afgivet: 19930609 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
 En række af udvalgets spørgsmål og ministerens besvarelse heraf samt  

 ministerens kommentar til en henvendelse fra Den Almindelige Danske  

 Lægeforening er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Arbejdsmarkedspensionsrådet, Assurandør-Societetet, Dansk Sygeplejeråd, Den Almindelige Danske Lægeforening og Forbundet af Offentligt Ansatte.
 Der er af to mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret .
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet er positivt over for princippet om at  

 sikre patienter aktindsigt i helbredsoplysninger.
Imidlertid bør aktindsigten  

 ikke kunne give sundhedsministeren anledning til at fastsætte regler om  

 gebyr.
 Mindretallet mener, at adgangen til aktindsigt er en så vigtig forbedring  

 i forhold til de gældende regler, at spørgsmålet om sundhedsministerens  

 adgang til at fastsætte gebyrer ikke skal bevirke, at aktindsigten ikke  

 indføres.
Ændringsforslag Af et mindretal (SF):
 Ny paragraf:
 1) Efter § 2 indsættes som ny paragraf:
»§ 01. Videregivelse af oplysninger til forsikringsselskaber  

 og lignende kan kun ske med patientens skriftlige tilladelse og kun i form af  

 besvarelse af konkrete spørgsmål.
Journalmateriale må ikke udleveres til  

 tredjemand.« Af et mindretal (FP):
Til § 4 2) Paragraffen udgår.
Bemærkninger Til nr. 1 Ændringsforslaget skal sikre, at journaloplysninger ikke som en utilsigtet  

 sidevirkning af lovforslaget kommer andre end den direkte omhandlede patient  

 i hænde.
Hvis patienten selv ønsker at videregive egentligt journalmateriale  

 og ikke blot faktuelle oplysninger, står det naturligvis efterfølgende den  

 enkelte frit for.
Ikke mindst i forhold til mennesker, der har været  

 behandlet for psykiske lidelser, vil dette have betydning.
Til nr. 2 Fremskridtspartiet mener ikke, at der skal kunne fastsættes regler om  

 gebyr i forbindelse med aktindsigt i helbredsoplysninger.
Hanne Andersen (S) Dorte Bennedsen (S) Martin Glerup (S) Anna-Marie  

 Hansen (S) Tove Lindbo Larsen (S) nfmd.
Lone Møller (S) Birgitte  

 Husmark (SF) Torben Rechendorff (KF) Karen Højte Jensen (KF) Fischer (KF) Lis  

 Noer Holmberg (V) Mariann Fischer Boel (V) Anders Mølgaard (V) Jørgen Winther  

 (V) Jan Køpke Christensen (FP) fmd.
Dorit Myltoft (RV) Inger Stilling  

 Pedersen (KRF) Centrum-Demokraterne havde ingen medlemmer i udvalget.
Bilag Nogle af udvalgets spørgsmål til Sundhedsministeren og dennes svar herpå  

 samt ministerens kommentar til en henvendelse fra Den Almindelige Danske  

 Lægeforening:
 Spørgsmål 2:
»Vil ministeren være indstillet på at indarbejde en egentlig - en  

 kort - tidsgrænse for anvendelse af fuldmagt givet til tredjemand?» Svar:
I min besvarelse af spørgsmål 2 omtaler jeg ganske kort den vejledning,  

 Sundhedsministeriet agter at udsende om aktindsigtsreglerne.
I tilknytning  

 hertil fremsendes vedlagt til udvalgets orientering en foreløbig skitse til  

 uddybende retningslinier for spørgsmålet om tredjemandsbemyndigelse til  

 aktindsigt i patientjournaler m.v.
 Vedr.: Retningslinier for spørgsmålet om tredjemandsbemyndigelse til  

 aktindsigt i patientjournaler m.v. med henblik på Sundhedsministeriets  

 kommende aktindsigtsvejledning.
 Følgende spørgsmål vil blive behandlet:
 1. Begrundelsen for patientens adgang til at give fuldmagt til andre.
 2. Fuldmagt til nærtstående pårørende m.fl. (f.eks. advokater).
 3. Fuldmagt til udenforstående tredjemand (f.eks. forsikringsselskab,  

 arbejdsgiver, faglig organisation).
 Under pkt. 3 vil følgende forhold blive uddybet:
a) Den udleverende læge skal forholde sig til fuldmagtens rækkevidde, dvs.  

 hvilke oplysninger gives der fuldmagt til aktindsigt i.
I forbindelse med en  

 forsikringsansøgning gives der fuldmagt til aktindsigt i oplysninger forud  

 for tegningstidspunktet.
Ved fremsættelse af erstatningskrav gives fuldmagten  

 til aktindsigt i oplysninger i tilknytning til forsikringsbegivenheden.  

 Fuldmagten skal i begge situationer ses på baggrund af, at forsikringstageren  

 efter forsikringsaftaleloven har en oplysningspligt vedrørende  

 omstændigheder, der har betydning for forsikringsforholdet.
Denne  

 oplysningspligt gælder såvel ved tegning af forsikring som ved  

 forsikringsbegivenhedens indtræden.
 b) En præcisering af, at forsikringsselskabet kun er berettiget til at  

 rekvirere de journaloplysninger, der efter den pågældende  

 forsikringssituation findes nødvendige.
c) En henstilling til lægen om at foretage en fortolkning af  

 fuldmagtsgivers viljestilkendegivelse i forbindelse med afgivelsen af  

 fuldmagten.
Dette vedrører bl.a. spørgsmålet om, hvorvidt en aktindsigt vil  

 give den udenforstående tredjemand kendskab til forhold, der er åbenbart  

 irrelevante i forhold til det formål, som fuldmagten skal anvendes til.  

 Relevante oplysninger vil være sådanne, der bidrager til at tilvejebringe en  

 nærmere belysning af forsikringstagers helbredsforhold med henblik på  

 vurdering af risikoen ved tegningen af en forsikring, eller som nærmere  

 belyser omstændighederne vedrørende forsikringsbegivenheden.
 d) Lægen gives adgang til at rette henvendelse til patienten for - i  

 tilfælde af tvivl om fuldmagtsgivers tilkendegivelse som anført ovenfor under  

 c) - at få præciseret, hvilke oplysninger fuldmagten forudsættes at dække.
e) Lægen gives adgang til eventuelt at lade aktindsigten foregå via  

 patienten - f.eks. i tilfælde, hvor forsikringsselskabet fastholder  

 udlevering af flere oplysninger.
Lægen kan da overdrage journalkopi til  

 patienten, for at patienten selv kan afgøre, om han kan/skal gå videre til  

 forsikringsselskabet.
Det hører med til det samlede billede, at spørgsmålet om, hvilke  

 oplysninger der er relevante for et forsikringsselskab i de nævnte  

 sammenhænge, kan være vanskeligt at tage stilling til for en  

 ikke-forsikringskyndig.
Dette er baggrunden for, at formuleringen bør være  

 den, at det er oplysninger, som ikke umiddelbart er relevante, som den  

 udleverende læge vil kunne frasortere.
For perioden efter forsikringstegningen forstås ved ikke umiddelbart  

 relevante oplysninger sådanne oplysninger, som er nedskrevet i journalen m.v.  

 efter forsikringstegningen, og som ikke er af betydning for bedømmelsen af  

 forsikringsbegivenhen.
Her vil f.eks. resultatet af en undersøgelse, hvorved  

 en arvelig sygdom er konstateret i perioden mellem forsikringstegningen og  

 forsikringsbegivenheden, være omfatet af definitionen på ikke umiddelbart  

 relevante oplysninger.
Omvendt vil oplysningen om den arvelige sygdom være  

 relevant, såfremt sygdommen har været en medvirkende faktor til eller på  

 anden måde har haft direkte indflydelse på eller betydning for forholdene i  

 skadessituationen.
En frasortering af ikke umiddelbart relevante oplysninger bør gøres på så  

 enkel en måde som muligt, da sundhedsvæsenets personale ellers vil blive  

 påført et unødigt merarbejde.
En frasortering kan f.eks. ske ved overdækning  

 af irrelevant tekst ved fotokopiering eller tilbageholdelse af dele af  

 journalen med angivelse af, at irrelevante oplysninger er fjernet.
 Spørgsmål 7:
»Hvorledes vil ministeren sikre, at den tid, der bruges til at  

 ekspedere anmodninger om aktindsigt, ikke »konverteres« til  

 konsultationstid?» Svar:
 Jeg går ud fra, at spørgsmålet tager sigte på at få belyst, hvordan det  

 undgås, at forslaget fører til, at praktiserende læger m.fl., der har  

 overenskomst med den offentlige sygesikring, vil afkræve sygesikringen  

 honorar for besvarelse af anmodninger om aktindsigt.
Hertil vil jeg sige, at det i lovforslagets bemærkninger udtrykkeligt er  

 anført, at Sundhedsministeriet går ud fra, at anmodning om aktindsigt som  

 altovervejende hovedregel vil blive fremsat i forbindelse med en  

 konsultation.
Begrundelsen herfor er, at ønsket om aktindsigt i almindelighed  

 formodes at opstå i tilknytning til en konkret behandling/undersøgelse, hvor  

 det er af betydning for den enkelte patient at vide, hvad der skrives i  

 journalen.
 Da en konsultation i forvejen honoreres af den offentlige sygesikring i  

 henhold til de gældende overenskomster, vil der - såfremt den enkelte patient  

 følger den ovenfor beskrevne fremgangsmåde - ikke som følge af de foreslåede  

 bestemmelser blive grundlag for yderligere honorarkrav fra læger eller andre  

 ydere, der har overenskomst med den offentlige sygesikring.
Hvis anmodningen om aktindsigt ikke sker i forbindelse med en  

 konsultation, kan besvarelsen oftest ske i form af, at patienten tilsendes en  

 kopi af journalmaterialet samtidig med, at patienten får tilbud om en  

 uddybende forklaring.
I disse situationer ønsker patienten således  

 oplysninger om tidligere foretagne behandlinger/undersøgelser.
Her vil det  

 ligeledes gælde, at sygesikringen allerede har ydet honorar for de omhandlede  

 ydelser, og der vil derfor efter Sundhedsministeriets opfattelse ikke være  

 grundlag for yderligere honorarkrav.
 Det er på baggrund af ovenstående betragtninger, at det i lovforslagets  

 bemærkninger er anført, at lovforslaget efter Sundhedsministeriets opfattelse  

 ikke vil medføre merudgifter for den offentlige sygesikring.
 Spørgsmål 9:
»Ministeren bedes oplyse, hvorledes patienter efter lovforslaget kan  

 få aktindsigt i de optegnelser om helbredsforhold, som ikke-autoriseret  

 sundhedspersonale har nedskrevet.« Svar:
I det omfang, hvor ikke-autoriseret sundhedspersonale som f.eks.  

 plejehjemsassistenter, social- og sundhedsassistenter, sygehjælpere, plejere  

 og hjemmehjælpere nedskriver oplysninger, der er af betydning for  

 behandlingen eller plejen m.v. af patienter, bør de pågældende oplysninger  

 overføres til den journal, som føres af den autoriserede sundhedsperson for  

 de pågældende patienter.
Der vil derefter være adgang til aktindsigt i  

 oplysningerne efter reglerne i lovforslaget.
Hvis ikke-autoriseret sundhedspersonale derudover nedskriver oplysninger  

 om patienters helbredsforhold, må sådanne optegnelser anses som interne  

 arbejdsdokumenter for den myndighed, hvor det pågældende sundhedspersonale er  

 ansat.
Såfremt sådanne interne arbejdsdokumenter indeholder oplysninger om  

 faktiske forhold - f.eks. faktiske oplysninger om en patient - der er af  

 væsentlig betydning for en sag, har den pågældende patient imidlertid også  

 ret til aktindsigt i de pågældende faktiske oplysninger.
Dette følger af den  

 generelle regel i offentlighedslovens § 11, stk. 1.
 Endelig vil den enkelte myndighed eller den enkelte offentligt ansatte  

 ikke-autoriserede sundhedsperson som udgangspunkt være berettiget til at give  

 en patient aktindsigt i oplysninger om vedkommende patients personlige  

 forhold i henhold til det forvaltningsretlige princip om meroffentlighed.
 Spørgsmål 15:
»Vil ministeren sikre, at patienter, der ønsker dette, kan få kopi  

 af journalmateriale, som tilgår tredjemand?» Svar:
 En patient, der fremsætter ønske om det, vil efter lovforslaget til  

 enhver tid kunne få kopi af det journalmateriale om vedkommende, der sendes  

 til en tredjemand.
 Da udlevering af journalmateriale til f.eks. et forsikringsselskab er  

 baseret på en bemyndigelsesaftale mellem forsikringstageren og selskabet, vil  

 det være naturligt, at det er disse parter, der sikrer, at forsikringstageren  

 informeres om, at aktindsigtsadgangen er benyttet.
 Spørgsmål 17:
»Ministerens kommentar udbedes til ændringsforslag nr. 1, jf. bilag  

 29.« Svar:
Efter ændringsforslag nr. 1 kan videregivelse af oplysninger til  

 forsikringsselskaber og lignende kun ske med patientens skriftlige tilladelse  

 og kun i form af besvarelse af konkrete spørgsmål.
Endvidere må  

 journalmateriale ikke udleveres til tredjemand.
Gældende retstilstand er sådan, at patientens skriftlige tilladelse kræves  

 til en meddelelse af aktindsigt til en udenforstående tredjemand, f.eks. et  

 forsikringsselskab.
En besvarelse af konkrete spørgsmål som foreslået i  

 ændringsforslaget vil ikke med sikkerhed tilvejebringe de oplysninger, der er  

 nødvendige til opfyldelse af den oplysningspligt, som forsikringsaftaleloven  

 pålægger en forsikringstager.
 Som jeg har redegjort for i min besvarelse af spørgsmål 16, vil det  

 forhold, at der er givet utilstrækkelige oplysninger, kunne få uheldige  

 konsekvenser for forsikringstageren.
Desuden indeholder det stillede ændringsforslag et forbud mod, at  

 journalmateriale udleveres til tredjemand.
Et sådant forbud vil for det  

 første ikke kunne håndhæves, idet den person, som journalen vedrører, vil  

 være frit stillet med hensyn til, hvem vedkommende måtte ønske at give  

 journalmaterialet til, såfremt han selv har rekvireret dette.
For det andet  

 vil dette ændringsforslag umuliggøre, at en patient kan bede en tredjemand  

 som f.eks. en pårørende eller en advokat om at træde hjælpende til gennem  

 direkte aktindsigt i patientens journalmateriale.
 Sundhedsministerens kommentarer til henvendelse af 4. juni 1993 fra  

 Den Almindelige Danske Lægeforening (L 228 - bilag 27).
Jeg kan henvise til mine kommentarer til henvendelsen af 3. juni 1993 fra  

 Assurandør-Societetet.
Heri har jeg givet udtryk for, at de fleste tilfælde  

 af tvivl om, hvilken rækkevidde en fuldmagt til aktindsigt til tredjemand  

 har, formentlig vil kunne fjernes, såfremt der udformes nogle mere præcise  

 standardbemyndigelser.
Det vil efter min opfattelse være hensigtsmæssigt, at  

 dette sker i et samarbejde mellem forsikringsbranchen og Lægeforeningen, og  

 jeg agter at opfordre parterne til et sådant samarbejde, så snart  

 lovforslaget er vedtaget.
 Derudover kan jeg henvise til mit svar af 7. juni 1993 på spørgsmål 16.
 Hvis der i øvrigt skulle opstå tvivl, mener jeg, at de muligheder, som er  

 skitseret i pkt. 3 d) og e) i retningslinierne for aktindsigtsvejledningen om  

 at rette henvendelse til patienten eller at lade aktindsigten foregå via  

 patienten, vil dække det behov, der måtte være.
