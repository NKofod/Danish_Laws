Ankestyrelsens principafgørelse O-8-90 om underretningspligt - betaling - daginstitution - ændring i indtægtsforhold - regulering med tilbagevirkende kraft Resume:
 Der var grundlag for efterregulering af betaling for daginstitution i et tilfælde, hvor en kvinde fra maj 1987 på grund af overarbejde havde haft en indtægtsfremgang på mere end 20 %. Kvinden havde ikke underettet kommunen om indtægtsfremgangen.
 Overarbejdsbetaling burde henregnes til de måneder, hvori overarbejdet var udført, og ikke kun til de måneder, hvori den faktiske udbetaling af overarbejdsvederlag havde fundet sted.
 Love:
Lov om social bistand - lovbekendtgørelse nr. 829 af 1. oktober 1992 - § 73 Lov om dag-, fritids- og klubtilbud m.v. til børn og unge - lov nr. 1148 af 3. december 2008 - § 43 Sagsfremstilling:
K søgte i december 1986 om friplads til sin datter, født den 30. januar 1982. K's A-indkomst var i ansøgningen oplyst til 153.803 kr., og skattefradraget var opgjort til 46.873 kr.
Beregningsgrundlaget udgjorde herefter 106.930 kr., hvilket udløste 29 % betalingsnedsættelse.
 Ved kontrol af slutopgørelsen for 1987 konstaterede socialforvaltningen, at K's skattepligtige indkomst på 150.479 kr. ikke udløste friplads, og da der var tale om en stigning på mere end 20 % i forhold til det oprindeligt anvendte beregningsgrundlag, krævede socialforvaltningen efterbetaling af et beløb på 3.748 kr., svarende til hele den oprindeligt bevilgede betalingsnedsættelse.
K anførte, at hun udelukkende kunne acceptere en regulering af betalingen på de tidspunkter, hvor hun havde fået udbetalt overarbejdsvederlag.
K havde glemt at underrette socialforvaltningen om ændringen i indtægtsgrundlaget.
Hun begrundede forglemmelsen med et ekstremt stort arbejdspres på arbejdspladsen i forbindelse med indførelse af et nyt økonomisystem pr. 1. januar 1988. K gav i øvrigt udtryk for, at hun hellere ville have afviklet overarbejdstimerne ved afspadsering, men at dette ikke var muligt.
 Ifølge de foreliggende lønsedler modtog K i perioden 1. januar - 30. april 1987 en gennemsnitlig løn på 13.100 kr. brutto månedlig.
 I maj 1987 udgjorde K's løn 19.339 kr. incl. et vederlag for 49 timers overarbejde på 2.967, 69 kr.
I perioden 1. juni - 31. oktober 1987 udgjorde K's løn gennemsnitlig 13.850 kr. månedlig, mens K i november måned modtog en løn på 35.449 kr.
I novemberudbetalingen var medregnet overarbejdsbetaling for 357 timer med ialt 21.621 kr.
 I december 1987 modtog K en månedsløn på 13.779 kr.
Der var i amtsankenævnets afgørelse nærmere redegjort for opgørelsen af årsindkomst på grundlag af de aktuelle indtægter i de forskellige perioder.
Beregningsgrundlaget vedrørende friplads for de første 4 måneder af 1987 var følgende:
 Optjent i alt 52.419,00 kr.: 4 x 12 =                      157.257,00 kr minus fradrag ifølge årsopgørelsen for 1987, i alt                     39.170,00 kr.
 Skattepligtig indkomst                                     118.087,00 kr.
 Oprindeligt beregningsgrundlag 106.930,00 + 20 %                     128.316,00 kr.
I maj måned 1987 19.339,00 kr. x 12 =                      232.068,00 kr.
Fradrag                                                      39.170,00 kr.
 Skattepligtig indkomst                                     192.898,00 kr.
Juni til oktober måned 1987 13.858,00 kr. x 12             166.296,00 kr.
Fradrag                                                      39.170,00 kr.
 Skattepligtig indkomst                                     127.216,00 kr.
 Amtsankenævnet godkendte det sociale udvalgs krav om efterbetaling for ophold i dagpleje for 1987 fra det tidspunkt, hvor K's indtjening i forhold til det tidligere anvendte beregningsgrundlag var steget mere end 106.930 + 20 %.
 Amtsankenævnet var således enig med det sociale udvalg i, at der havde været grundlag for at foretage en regulering af opholdsbetalingen under hensyn til den faktiske stigning i K's indkomst.
 Imidlertid fandt nævnet, at efterreguleringen først kunne finde sted fra det tidspunkt, hvor forholdene havde ændret sig.
 Efter de foreliggende oplysninger syntes der ikke at have været grundlag for at kræve efterbetaling for ophold i dagpleje fra den 1. januar - 30. april 1987, da der ikke i den periode var sket en indtægtsfremgang på 20 %.
 Ankenævnet havde her forudsat, at K først fra maj måned 1987 havde haft overarbejde på 49 timer, der havde medført en stigning i K's indtægt.
 Selv om K i perioden fra juni - oktober måned ifølge lønsedler havde haft en indtægt på ca. 13.850 kr., der ikke gav en stigning på 20 % i forhold til det oprindelige beregningsgrundlag, fandt amtsankenævnet, at K i den periode havde haft overarbejde, mens den faktiske betaling svarende til 357 timer først havde fundet sted i november måned.
 Ændringen i K's forhold var således indtrådt tilbage fra maj måned 1987.
Sagen blev anket af K.
Det blev i klagen bl.a. anført, at K ikke reelt havde haft noget ud af den overtidsbetaling, som hun havde modtaget, idet K skulle betale 50 % i skat og derefter havde fået en restskat og nu et krav om efterregulering af betaling for ophold i dagpleje.
K havde således kun fået ca. 4.000 kr. til sig selv.
 Sagen blev antaget til principiel behandling til afklaring af, om der var tale om en varig ændring i et indtægtsforhold.
 Afgørelse:
 Overarbejdsbetaling burde henregnes til de måneder, hvori overarbejdet var udført, og ikke kun til de måneder, hvori den faktiske udbetaling af overarbejdsvederlag havde fundet sted.
 K havde således fra den 1. maj 1987 haft en varig og væsentlig indtægtsfremgang, således at efterregulering kunne finde sted fra dette tidspunkt.
 Under hensyn til omfanget og arten af det udførte overarbejde, burde K allerede i maj 1987, have været opmærksom på, at hendes indtægt i en længere periode ville blive ændret væsentligt, således at hun havde pligt til at give det sociale udvalg meddelelse herom.
 Ankestyrelsen tiltrådte således amtsankenævnets afgørelse om, at der skulle ske efterregulering af daginstitutionsbetaling fra den 1. maj 1987.
