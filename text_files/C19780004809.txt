 I henhold til § 18 i justitsministeriets bekendtgørelse af 21. juni 1973  

 om fuldbyrdelse af frihedsstraf fastsættes følgende regler om organisatoriske  

 former for drøftelser med indsatte:
§ 1.  De indsattes adgang til at udtale sig om og øve  

 indflydelse på forholdene i institutionen omfatter generelle spørgsmål, der  

 angår deres tilværelse i institutionen.
Den omfatter ikke spørgsmål  

 vedrørende enkelte indsatte eller enkelte medlemmer af personalet.
 Stk. 2.  Spørgsmål, der er omfattet af stk. 1, kan dog  

 undtages, såfremt særlige hensyn, herunder navnlig sikkerhedshensyn, i det  

 enkelte tilfælde taler derfor.
 § 2.  Det påhviler hver institution, hvor de indsatte  

 i almindelighed er anbragt i fælleskab, at fastlægge sådanne organisatoriske  

 rammer, som under hensyn til institutionens struktur og størrelse samt  

 klientelets sammensætning må anses for egnede for drøftelse med indsatte  

 eller repræsentanter for disse.
 Stk. 2.  Institutionens leder bestemmer, i hvilket  

 omfang drøftelserne skal foregå med ledelsen eller med de funktionærer, der  

 har ansvaret for de indsattes forhold på afdelinger (afdelingsafsnit). De  

 nærmere regler fastsættes efter forhandling med personalets  

 samarbejdsrepræsentation (samarbejdsudvalg) og på grundlag af drøftelser med  

 de indsatte.
 Stk. 3.  Repræsentanter for de indsatte skal have adgang  

 til en sådan indbyrdes kontakt, som er påkrævet til forberedelse af  

 drøftelserne.
 Stk. 4.  Drøftelser skal kunne komme i stand på de  

 indsattes initiativ.
Stk. 5.  Repræsentanter for de indsatte, der på grund af  

 drøftelser eller anden medvirken efter institutionens bestemmelse er  

 fraværende fra beskæftigelse, får en godtgørelse svarende til normal timeløn,  

 eventuelt med sædvanligt kvalifikationstillæg.
Akkordaflønnede får en  

 godtgørelse pr. time svarende til gennemsnitsindtjeningen pr. time i den  

 pågældende uge.
 § 3.  I institutioner, hvor fælleskab kun i begrænset  

 omfang er gennemført, skal der lejlighedsvis afholdes møde med grupper af  

 indsatte, der har adgang til fællesskab.
 § 4.  Der skal udarbejdes et notat om stedfundne  

 drøftelser.
 § 5.  Såfremt de indsatte under drøftelserne rejser  

 spørgsmål, der ikke kan afgøres i institutionen, skal institutionens leder  

 gøre direktoratet for kriminalforsorgen bekendt med de fremkomne synspunkter,  

 medmindre der er tale om spørgsmål, hvor det umiddelbart over for de indsatte  

 kan godtgøres, at ændringer ikke er gennemførlige.
 § 6.  Cirkulæret træder i kraft den 1. maj 1978.
 Stk. 2.  Samtidig ophæves:
 Justitsministeriets cirkulære af 22. juni 1971 om organisatoriske former  

 for drøftelser med indsatte.
 Direktoratets skrivelse af 11. marts 1974 om ændring af cirkulæret af 22.  

 juni 1971.
 Direktoratets cirkulæreskrivelse af 30. oktober 1975 om godtgørelse under  

 fravær fra beskæftigelse på grund af deltagelse i talsmandsmøder og lignende.
 Justitsministeriet, direktoratet for kriminalforsorgen, den 15. marts  

 1978.
H.
H.
Brydensholt /J.
Waagensen Til kriminalforsorgens anstalter og arresthusene.
