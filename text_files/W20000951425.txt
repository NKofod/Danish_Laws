Landsskatteretskendelse Fratrædelsesgodtgørelse - beskatning Reference:
SL § 4 LL § 7, litra w A klagede for indkomståret 1995 over, at  

 skatteankenævnet havde anset andel af  

 fratrædelsesgodtgørelse, 394.704 kr., som løn.
 Det fremgik af sagen, at klageren havde været ansat  

 i B i perioden 28. juni 1984 - 31.12.1995, som Vice President and Chief  

 Auditor.
Af allonge til ansættelsesbekræftigelse af 28.  

 juni 1984 fremgik følgende vedrørende opsigelse.
Der var fra  

 selskabets side et opsigelsesvarsel på 12 måneder, og fra  

 klagerens side et opsigelsesvarsel på 6 måneder.
 Ved opsigelse fra selskabets side udbetalte det på  

 fratrædelsestidspunktet en fratrædelsesgodtgørelse,  

 svarende til 12 måneders løn.
 Klagerens ansættelse var i øvrigt omfattet af  

 de til enhver tid gældende generelle tjenesteregler for højere  

 chefer i B.
 I 1995 fik medarbejderne i B tilbudt en bonusordning.  

 Klageren var af den opfattelse, at en sådan ordning ikke var forenelig  

 med med hans ansættelse.
 Ved brev af 3. april 1995 meddelte klageren den  

 administrerende direktør,  at han på grund af sin stilling som  

 Vice President and Chief Auditor ikke fandt det foreneligt med dette arbejde  

 at modtage bonus, som var afhængig af resultatet i B.
 Den administrerende direktør besvarede dette brev  

 med meddelelse om, at det var i orden ikke at være omfattet af  

 bonusordningen, men at ingen som ikke fuldt ud arbejdede for  B's  mål,  

 havde noget at gøre i B.
 Dette intermezzo havde skabt en dårlig stemning  

 mellem klageren og den øverste ledelse, og klageren meddelte på  

 et møde med personaledirektøren i juni 1995, at han  

 ønskede at fratræde sin stilling, på samme vilkår  

 som hidtil havde været gældende ved andre toplederes  

 fratræden.
 Klagerens repræsentant havde oplyst, at  

 forhandlinger om fratrædelsesordningens størrelse blev  

 drøftet løbende med ledelsen i løbet af sommeren og  

 efteråret 1995, og at klagerens oprindelige krav var betydelig  

 større end forhandlingsresultatet.
Det var endvidere oplyst, at på et møde i B's  

 bestyrelse den 20. december 1995, blev klagerens ønske om  

 fratræden ud fra den skitserede ramme endelig godkendt af bestyrelsen  

 og efter forhandling med personaledirektøren den 27. december 1995  

 blev klagerens samlede fratrædelsesgodtgørelse fastsat til  

 2.457.304 kr.
Herefter indgav klageren sin formelle opsigelse den 27.  

 december 1995 med fratrædelse den 31.12.1995.
 Det fremgik videre af sagen, at skatteankenævnet  

 efter telefonisk henvendelse til B havde fået oplyst, at B i sommeren  

 1994 og henover efteråret havde undersøgt muligheden for at  

 tilknytte en ekstern revisionsvirksomhed til foreståelse af den interne  

 revision i B, hvorved den afdeling klageren var chef for ville blive  

 overflødig.
 Denne ordning trådte i kraft pr. 1. januar 1996,  

 således at B ikke længere kunne opfylde klagerens kontrakt om  

 jobindhold, og klageren opnåede i lighed med andre medarbejdere i samme  

 situation retten til at få kontrakten udløst, hvilket indebar to  

 års fratrædelsesbeløb.
Det blev endvidere oplyst, at medarbejdere på samme  

 niveau som klageren generelt havde en aftale om, at såfremt B ikke  

 længere kunne opfylde kontraktens jobindhold kunne der ydes  

 fratrædelsesbeløb svarende til to års løn, dog  

 således at det første år blev opgjort efter samme regler  

 som ved opsigelse fra B's side, hvor fratrædelsesbeløbet for det  

 første år blev beregnet incl. kørselstillæg,  

 telefongodtgørelse mv. og for det andet år uden diverse  

 tillæg.
Klagerens fratrædelsesbeløb blev efter denne  

 beregningsmetode opgjort til 2.457.304 kr.
 Det fremgik videre, at et beløb svarende til  

 1.715.912 kr. var indbetalt til en arbejdsgiveradministreret pensionsordning  

 med løbende udbetalinger.
 Klagerens repræsentant havde vedrørende disse  

 oplysninger anført, at revisionsafdelingen i B ikke blev nedlagt  

 på dette tidspunkt, men først i juli 1997. Klageren var  

 koncernrevisionschef og derved den øverste chef for de 3 afdelinger  

 samt revisionschef for den interne revision.
 Skatteankenævnet havde lagt til grund, at  

 bestemmelserne i dagældende ligningslov § 7, litra w kunne finde  

 anvendelse, selvom godtgørelsen var blevet beregnet efter faste regler  

 og selv om godtgørelsen beroede på arbejdsgiverens endsidige  

 beslutning.
 Ankenævnet havde fundet, at opsigelsestidpunktet var  

 den 31.12. 1995 og ikke som påberåbt af klageren juni 1995.  

 Ankenævnet havde som begrundelse herfor anført, at tidspunktet  

 for den skriftlige opsigelse var afhængig af koncernledelsens accept af  

 klagerens betingelser, herunder fastsættelse af godtgørelsens  

 størrelse.
Skatteankenævnet havde henvist til, at det af  

 allonge til ansættelsesbekræftelsen fremgik, at opsigelsesvarslet  

 var 12 måneder.
Det fremgik af cirkulære til ligningsloven nr. 96  

 af 22. juni 1993, punkt 2.1.20, at godtgørelse i anledning af  

 fratræden af stilling skulle medregnes til den skattepligtige indkomst  

 i det omfang, beløbet trådte i stedet for, hvad modtageren ville  

 have haft i indtægt af stillingen for tidsrummet efter  

 fratrædelsestidspunktet og indtil det tidspunkt, hvor modtageren kunne  

 være opsagt i henhold til sin kontrakt eller lovgivningens almindelige  

 regler, dog højst for en periode af et år.
 Klagerens repræsentant havde overfor  

 Landsskatteretten nedlagt påstand om at  

 fratrædelsesgodtgørelsen skulle fordeles skattemæssigt,  

 således at en godtgørelse svarende til 669.910 kr. ansås  

 som fratrædelsesgodtgørelse efter reglerne i ligningslovens § 7,  

 litra w, nu ligningslovens § 7 O.
 Repræsentanten havde foretaget opgørelsen med  

 udgangspunkt i fordeling fra kommunens skattemyndigheder, hvorefter den del  

 af fratrædelsesgodtgørelsen, som ifølge  

 skattemyndighedernes opgørelse skulle beskattes som almindelig  

 lønindkomst, udgjorde 1.315.978 kr. og ikke som anført  

 1.315.678 kr.
Han havde til støtte for sin påstand bl.a.  

 anført, at det aldrig havde været meningen, at en medarbejder,  

 der selv opsagde sin stilling, skulle beskattes, som om der var tale om  

 almindelig lønindkomst, i en eventuel længere periode svarende  

 til den opsigelsesperiode, som ville være gældende ved  

 arbejdsgiverens opsigelse af medarbejderen.
Undtaget herfra var dog den  

 situation, hvor medarbejderen i forbindelse med en opsigelse fra  

 arbejdsgiverens side indgav en kontraopsigelse.
Her gjaldt fortsat  

 arbejdsgiverens opsigelsesperiode.
 Han havde endvidere henvist til Højesterets dom af  

 4. december 1991 offentliggjort i TfS. 1992,28, der vedrørte en  

 tjenestemandsansat kommunaldirektør, der blev fritstillet i perioden  

 1. maj 1983 - 30. april 1984, hvor han efter aftale oppebar sædvanlig  

 løn i fritstillingsperioden.
 Højesteret fandt, at aftalen måtte  

 forstås således, at kommunaldirektøren fratrådte sin  

 tjenestemandsstilling pr. 30. april 1983. Der blev lagt vægt på,  

 at kommunaldirektøren ikke i opsigelsesperioden havde nogle  

 forpligtigelser eller rettigheder i forbindelse med stillingen som  

 kommunaldirektør, hvorfor stillingen kunne genbesættes, at  

 kommunaldirektøren efter fratrædelsesdatoen ikke havde  

 økonomiske krav mod kommunen, bortset fra opsat pension, at han var  

 forpligtet til senest med udgangen af april måned 1983 at rydde sit  

 kontor og at kommunaldirektøren frit kunne tiltræde en nyt job i  

 fritstillingsperioden, uden afkortning af det aftalte vederlag.
 Kommunaldirektøren havde et opsigelsesvarsel  

 på 3 måneder, og Højesteret fandt, at den del af den  

 aftalte godtgørelse, som svarede til lønnen i denne periode  

 skulle beskattes som almindelig indkomst, mens den øvrige del af  

 godtgørelsen skulle beskattes som særlig indkomst.
 Denne dom kunne på mange områder sammenlignes  

 med situationen i klagerens sag, blandt andet at klageren havde  

 samarbejdsproblemer med ledelsen i B efter episoden i juni 1995 om  

 bonusproblematikken, at SAS ikke tog initiativ til at afskedige klageren, som  

 allerede i juni 1995 havde tilkendegivet, at han ønskede at  

 fratræde stillingen, at klageren efter sin fratræden ultimo 1995  

 ikke havde forpligtigelser eller rettigheder i relation til sin tidligere  

 stilling, der rent faktisk blev genbesat, at klageren efter sin  

 fratræden ikke havde økonomiske krav mod sin tidligere  

 arbejdsgiver, at han ryddede sit kontor og forlod B umiddelbart i forbindelse  

 med opsigelsen og at han frit kunne tiltræde et nyt job straks efter  

 sin fratræden uden reduktion af den aftalte godtgørelse.  

 Klageren tiltråde nyt job den. 1. august 1996.
 Repræsentanten var derfor af den opfattelse, at et  

 beløb svarende til den løn, der kunne henføres til  

 opsigelsesperioden ved klagerens egen opsigelse af stillingen, hvilket var  

 svarende til 6 måneder, skulle beskattes som almindelig indkomst, mens  

 den øvrige del af godtgørelsen skulle beskattes efter de  

 lempeligere regler i den dagældende § 7 w i ligningsloven.
 Landsskatteretten udtalte:
 Det måtte ved afgørelsen af  

 spørgsmålet om, hvornår klageren havde erhvervet endelig  

 ret til fratrædelsesgodtgørelsen lægges til grund, at der  

 først var indgået en endelig aftale mellem klageren og  

 selskabets ledelse den 27. december 1995 vedrørende  

 fratrædelsesgodtgørelsen.
 Reglerne vedrørende indkomstopgørelsen i  

 forbindelse med udbetaling af godtgørelse i anledning af  

 fratræden af stilling fremgik af ligningslovens § 7, litra w, 1. - 3.  

 punktum.
 Af ligningslovens § 7, litra w, 1. og 2. punktum, fremgik  

 bl.a.:
 "Til opgørelsen af skattepligtig indkomst medregnes  

 ikke:
....godtgørelse i anledning af fratræden af  

 stilling.
Godtgørelser, der overstiger 6.000 kr. fra samme  

 arbejdsgiver inden for et indkomstår, medregnes dog til den  

 skattepligtige indkomst med 70 pct. af den del af værdien, der  

 overstiger 6.000 kr." Efter ligningslovens § 7, litra w, 3. punktum, medregnes  

 fratrædelsesgodtgørelser uanset bestemmelsen i ligningslovens §  

 7 litra w, 2. punktum til den skattepligtige indkomst i det omfang,  

 beløbet trådte i stedet for, hvad modtageren ville have  

 oppebåret i indtægt af stilling for tiden efter  

 fratrædelsen og indtil det tidspunkt, til hvilket modtageren kunne  

 være opsagt i henhold til sin kontrakt efter lovgivningens almindelige  

 regler, dog højst for en periode af et år.
 Landsskatteretten bemærkede, at den af advokaten  

 påberåbte dom ikke umiddelbart kunne finde anvendelse, da der i  

 dommen var tale om tjenestemandsansættelse, hvor opsigelsesperioden  

 på 3 måneder var gældende både for tjenestemanden og  

 arbejdsgiveren.
Landsskatteretten fandt i lighed med  

 skatteankenævnet, at klageren i henhold til allonge til  

 ansættelsesbekræftigelsen havde haft et opsigelsesvarsel på  

 12 måneder, og retten fandt derfor, at det omhandlede beløb ikke  

 havde oversteget det beløb, som klageren havde krav på i  

 opsigelsesperioden.
Der var ved afgørelsen lagt vægt på  

 bestemmelsens ordlyd, "..... kunne være opsagt i henhold til sin  

 kontrakt....". Den påklagede ansættelse blev stadfæstet.
