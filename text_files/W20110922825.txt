Hensigtsmæssig placering af alarm fra ventilation til svejsekabiner Resumé Hensigtsmæssig placering af alarm fra ventilation til svejsekabiner Ved et tilsynsbesøg på en metalvirksomhed konstaterede Arbejdstilsynet, at alarmen (kontrolanordningen) til svejsekabinernes ventilationsanlæg var placeret, så den ikke kunne ses inde fra de bagerste svejsekabiner, da alarmen var placeret for lavt.
 Arbejdstilsynet påbød virksomheden at placere alarmen hensigtsmæssigt i tilknytning til svejsearbejdet.
 Et enigt Arbejdsmiljøklagenævn fastholdt påbuddet og lagde vægt på, at det ikke er tilstrækkeligt, at den ansatte er nødt til at forlade svejsekabinen for at se signalet, der giver alarm.
[Adressat udeladt] Arbejdsmiljøklagenævnet har på møde den 22. februar 2011 behandlet klagen over Arbejdstilsynets afgørelse af 25. marts 2010. [Virksomhedens navn udeladt] klager over Arbejdstilsynets påbud om, at virksomheden i [adresse udeladt] skal placere alarm hensigtsmæssigt i tilknytning til svejsearbejde.
Arbejdsmiljøklagenævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud om, at virksomheden skal placere alarm fra ventilationsanlægget til svejsekabiner, så signalet kan ses af de ansatte, som anvender den enkelte svejsekabine.
 Det betyder, at [virksomhedens navn udeladt] skal efterkomme nævnets afgørelse senest den 4. juli 2011 og skal sende en tilbagemelding herom til Arbejdstilsynet senest den 11. juli 2011.
B E G R U N D E L S E Det signal, som skal angive utilstrækkelig funktion af ventilationsanlægget, kan ikke ses fra alle svejsekabiner, der benyttes.
 Arbejdsmiljøklagenævnet lægger vægt på, at det ikke er tilstrækkeligt, at den ansatte er nødt til at forlade svejsekabinen for at se signalet, der angiver alarm.
 Arbejdstilsynet oplyser, at signalet, der skal angive utilstrækkelig funktion af det ventilationsanlæg, som er forbundet til svejsekabinerne, ikke kan ses fra alle svejsearbejdspladserne.
 Virksomheden oplyser, at den opsatte kontrollampe er placeret, så den ikke kan ses inde fra de bagerste svejsekabiner uden, at man går ud på gangen (ca. to meter).
 Virksomheden mener ikke, at det skulle give grundlag for et påbud, at signallampen er placeret for lavt.
Arbejdsmiljøklagenævnet skal hertil bemærke, at arbejde som indebærer udsættelse for røg fra metalsvejsning (svejserøg) er omfattet af regler til forebyggelse af kræft.
Disse regler indebærer, at alarm fra et ventilationsanlæg med utilstrækkelig funktion ved arbejde med risiko for udvikling af kræft, skal placeres i arbejdslokalet på et sted, hvor alarmen tydeligt kan ses eller høres.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Om placering af alarm fra ventilationsanlæg:
 § 42, stk. 1, § 43, stk. 1, nr. 1, § 48, stk. 1, og § 49, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 1, stk. 1, nr. 3, § 9, stk. 1 og bilag 2, i Arbejdstilsynets bekendtgørelse nr. 908 af 27. september 2005 om foranstaltninger til forebyggelse af kræftrisikoen ved arbejde med stoffer og materialer som ændret ved bekendtgørelse nr. 1175 af 11. oktober 2007  § 4, stk. 1, og bilag 2, punkt 5.2 og punkt 7, i Arbejdstilsynets bekendtgørelse nr. 518 af 17. juni 1994 om sikkerhedsskiltning og anden form for signalgivning.
 Om Arbejdstilsynets ret til at give påbud med frist:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
 Reglerne kan læses på de følgende sider.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til Arbejdstilsynet, [Adressat udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 § 49. Beskæftigelsesministeren kan fastsætte nærmere regler om fremstilling, import, oplagring, transport og anvendelse af stoffer og materialer med egenskaber, der kan være farlige for eller i øvrigt forringe sikkerhed eller sundhed, herunder om emballering, omfyldning og mærkning.
 Stk. 2.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 908 af 27. september 2005 om foranstaltninger til forebyggelse af kræftrisikoen ved arbejde med stoffer og materialer som ændret ved bekendtgørelse nr. 1175 af 11. oktober 2007 Kapitel 1 Område m.v.
 § 1. Bekendtgørelsen omfatter arbejde med, herunder fremstilling, anvendelse og håndtering af:
 1) De stoffer og materialer, der fremgår af bilag 1.
 2) Materialer, der indeholder 0,1% eller mere af disse stoffer, medmindre andet er angivet ud for det enkelte stof i bilag 1.
 3) Arbejdsprocesser, der er optaget i bilag 2.
 4) De mutagener og materialer med indhold heraf, der fremgår af bilag 1.
 Stk. 2. I det omfang, det er angivet i bilag 1 ud for det enkelte stof, omfatter bekendtgørelsen tillige:
 1) Materialer, der indeholder mindre end 0,1% af det pågældende stof.
 2) Arbejdsprocesser, der afgiver et sådant stof.
Kapitel 2 Almindelige bestemmelser § 9. Tekniske anlæg og ventilationssystemer, der anvendes ved arbejde med stofferne eller materialerne skal forsynes med hensigtsmæssigt virkende overvågningsanordninger, der afslører og alarmerer ved unormale driftsforhold og ved uheld.
 Stk. 2. I tilknytning til overvågningen skal der være udarbejdet instruktion, der angiver hvilke forholdsregler, der skal følges ved unormale driftsforhold og ved uheld.
Bilag 2 Arbejdsprocesser jf. § 1 For nedenstående arbejdsprocesser gælder - foruden kapitel 2 i bekendtgørelsen og arbejdsmiljølovgivningen i øvrigt - de bestemmelser i bekendtgørelsens kapitel 3, som der er henvist til ud for den enkelte proces i kolonnen »særlige bestemmelser«.
Arbejdstilsynets bekendtgørelse nr. 518 af 17. juni 1994 om sikkerhedsskiltning og anden form for signalgivning Område m.v.
 § 1. Bekendtgørelsen omfatter sikkerhedsskiltning og anden form for signalgivning under arbejdet, som defineret i bilag 1, med de begrænsninger, der følger af § 2, stk. 2, og § 3, i lov om arbejdsmiljø.
 Stk. 2. Bekendtgørelsen omfatter ikke arbejde, som udføres i den ansattes hjem.
Anvendelse, udformning og vedligeholdelse m.m. af sikkerhedsskiltning og anden form for signalgivning § 4. Ved anvendelse af signalgivning skal de generelle forskrifter følges for signalgivning, som er anført i bilag 2.
 Stk. 2. Desuden skal de særlige forskrifter følges for udformning, anvendelse og vedligeholdelse m.m. for:
 1) Sikkerhedsskilte, som anført i bilag 3.
 2) Lydsignaler, som anført i bilag 4.
 3) Lyssignaler, som anført i bilag 5.
 4) Mundtlige anvisninger, som anført i bilag 6.
 5) Tegngivning, som anført i bilag 7.
 6) Afmærkning af visse beholdere og rørsystemer, som anført i bilag 8.
 7) Afmærkning af ildslukningsmateriel, som anført i bilag 9.
 8) Afmærkning af forhindringer og steder, der frembyder fare, samt færdselsveje, som anført i bilag 10.
Bilag 2 Generelle forskrifter for signalgivning i forbindelse med sikkerhed og sundhed under arbejdet 5. Virkningen af en given form for signalgivning må ikke forringes på grund af:
 5.2. Midler eller anordninger til signalgivning i en dårlig udformning, i et utilstrækkeligt antal, med en dårlig placering, i en dårlig tilstand eller med en ukorrekt funktion.
 7. Antallet og placeringen af de midler eller anordninger til signalgivning, der tages i anvendelse, skal afpasses efter omfanget af de pågældende mulige farer eller af det berørte område.
