 I.
 Overenskomstens ikrafttrædelse, dens område og almindelige principper.
 Den den 22. februar 1957 mellem Danmark og Norge afsluttede overenskomst  

 til undgåelse af dobbeltbeskatning vedrørende skatter af indkomst og formue,  

 jfr. udenrigsministeriets bekendtgørelse C. nr. 49 af 17. september 1957 og  

 skattedepartementets cirkulære nr. 26 af 24. februar 1958, træder i stedet  

 for den hidtil gældende overenskomst af 30. december 1946. Overenskomsten  

 indeholder ligesom den tidligere overenskomst en række bestemmelser, der i  

 tilfælde, hvor en skattepligtig ville blive udsat for en dobbeltbeskatning på  

 grund af sammenstødende skattekrav fra dansk og norsk side, medfører  

 afvigelser fra skattelovgivningens almindelige regler med hensyn til  

 indkomst- og formuebeskatningen.
I forhold til den hidtil gældende ordning medfører overenskomsten  

 ændringer, særlig med hensyn til hvilke personer der omfattes af  

 overenskomsten, og med hensyn til beskatningsretten til aktieudbytte og  

 indkomst af personligt arbejde.
Overenskomsten er i øvrigt i det væsentlige  

 overensstemmende med den nye dansk-svenske overenskomst af 21. juli 1958,  

 jfr. herom nærmere nedenfor.
Overenskomsten kommer i sin helhed for Danmarks vedkommende første gang  

 til anvendelse på skatteansættelserne for skatteåret 1958-59, jfr.artikel 25,  

 således at overenskomsten af 30. december 1946 mellem Danmark og Norge  

 ophører at gælde fra og med dette skatteår.
Denne overenskomst skal dog finde  

 anvendelse på skatter, der er pålignet på grundlag af ansættelser eller  

 revision af ansættelser for skatteåret 1957-58 og tidligere skatteår.
Af  

 slutprotokollen til den nye overenskomst ad artikel 25 fremgår, at  

 overenskomstens artikel 3, pkt. 3, vedrørende skattepligtens ophør i tilfælde  

 af en persons endelige flytning fra den ene stat til den anden og artikel 11,  

 pkt. 1, vedrørende beskatningsretten til indtægt ved personligt arbejde for  

 Danmarks vedkommende også får virkning for januar kvartal af skatteåret  

 1956-57 og for skatteåret 1957-58, jfr. skattedepartementets cirkulære af 24.  

 februar 1958.
I Norge finder overenskomsten anvendelse på skatter, som udskrives på  

 grundlag af ligningen i året 1958 eller senere.
Med hensyn til skatter, der  

 opkræves forskudsvis, betyder dette, at overenskomsten finder anvendelse  

 allerede fra 1. januar 1957.
 Overenskomsten finder ifølge artikel 1, pkt. 1, uanset statsborgerforhold  

 anvendelse på alle fysiske personer, der beskattes som bosatte (jfr. artikel  

 3) i Danmark eller/og Norge, samt på danske og norske juridiske personer.
 Der er til overenskomsten knyttet en særlig slutprotokol, der på enkelte  

 punkter uddyber og supplerer indholdet af de i selve overenskomsten omtalte  

 bestemmelser.
 Overenskomsten angår skatter af indkomst eller formue, hvad enten de  

 udskrives til staten eller til en kommune.
 For Danmarks vedkommende omfatter overenskomsten, jfr. artikel 2, pkt. 1,  

 indkomst- og formueskatter til staten og kommunal indkomstskat.  

 Overenskomsten finder endvidere anvendelse på skatter, der udskrives på samme  

 grundlag som nogen af de nævnte skatter, og den finder herefter anvendelse på  

 kirkeskat, folkepensionsbidrag, sømandsskat og den særlige indkomstskat.
 Derimod omfatter overenskomsten ikke arve- og gaveskatter, hvorom kan  

 henvises til overenskomsten mellem Danmark og Norge af 23. maj 1956 til  

 undgåelse af dobbeltbeskatning vedrørende skatter af arvemidler, jfr.  

 udenrigsministeriets bekendtgørelse af 14. februar 1957.
Endvidere omfatter overenskomsten ikke særlige skatter af lotterigevinster  

 og væddemål.
Den særlige afgift ved kilden, der erlægges af  

 klasselotterigevinster, af andre lotterigevinster i henhold til lov nr. 23 af  

 27.januar 1956 samt af tipsgevinster, omfattes således ikke af  

 overenskomsten.
Den indkomstskat, der svares af visse lotterigevinster,  

 herunder af lotterigevinster fra udlandet, der i henhold til lov nr. 327 af  

 28. november 1958 er fuldtud skattepligtige i Danmark fra og med skatteåret  

 1959-60, omfattes derimod af overenskomsten.
I modsætning til overenskomsten af 1946 indeholder den nye overenskomst  

 ingen bestemmelser om, hvorvidt overenskomsten omfatter omsætningsskatter,  

 skatter på samfærdsel eller forbrugs- og værdistigningsskatter.
De to  

 førstnævnte skatter omfattes ikke af overenskomsten, da de ikke udskrives på  

 samme grundlag som de øvrige skatter.
Hvorvidt en værdistigningsskat skal  

 anses for omfattet af overenskomsten, må i hvert enkelt tilfælde afgøres ud  

 fra reglen i overenskomstens artikel 2, pkt. 1, litra C, og i givet fald må  

 de kompetente myndigheder i henhold til overenskomstens artikel 20 aftale, om  

 den pågældende skat skal omfattes af overenskomsten.
 Det bemærkes, at der ved "kompetente myndigheder" i  

 overenskomsten forstås finansministrene i de to lande eller den myndighed i  

 hver af staterne, som bemyndiges til i finansministerens sted at behandle  

 spørgsmål i henhold til overenskomsten, jfr. artikel 22.
 Bestemmelser om gensidig bistand med hensyn til opkrævning af skatter m.v.  

 findes ikke i overenskomsten, men herom kan henvises til overenskomsten af  

 23. maj 1956 mellem Danmark og Norge om bistand i skattesager, jfr.  

 udenrigsministeriets bekendtgørelse af 14. februar 1957 og  

 skattedepartementets to cirkulærer af 2. april 1957.
 Overenskomsten gælder ikke for Færøerne og Grønland, jfr. artikel 1, pkt.  

 2, men kan ifølge artikel 23 ved noteveksling mellem Danmark og Norge enten i  

 sin helhed eller med de ændringer, hvorom der er enighed, udvides til at  

 gælde for disse områder, såfremt der her opkræves skatter af i alt væsentligt  

 samme karakter som de skatter, der omfattes af overenskomsten.
Ved bestemmelsen af, hvornår dobbeltbeskatning i henhold til  

 overenskomsten foreligger, følges der i overenskomsten to principper.
For så  

 vidt angår hovedreglen i artikel 3, hvorefter beskatningsretten tillægges  

 bopælslandet, er det afgørende, om beskatning af den pågældende indkomst sker  

 i samme tidsrum i begge lande.
For så vidt angår de bestemmelser, hvor  

 beskatningsretten tillægges det af de to lande, hvorfra indkomsten hidrører,  

 er det - med visse modifikationer - afgørende, om en skattepligtig beskattes  

 i begge lande af indkomst fra samme kilde.
Overenskomsten må forstås således, at det land, der har givet afkald på  

 sin beskatningsret, er afskåret fra beskatning uden hensyn til, om det land,  

 der har fået tillagt beskatningsretten, faktisk udøver denne.
Har en her i  

 landet skattepligtig person indkomst af fast ejendom i Norge, kan han derfor  

 ikke beskattes her i landet af denne indkomst, selvom indtægten ikke er  

 beskattet i Norge, men indkomsten kan alene medtages ved udfindelsen af  

 skattesatsen.
Hvor Danmark har givet afkald på beskatning, kan der herefter  

 ikke kræves dokumentation for norsk beskatning som betingelse for at tilstå  

 skattefrihed.
Godtgør den pågældende skatteyder, at han har haft en indkomst  

 fra Norge, og er denne indkomst skattefri her efter overenskomsten, skal der  

 på dette grundlag tilstås skattefrihed.
 En undtagelse herfra findes alene i artikel 11, pkt. 2c, om indkomst af  

 personligt arbejde, jfr. nærmere herom nedenfor ved omtalen af den nævnte  

 bestemmelse.
 Overenskomstens regler til undgåelse af dobbeltbeskatning kan opdeles i 2  

 afsnit, nemlig dels regler til løsning af den konflikt, der opstår, når en  

 person eller et selskab opfylder betingelserne for fuld skattepligt i begge  

 de kontraherende lande, og begge lande derfor med hjemmel i deres interne  

 lovgivning gør krav på at beskatte den pågældende af hele hans indkomst og  

 formue, uanset hvorfra indkomsten og formuen hidrører (artikel 3, pkt. 2-5),  

 og dels regler til løsning af konflikten mellem den beskatningsret, der kan  

 tilkomme det land, hvorfra en indkomst hidrører, eller hvori en formue er  

 placeret (kildelandet), og det land, hvor den pågældende skatteyder er bosat  

 eller har hjemsted og derfor opfylder betingelserne for fuld skattepligt  

 (bopælslandet) (artikel 3, pkt. 1, og artikel 4-15 incl.).
Begge sæt regler kan finde anvendelse i det samme konkrete tilfælde.  

 Opfylder en person betingelserne for fuld skattepligt i begge lande, må man  

 først efter de i artikel 3, pkt. 2-5, givne regler fastslå, hvilket af de to  

 lande, der skal have ret til at beskatte den pågældende som der bosat.
Når  

 dette er gjort, bestemmes det ved hjælp af reglerne i artikel 4-15 incl., om  

 bopælslandet skal give afkald på at beskatte visse indkomst- eller  

 formuearter.
Hvor Danmark i overensstemmelse med overenskomstens bestemmelser giver  

 afkald på en beskatningsret, som dets interne lovgivning hjemler, indeholder  

 artikel 17 hjemmel til at beregne skatterne efter satser svarende til den  

 skattepligtiges samlede indkomst og formue.
I henhold til finansministerens  

 resolution, skal denne adgang til at benytte den højere skattesats anvendes  

 ved skatteligningen her i landet.
Overenskomsten søger iøvrigt, bortset fra  

 reglerne i artikel 3, pkt. 2-5, om de tilfælde, hvor begge lande gør krav på  

 at betragte en skatteyder som fuldt skattepligtig, dobbeltbeskatning afbødet  

 på den måde, at det land, der giver afkald på skat, ved skatteansættelsen  

 skal bortse fra den indkomst og formue, som det har givet afkald på at  

 beskatte.
Sådan indkomst og formue kan derfor kun medtages ved fastsættelsen af den  

 skattesats, der skal anvendes ved skatternes beregning, men må ikke medregnes  

 til den skattepligtige indkomst og formue.
Angående den nærmere fremgangsmåde  

 skal man iøvrigt henvise til afsnit IV i skattedepartementets vejledning af  

 23. februar 1939 til den dansk-tyske aftale af 16. december 1938 og til  

 afsnit I i skattedepartementets vejledning af 18. februar 1954 til den  

 dansk-svenske overenskomst af 27. oktober 1953.
 For så vidt angår forholdet mellem Danmark og Norge bliver der herefter  

 ikke anvendelse for reglen i ligningslovens § 33 om nedslag i dansk skat for  

 skat erlagt i udlandet.
 II.
 Overenskomstens bestemmelser vedrørende undgåelse af dobbeltbeskatning.
 A.
 Reglerne om ophævelse af dobbeltbeskatning, når fuld skattepligt  

 foreligger i begge lande.
 (Artikel 3, pkt. 2-5).
 Har en fysisk person en sådan tilknytning til begge lande, at han opfylder  

 betingelserne for fuld skattepligt i begge lande, altså i begge lande er  

 skattepligtig af hele sin indkomst og formue, må det afgøres, hvilket af de  

 to lande der skal lade sin ret til at betragte den pågældende som fuldt  

 skattepligtig vige.
I artikel 3, pkt. 2, bestemmes det først, hvad der skal forstås ved at  

 være bosat i en af staterne.
Det er i overenskomstens forstand tilstrækkeligt  

 hertil, at en person i henseende til beskatningen behandles som bosat i den  

 pågældende stat.
Et midlertidigt ophold i Danmark, der er af en sådan  

 udstrækning, at det kan begrunde skattepligt i medfør af bestemmelserne i § 2  

 i de årlige ligningslove, er således også tilstrækkeligt til, at bopæl  

 foreligger i overenskomstens forstand.
Dette vil for eksempel medføre, at en  

 i Norge fast bosat person, der i henhold til bestemmelserne i ligningslovens  

 § 2 er skatteansat her i landet, i relation til overenskomsten må anses for  

 bosat i begge stater.
Såfremt en person herefter må anses for at være bosat både i Danmark og i  

 Norge, løser overenskomsten den herved opståede dobbeltbeskatningskonflikt  

 ved at give beskatningsretten til den af de to stater, med hvilken han har de  

 stærkeste personlige og økonomiske forbindelser.
Der skal herved lægges vægt  

 både på den pågældendes personlige forhold, såsom hvor familien er bosat,  

 hvor børnene går i skole el.lign., og på hans økonomiske tilknytning, f.eks.  

 hvor hans indtægtsgivende virksomhed finder sted, eller hans formue er  

 anbragt.
Er der, når disse forhold er taget i betragtning, stadig tvivl om,  

 til hvilket af de to lande tilknytningen er stærkest, skal  

 statsborgerforholdet være afgørende, således at en person anses som bosat i  

 det land, hvor han er statsborger.
Forinden sidstnævnte regel bringes til  

 anvendelse, må spørgsmålet om bopælsforholdet forelægges skattedepartementet,  

 således at departementet eventuelt kan indhente en udtalelse fra de norske  

 myndigheder.
 Kan statsborgerforholdet ikke føre til en løsning, enten fordi den  

 pågældende ikke er statsborger i noget af landene, eller fordi han er  

 statsborger i dem begge, skal de kompetente myndigheder træffe aftale fra  

 tilfælde til tilfælde.
En juridisk person anses for bosat i den stat, hvis nationalitet den har.  

 En juridisk person anses for at have dansk, henholdsvis norsk nationalitet,  

 såfremt den er registreret i Danmark, henholdsvis Norge.
Juridisk person, der  

 ikke er registreret, anses for at have den stats nationalitet, i hvilken  

 bestyrelsen eller den øverste ledelse har sit sæde.
Et uskiftet dødsbo skal anses for at være bosat i den af de to stater,  

 hvor den afdøde i overensstemmelse med reglerne i artikel 3, pkt. 2, skal  

 anses for at have været bosat ved dødsfaldet (artikel 3, pkt. 5). Det  

 bemærkes, at der ved udtrykket "uskiftet dødsbo" forstås dødsboer  

 under skiftebehandling.
Reglen er i artikel 14 suppleret med bestemmelser om  

 et specielt dobbeltbeskatningsspørgsmål vedrørende dødsboer, idet det her  

 bestemmes, at indkomst eller formue, af hvilken uskiftet dødsbo i den ene  

 stat beskattes, ikke tillige må beskattes i den anden stat hos den, der  

 modtager udlodning fra dødsboet.
 B.
 Reglerne om ophævelse af dobbeltbeskatning i tilfælde af konflikt mellem  

 kildelandets og bopælslandets beskatningsret.
Bopælslandets beskatningsret.
I artikel 3, pkt. 1, fastslås det som  

 hovedreglen, at beskatningsretten til indkomst og formue, såfremt ikke andet  

 er fastsat i overenskomsten, tilkommer den af staterne, hvor den  

 skattepligtige anses for at være bosat.
Er der ikke i overenskomsten fastsat  

 andet, skal kildelandet derfor give afkald på sin beskatningsret til fordel  

 for bopælslandet.
Artikel 4 giver den regel, at indkomstskat af fast ejendom kun skal  

 erlægges i den af staterne, hvor ejendommen er beliggende.
Som indkomst af  

 fast ejendom betragtes ikke alene direkte driftsudbytte, men også indtægter  

 ved udleje, forpagtning og enhver anden slags anvendelse af ejendommen, samt  

 realisationsfortjeneste, der erhverves ved afhændelse af fast ejendom, hvad  

 enten der er tale om erhvervsmæssigt salg af ejendom eller ej.
Fast ejendom  

 omfatter tilbehør til ejendommen, herunder - for så vidt angår landbrug og  

 skovbrug - besætning, redskaber og andet løsøre.
Endvidere betragtes som  

 indkomst af fast ejendom indkomst ved fældning af skov på egen eller andens  

 grund samt indkomst, der tilkommer producenten ved det fældede tømmers  

 transport til eksporthavn, ved dets salg i den stat, hvor den faste ejendom  

 er beliggende, samt ved sådan forædling af tømmeret, som finder sted i denne  

 stat andetsteds end på fast driftssted.
Som indtægt af fast ejendom betragtes  

 derimod ikke renter af prioritetslån i fast ejendom.
Artikel 5 giver regler for, hvorledes der skal forholdes ved beskatningen  

 af indkomst af handel, industri, næring eller anden erhvervsvirksomhed, der  

 udøves fra fast driftssted i en af staterne.
I artikel 5, pkt. 1, bestemmes  

 det, at beskatningsretten til sådan indkomst tilkommer den af staterne, hvor  

 virksomheden har sit faste driftssted.
Er der fast driftssted i begge stater,  

 oppebærer hver af staterne skat af den del af indkomsten, der erhverves fra  

 fast driftssted inden for den pågældende stats område.
 For en her i landet bosat person eller et her hjemmehørende selskab eller  

 lignende skal indkomst hidrørende fra sådan erhvervsvirksomhed i Norge  

 følgelig alene medregnes ved udfindelsen af skattesatsen.
Reglerne om, hvad der skal forstås ved fast driftssted, findes i artikel  

 6. Herefter er det ikke tilstrækkeligt, at der i den ene stat findes en  

 repræsentant (agent) for en i den anden stat hjemmehørende virksomhed, når  

 denne repræsentant ikke har beføjelse til på egen hånd at afslutte  

 forretninger på virksomhedens vegne.
Opmærksomheden henledes på, at varigt  

 kommissionslager, i modsætning til hvad der er tilfældet i de fleste af vore  

 andre overenskomster, betragtes som fast driftssted.
 Varigt kommissionslager foreligger, når et i den ene stat hjemmehørende  

 forretningsforetagende drives i den anden stat gennem en uafhængig  

 repræsentant, der ligger inde med et kommissionslager på foretagendets vegne.  

 Medens der ikke i statsskattelovens § 2, nr. 3, findes hjemmel til at  

 beskatte et varigt kommissionslager i Danmark, vil efter norsk  

 skattelovgivning et i Norge under lignende omstændigheder repræsenteret dansk  

 firma blive beskattet der af indkomst af sådan forretningsvirksomhed.
 Ifølge artikel 6, pkt. 2, ligestilles med fast driftssted plads for  

 byggeforetagende, hvis udførelse har overskredet eller, så vidt det kan  

 forudses, kommer til at overskride et tidsrum af tolv måneder.
 Virksomhed som læge, sagfører, arkitekt og ingeniør eller anden fri  

 næring, såsom virksomhed af selvstændigt drevet videnskabelig og kunstnerisk  

 virksomhed, undervisende og opdragende virksomhed, betragtes som  

 erhvervsvirksomhed, jfr. artikel 5, pkt. 3.
 Indtægt ved udleje af virksomhed eller ved salg af denne eller en del af  

 denne eller af genstande, som anvendes i virksomheden, betragtes også som  

 indkomst af erhvervsvirksomhed, jfr. artikel 5, pkt. 2, 1. punktum.
Indtægt, der er erhvervet som medejer af et forretningsforetagende,  

 betragtes som indkomst af erhvervsvirksomhed, hvilket derimod ikke er  

 tilfældet, for så vidt angår udbytte af aktier eller lignende værdipapirer,  

 hvorunder falder andelsbeviser, som indehaves af interessenter, andelshavere  

 eller andre deltagere i selskaber med delt eller på anden måde begrænset  

 ansvar.
Udtrykket "lignende værdipapirer" omfatter ikke  

 andelsbeviser i almindelige kommanditselskaber.
En person, der er bosat i  

 Norge, og som kommanditist deltager i en virksomhed i Danmark, vil derfor  

 blive beskattet her i landet af sin andel i udbyttet, jfr. bestemmelsen i  

 ligningslovens § 3, stk. 2, hvorefter blandt andet kommanditister bosat i  

 udlandet er begrænset skattepligtige i Danmark.
I tilfælde, hvor en virksomhed har fast driftssted i begge stater, kan der  

 opstå vanskeligheder med at fastslå, hvorledes virksomhedens samlede overskud  

 skal fordeles mellem de to afdelinger, og herom indeholder artikel 7 de  

 nærmere regler.
Det må her iagttages, at der ved beregningen af den indkomst,  

 virksomheden har haft fra et fast driftssted i den anden stat, gives et  

 fradrag for hovedvirksomhedens generalomkostninger, svarende til hvad der med  

 rimelighed kan antages at falde på det faste driftssted.
I henhold til artikel 7, sidste stk., skal myndighederne give hinanden  

 underretning om den indkomst, af hvilken et fast driftssted i en af staterne  

 ansættes, og søge i mindelighed at afgøre spørgsmålet om beskatningsrettens  

 rigtige fordeling.
Det påhviler herefter skatterådene i alle tilfælde, hvor  

 der foretages ansættelse af en norsk filial, at give de norske myndigheder  

 underretning om den indkomst, af hvilken den pågældende filial er ansat her i  

 landet.
Artikel 8 giver den regel, at indkomst af et foretagende, der udøver  

 skibs- eller luftfartsvirksomhed, kun beskattes i den af de to stater, hvori  

 foretagendets virkelige ledelse har sit sæde.
En her i landet skattepligtig  

 person, der udøver en sådan virksomhed, bliver således ikke skattepligtig her  

 af virksomhedens overskud, såfremt ledelsen har sæde i Norge.
Overskuddet kan  

 herefter alene tages i betragtning ved udfindelsen af skattesatsen.  

 Bestemmelsen angår kun indkomst ved umiddelbar udøvelse af den nævnte  

 virksomhed, men f.eks. ikke udbytte af aktier i selskaber, der udøver sådan  

 virksomhed.
 Det særlige ved denne regel i forhold til reglerne om anden  

 erhvervsvirksomhed er, at der her ved fordelingen af beskatningsretten mellem  

 de to stater ikke tages hensyn til, om der foreligger et fast driftssted.  

 Selvom et sådant foreligger, må beskatning ikke foretages, såfremt ledelsen  

 har sit sæde i den anden stat.
Artikel 8, pkt. 2, indeholder - særlig med henblik på SAS - nærmere regler  

 for tilfælde, hvor luftfartsvirksomhed udøves af et konsortium med deltagere  

 fra begge stater.
Herefter skal indkomsten af virksomheden, dersom konsortiet  

 ikke er en juridisk person, kun beskattes hos deltagerne og således, at hver  

 stat kun beskatter den del, som tilfalder en deltager i denne stat.
Ifølge artikel 9, pkt. 1, beskattes royalty, som erlægges for udnyttelsen  

 af fast ejendom eller for driften af grube eller anden naturforekomst, kun i  

 den af staterne, hvor den faste ejendom, gruben eller naturforekomsten er  

 beliggende.
Anden royalty beskattes i den af staterne, hvor modtageren anses  

 for bosat, jfr. artikel 9, pkt. 2, dog at beskatningen forbeholdes den stat,  

 hvorfra royaltyen betales, såfremt den, der oppebærer royaltyen, har en sådan  

 indflydelse på foretagendets ledelse, at det er rimeligt at betragte  

 forholdet, som om han var direkte deltager i virksomheden.
Med royalty  

 ligestilles periodisk afgift, der erlægges som vederlag for brugsretten eller  

 eneretten til enhver art af forfatter- og forlagsret, patent, tegning,  

 hemmelig fabrikationsmetode og recept, varemærke eller anden lignende  

 rettighed.
I artikel 10 bestemmes, at aktieudbytte alene beskattes i den stat, hvor  

 den, som modtager udbyttet, anses for at være bosat.
Begge stater giver  

 således helt afkald på kildebeskatning af aktieudbytter.
Den tidligere  

 gældende regel om, at Norge kunne tage 10 pct. i kildeskat af aktieudbytte,  

 er herefter ophævet.
Det bemærkes, at den nye regel finder anvendelse på  

 kildeskat af aktieudbytte, der forfalder til udbetaling 1. januar 1957 eller  

 senere.
 Ifølge artikel 10, pkt. 2, skal udbytte, der udbetales fra et  

 datterselskab bosat i Norge til et moderselskab i Danmark - herved forstås et  

 selskab, der direkte eller indirekte behersker mindst 50 pct. af stemmetallet  

 for samtlige aktier i det første selskab - være fritaget for beskatning i  

 Danmark i det omfang, dette ville have været tilfældet efter  

 skattelovgivningen i Danmark, såfremt begge selskaber havde været bosat her.  

 Der indføres herved ikke ændring i den i Danmark fulgte praksis på dette  

 område, idet den lempelse, der kan indrømmes et dansk moderselskab i medfør  

 af bestemmelserne i statsskattelovens § 37, stk. 3 og 4, samt § 14, stk. 2, i  

 de årlige udskrivningslove, også kommer til anvendelse på udbytte fra  

 udenlandske datterselskaber.
Ifølge artikel 10, pkt. 4, finder de anførte regler med hensyn til  

 aktieselskaber og udbytte fra sådanne selskaber tilsvarende anvendelse, når  

 det drejer sig om andre selskaber og sammenslutninger med delt eller på anden  

 måde begrænset ansvar eller udbytte fra sådanne selskaber eller  

 sammenslutninger.
Reglerne finder dog ikke anvendelse på almindelige  

 kommanditselskaber, der i Norge ikke beskattes som juridiske personer, men  

 hvor deltagerne beskattes af deres andele som interessenter.
Artikel 11 indeholder regler om beskatning af indtægt ved personligt  

 arbejde i offentlig eller privat tjeneste.
Affattelsen af artikel 11 er med  

 virkning fra 1. januar 1960 ændret ved en den 21. maj 1959 undertegnet  

 tillægsoverenskomst mellem Danmark og Norge, jfr. udenrigsministeriets  

 bekendtgørelse af 16. september 1959.
Ifølge artikel 11, pkt. 1, beskattes indkomst ved personligt arbejde som  

 hovedregel i den af de to stater, hvor den virksomhed er udført, ved hvilken  

 indkomsten er indtjent.
En her bosat person, der har indtægt ved personligt  

 arbejde udført i Norge, skal herefter ikke beskattes i Danmark af denne  

 indtægt.
Indtægten bliver dog at medregne ved udfindelsen af skattesatsen.
 Fra denne hovedregel vedrørende beskatning af arbejdsindtægt gælder der  

 dog følgende undtagelser:
Ifølge artikel 11, pkt. 2 a), har bopælsstaten beskatningsretten til  

 indtægt ved personligt arbejde i tilfælde, hvor en i den ene stat bosat og  

 der ansat person på grund af sin tjeneste midlertidigt opholder sig på den  

 anden stats område i et eller flere tidsrum inden for et kalenderår, som  

 tilsammen ikke overstiger 183 dage, forudsat at han modtager sin løn  

 udelukkende fra sin i den første stat bosatte arbejdsgiver.
Denne regel vil  

 være at praktisere således, at de 183 dage regnes straks fra den pågældendes  

 ankomst her til landet.
Ankommer en person f.eks. hertil den 15. august 1960,  

 og omfattes han af den her omhandlede regel, indtræder hans skattepligt  

 først, såfremt han uden afbrydelser bliver her til den 3. juli 1961. Er dette  

 tilfældet, bliver han skattepligtig fra den 1. januar 1961 at regne.
Har han  

 betalt kildeskat i Norge i tiden 1. januar 1961 til 3. juli 1961, kan han  

 kræve denne tilbagebetalt.
 Endvidere beskattes indkomst ved personligt arbejde ifølge artikel 11,  

 pkt. 2 b), i bopælsstaten i tilfælde, hvor arbejdet helt eller hovedsageligt  

 er udført om bord på dansk eller norsk luftfartøj.
 Indkomst af personligt arbejde skal endelig beskattes i bopælslandet i  

 tilfælde, hvor den skattepligtige er bosat i den ene af staterne, og  

 indkomsten ikke er undergivet beskatning i den anden stat, jfr. artikel 11,  

 pkt. 2 c). Bestemmelsen, der er en undtagelse fra overenskomstens almindelige  

 princip om, at beskatningsafkald gives, uanset om der finder en aktuel  

 beskatning sted i den til skat berettigede stat, er nødvendiggjort af de  

 danske lovregler om tidspunktet for skattepligtens indtræden for tilflyttere,  

 jfr. bestemmelserne i ligningslovens § 2. Under kortvarige ophold vil en  

 nordmand ikke kunne skatteansættes her i landet, og den pågældendes indkomst  

 ved personligt arbejde i Danmark ville, såfremt Norges beskatningsafkald  

 skulle fastholdes, ikke blive beskattet.
Ifølge overenskomstens bestemmelser tilkom beskatningsretten til  

 indkomsten ved personligt arbejde udført på dansk eller norsk skib  

 bopælsstaten, men ved nævnte tillægsoverenskomst af 21. maj 1959 er denne  

 regel - fra den 1. januar 1960 at regne - ændret, således at  

 beskatningsretten til sådanne indtægter fremtidig alene tilkommer den stat,  

 hvis nationalitet skibet har.
Reglerne om danske, norske og svenske søfolks  

 beskatning er herefter udformet ens, således at søfolk, der gør tjeneste på  

 samme skib, betaler skat til samme stat, uanset om de er hjemmehørende i  

 Danmark, Norge eller Sverige.
Udenlandsk skib, som befragtes på såkaldt bareboat basis - det vil sige  

 leje af skib, hvor lejeren selv indsætter besætningen - af et foretagende,  

 hvis virkelige ledelse har sit sæde i Danmark eller Norge, sidestilles i  

 denne forbindelse med henholdsvis dansk eller norsk skib.
Der henvises  

 iøvrigt til skattedepartementets cirkulære af 3. november 1959 om den nævnte  

 tillægsoverenskomst.
 Ifølge artikel 11, pkt. 3, har bopælslandet beskatningsretten til  

 bestyrelseshonorarer og lignende, idet det bestemmes, at vederlag, som af et  

 aktieselskab, der anses for bosat i en af staterne, udbetales til medlemmer  

 af dets bestyrelse, repræsentantskab, kontrolkomite eller ligende, bosat i  

 den anden stat, kun beskattes i den stat, hvor de pågældende medlemmer er  

 bosat.
Artikel 12 giver den regel, at studerende, lærlinge og lignende, der  

 udelukkende i studie- eller uddannelsesøjemed opholder sig i en af staterne,  

 ikke beskattes i denne stat af beløb, som de modtager fra udlandet til  

 underhold, studier eller uddannelse.
En nordmand, der for eksempel studerer  

 ved et universitet her i landet, skal derfor ikke ansættes til skat her af  

 beløb, som han får fra udlandet til nævnte formål.
Har han derimod personlig  

 formueindtægt eller indtægt ved arbejde her i landet, skal han beskattes her  

 af sådan indtægt og ligeledes af eventuelle fra Danmark flydende stipendier  

 eller underholdsydelser.
For studerende ved universitet eller højere læreanstalt i den ene stat,  

 som i et tidsrum af højst 100 dage inden for et kalenderår har beskæftigelse  

 i den anden stat for at opnå en for studierne nødvendig praktisk uddannelse,  

 gælder der ifølge artikel 11, pkt. 4, den særregel, at de pågældende kun  

 beskattes af det vederlag, som de oppebærer for arbejdet, i den stat, hvor de  

 anses for bosatte.
Denne regel gælder som anført kun vederlag for arbejde,  

 der giver en for studierne nødvendig praktisk uddannelse.
Hvis en dansk  

 juridisk studerende tager på skovarbejde i Norge i sommerferien, er han  

 således ikke skattefri i Norge af det vederlag, han opnår herfor.
 Det fremgår af artikel 11, pkt. 1, at pensioner og livrenter ikke  

 beskattes som indkomst af personligt arbejde, og da der ikke iøvrigt i  

 overenskomsten findes regler om beskatningen af disse, må beskatningsretten  

 tilkomme bopælslandet i henhold til reglen i artikel 3, pkt. 1.
Artikel 13 fastslår, at formue bestående i fast ejendom eller tilbehør til  

 ejendommen - herunder besætning, redskaber og andet løsøre for så vidt angår  

 landbrug eller skovbrug - kun beskattes i den stat, hvor ejendommen er  

 beliggende, samt at formue, knyttet til erhvervsvirksomhed eller frit  

 erhverv, kun beskattes i den stat, som ifølge overenskomsten er berettiget  

 til at kræve skat af indkomsten af denne formue.
Formuebeskatningen skal  

 således i disse tilfælde følge indkomstbeskatningen.
Iøvrigt beskattes formue i henhold til artikel 3, pkt. 1, i bopælslandet.  

 Formue anbragt i skibs- eller luftfartsvirksomheder må således beskattes i  

 bopælslandet og ikke i det land, hvor den virkelige ledelse for virksomheden  

 har sit sæde.
Det bemærkes, at vor skattelovgivning ikke indeholder hjemmel  

 til at formuebeskatte besætning og inventar, når ejeren af disse aktiver bor  

 i udlandet.
Artikel 15 indeholder bestemmelser om berigtigelse af indkomst og formue,  

 når det drejer sig om overskudsfordelinger i koncerner.
Det bestemmes, at  

 hver stat er berettiget til i overensstemmelse med sin interne lovgivning at  

 foretage berigtigelse af indkomst og formue i tilfælde, hvor Når sådanne spørgsmål opstår i en af staterne, skal den kompetente  

 myndighed i den anden stat underrettes herom, for at nødvendig berigtigelse  

 skal kunne ske med hensyn til opgørelsen af indkomst og formue for det  

 foretagende, som er hjemmehørende der.
Sager af denne art vil derfor være at  

 forelægge for skattedepartementet.
 Artikel 16 indeholder i pkt. 1 og pkt. 2 blandt andet bestemmelser om, at  

 statsborgere eller juridiske personer i en af staterne ikke i den anden stat  

 skal kunne undergives en beskatning, som er af anden art, højere eller mere  

 tyngende end den beskatning, som statsborgere eller juridiske personer i  

 denne anden stat er eller måtte blive undergivet der.
 Ifølge slutprotokollen til artikel 16 medfører bestemmelserne ikke nogen  

 indskrænkning af retten til i Danmark at indkomstbeskatte juridiske personer,  

 der ikke er bosat i Danmark, men som her er undergivet begrænset skattepligt,  

 i overensstemmelse med den skatteskala, som gælder for fysiske personer.
Artikel 18 fastslår, at overenskomsten ikke indvirker på retten til at  

 nyde eventuelle videregående skattefritagelser, som i kraft af folkerettens  

 almindelige regler er eller i fremtiden måtte blive tilstået diplomatiske og  

 konsulære tjenestemænd.
Såfremt indkomst eller formue herefter ikke beskattes  

 i ansættelseslandet, forbeholdes beskatningsretten hjemlandet.
Artikel 19 giver en almindelig regel om, at en skattepligtig, der kan  

 påvise, at den fremgangsmåde, som skattemyndighederne i de to stater har  

 anvendt, for ham har medført eller vil medføre dobbeltbeskatning, kan gøre  

 indsigelse herimod hos den stat, hvor han anses for at være bosat, selvom  

 dobbeltbeskatningen ikke er i strid med overenskomsten.
Såfremt indsigelsen  

 anses for begrundet, kan denne stats kompetente myndighed herefter træffe  

 aftale med den anden stats kompetente myndighed for at undgå  

 dobbeltbeskatningen.
Ifølge artikel 20 kan de kompetente myndigheder i de kontraherende stater  

 træffe særlige aftaler i tilfælde, hvor der opstår vanskeligheder eller tvivl  

 ved fortolkningen og anvendelsen af overenskomsten.
Ifølge artikel 21 kan de  

 kompetente myndigheder iøvrigt træffe rimelig afgørelse af ethvert andet  

 spørgsmål, som - uden at være udtrykkeligt reguleret i overenskomsten på  

 grund af forskelligheder mellem de i de to stater gældende principper for  

 skattens påligning eller iøvrigt kan opstå vedrørende de skatter, som  

 omfattes af overenskomsten.
 Som eksempel på spørgsmål, som kan afgøres efter bestemmelsen i artikel  

 21, kan nævnes tilfælde, hvor en i den ene stat bosat person har formue i  

 eller oppebærer indkomst fra indkomstkilder i den anden stat, og de to  

 staters interne beskatningsregler fører til, at han ved ansættelsen ikke får  

 fradrag for hele den gæld eller for alle de renter af gæld, som han ville  

 have haft krav på at få fratrukket, såfremt formuen havde været anbragt i  

 eller indkomsten havde været oppebåret fra indkomstkilder i den stat, hvori  

 han er bosat.
 Endvidere kan nævnes tilfælde, hvor en i den ene stat bosat person  

 udbetaler underholdsbidrag til sin i den anden stat bosatte ægtefælle eller  

 sit der bosatte barn, og de to staters interne beskatningsregler fører til,  

 at bidragyderen ikke får fradrag for bidraget, samtidig med at modtageren af  

 bidraget beskattes heraf.
 Der er ikke i overenskomsten optaget bestemmelser om pengefideikommisser  

 eller afløsningssummer for fideikommisser, idet regler herom i løbet af få år  

 ikke vil have nogen betydning for Danmarks vedkommende, efter at  

 fideikommisserne er overgået til fri ejendom i henhold til afløsningsloven af  

 1. oktober 1954. Såfremt der alligevel skulle opstå dobbeltbeskatning i disse  

 tilfælde, vil dobbeltbeskatningen kunne lempes ved særskilt aftale i  

 overensstemmelse med reglen i artikel 21.
 Bortset fra forskellen med hensyn til skattearterne i Norge og Sverige og  

 uvæsentlige redaktionelle forskelligheder i enkelte artikler, er der nu alene  

 følgende væsentlige forskelle mellem reglerne i Danmarks overenskomster med  

 Norge og Sverige:
 1. Indkomst, som en skattepligtig oppebærer som  

 deltager i et kommanditselskab, beskattes ifølge den dansk-norske  

 overenskomsts artikel 5, pkt. 2, og artikel 10, pkt. 4, som indkomst af  

 erhvervsvirksomhed, medens tilsvarende indkomst ifølge den dansk-svenske  

 overenskomsts artikel 5, pkt. 2, og artikel 10, pkt. 4, beskattes på samme  

 måde som aktieudbytte, d.v.s. i den stat, hvor den, som modtager udbyttet, er  

 bosat.
 2. Varigt kommissionslager betragtes ifølge den  

 dansk-norske overenskomsts artikel 6, pkt. 1, - i modsætning til, hvad der er  

 tilfældet i den dansk-svenske overenskomst - som fast driftssted.
3. Ifølge den dansk-norske overenskomst anses en  

 juridisk person for bosat i det af de to lande, hvis nationalitet den har,  

 d.v.s. i det land, hvori den juridiske person er registreret.
Dette gælder  

 også et holdingselskab.
Den dansk-svenske overenskomst indeholder derimod i  

 artikel 3, pkt. 4, en særregel om holdingselskaber.
Bestemmelsen går ud på,  

 at et sådant selskab anses for at have den stats nationalitet, inden for hvis  

 område den virkelige ledelse udøves.
 4. Den dansk-norske overenskomst behandler medvirkende  

 ved offentlige forestillinger efter de for hhv. lønmodtagere og for frit  

 erhverv gældende regler, medens den dansk-svenske overenskomst i artikel 12  

 har en særregel, hvorefter sådanne personer kun beskattes i det land, hvor  

 virksomheden udøves.
5. I den dansk-norske overenskomsts artikel 9, pkt. 2,  

 findes den særlige regel, at royalty bortset fra visse arter, jfr. herom  

 foran, beskattes i kildelandet, såfremt den, der oppebærer royaltyen, har en  

 sådan indflydelse på foretagendets ledelse, at det er rimeligt at betragte  

 forholdet, som om han var direkte deltager i virksomheden.
En sådan regel  

 findes ikke i den dansk-svenske aftale.
6. Der er forskel på reglerne om formuebeskatning i  

 tilfælde af flytning.
Medens flytningsreglerne i den dansk-norske  

 overenskomst finder anvendelse både på indkomst- og formueskattepligten,  

 finder flytningsreglerne ifølge den dansk-svenske overenskomsts artikel 3,  

 pkt. 3, kun anvendelse på indkomstskattepligten, idet hver stat for så vidt  

 angår formueskattepligten i tilfælde af flytning fra den ene stat til den  

 anden er berettiget til at gå frem efter sin egen skattelovgivning.
7. Reglerne i de respektive overenskomsters artikel  

 10, pkt. 2 og 3, er forskellige.
Bestemmelserne, der indeholder en særregel  

 for det tilfælde, hvor udbytte fra et datterselskab i et land oppebæres af et  

 moderselskab i det andet land, finder ifølge den dansk-norske overenskomst  

 kun anvendelse i de tilfælde, hvor moderselskabet behersker mindst 50 pct. af  

 stemmetallet for samtlige aktier i datterselskabet, medens denne begrænsning  

 ikke findes i den dansk-svenske overenskomst.
Reelt bliver der dog ingen  

 forskel på overenskomsternes praktisering her i landet for så vidt angår  

 dette punkt, idet vor interne regel om datterselskabslempelse kræver en  

 aktiebesiddelse på mindst 50 pct. af aktiekapitalen for at kunne bringes til  

 anvendelse.
 III.
 Beskatning ved til- og fraflytning.
 Med hensyn til de regler, der vil være at følge dels i tilfælde af  

 flytning mellem staterne, dels ved berostillelse af løbende skatter i  

 tilfælde, hvor en person med bevarelse af bopæl her i landet, har lønindtægt  

 under ophold i Norge, henvises til skattedepartementets cirkulære af 24.  

 februar 1958, der omhandler de nærmere regler herom.
 Hovedreglen er, at indkomst- og formueskattepligten - for så vidt  

 skattepligten er afhængig af den skattepligtiges bopælsforhold - i tilfælde  

 af flytning ophører i fraflytningslandet ved udgangen af den dag, flytningen  

 var afsluttet.
 I det følgende vil alene de fra og med 1. januar 1958 gældende regler  

 blive nærmere omtalt.
 A.
 Bopæl i Danmark opgives.
 Inddrivelsen af de skatter, der forholdsmæssigt vedrører tiden fra  

 bopælens opgivelse (udrejsedatoen til Norge) til udløbet af det kvartal,  

 hvori bopælen er opgivet, stilles af kommunen i bero, når den pågældende  

 dokumenterer, at han er blevet undergivet indkomstskattepligt (herunder  

 kildeskat af lønindtægt) i Norge.
 Herefter forholdes således:
 Såfremt den pågældende vender tilbage hertil efter udløbet af det kvartal,  

 hvori udrejsen har fundet sted, men inden 6 måneder efter udrejsen, skal den  

 ved kvartalets udløb stedfundne afgangsførelse af de ved udrejsen i bero  

 stillede skattebeløb begrænses til kun at omfatte den del af disse  

 skattebeløb, der vedrører de indtægter, som måtte være faldet bort i  

 anledning af opholdet i Norge.
 Dette vil i praksis betyde, at en person, der alene har indtægt ved  

 personligt arbejde, altid skal have skatten ført til afgang for det tidsrum,  

 opholdet i Norge har varet.
 Personer, der omfattes af nærværende afsnit (A), vil være at skatteansætte  

 efter reglerne i de årlige ligningslove § 2, stk. 3-6, når de påny tager  

 bopæl eller skattepligtigt ophold her i landet.
 Opmærksomheden henledes på, at overenskomsten ikke er til hinder for, at  

 en person, efter at være tilflyttet Danmark fra Norge, ansættes til  

 formueskat i overensstemmelse med interne danske regler, uanset at den  

 formue, der lægges til grund for beregningen af formueskat, eventuelt har  

 været genstand for formuebeskatning i Norge, jfr. bestemmelsen i  

 slutprotokollen til artikel 3, pkt. 3. I tilfælde af flytning her til landet  

 fra Norge vil den pågældende herefter være at formuebeskatte efter de  

 almindelige regler uden hensyn til, om han måtte være formuebeskattet i  

 Norge.
 B.
 Bopæl i Danmark bevares.
I disse tilfælde anvendes regler, svarende til dem, der er fastsat i  

 afsnit III i vejledningen af 18. februar 1954 til gennemførelse af den mellem  

 Danmark og Sverige den 27. oktober 1953 indgåede overenskomst til undgåelse  

 af dobbeltbeskatning vedrørende skatter af indkomst og formue.
Herefter kan  

 efter derom indgivet andragende gives henstand eller etableres en  

 afdragsordning for de efter udrejsedatoen forfaldne skatter.
 IV.
 Overenskomstens praktisering.
Overenskomstens regler vil være at praktisere ved selve skatteligningen.  

 For skatteårene 1958/59-1959/60 incl. vil der, såfremt skatteansættelser  

 eller skatteberegninger er foretaget i strid med overenskomstens  

 bestemmelser, blive spørgsmål om genoptagelse af de pågældende ansættelser  

 eller beregninger.
For så vidt begæring om regulering af skatteansættelser  

 eller skatteberegninger for de nævnte skatteår i overensstemmelse med  

 overenskomstens bestemmelser allerede er fremsat eller fremsættes af  

 vedkommende skattepligtige inden den 1. september 1960, bemyndiges  

 skatterådene herved til at optage vedkommende ansættelser eller beregninger  

 til fornyet behandling uden forud indhentet bemyndigelse fra statens  

 ligningsdirektorat.
Fremkommer begæringen først efter nævnte tidspunkt, vil  

 bemyndigelse til genoptagelse være at indhente på sædvanlig måde.
 Tvivlsspørgsmål med hensyn til overenskomstens praktisering vil være at  

 forelægge skattedepartementet.
 Skattedepartementet, den 17. juni 1960.
Hans P.
Gøtrik.
/B.
Blume.
