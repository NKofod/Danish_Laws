Fremsat den 26. januar 2021 af Rosa Lund (EL), Christian Juhl (EL), Pernille Skipper (EL), Søren Søndergaard (EL), Mai Villadsen (EL), Kristian Heegaard (RV), Karina Lorentzen Dehnhardt (SF), Torsten Gejl (ALT) og Sikandar Siddique (UFG) Forslag til folketingsbeslutning om at hente danske børn fra flygtningelejre i Syrien til Danmark Folketinget pålægger regeringen hurtigst muligt og inden udgangen af 2021 at sørge for, at de danske børn, der i dag er fanget i flygtningelejre i Syrien, kommer til Danmark.
Bemærkninger til forslaget Det følger af PET's rapport »Vurdering af terrortruslen mod Danmark« fra marts 2020, at der opholder sig ca. 40 børn i de syriske flygtningelejre, som har dansk statsborgerskab.
Børnene er uden egen skyld havnet i flygtningelejrene, hvor levevilkårene er umenneskelige og meget skadelige for børnene.
De er udsat for en direkte risiko for at dø som følge af manglen på rent vand, mad og lægehjælp.
Samtlige børn lider af psykiske problemer, og de er fanget i flygtningelejrene uden mulighed for at kunne komme hjem til Danmark.
Regeringen har tidligere udtrykt modvilje mod at hente børnene hjem, da det er regeringens holdning, at de udgør en sikkerhedsrisiko for Danmark, hvis de bliver hentet hjem.
Imidlertid fremgår det af PET's rapport, at den faglige vurdering fra Center for Terroranalyse (CTA) er, at der ingen sikkerhedsrisiko foreligger, hvis børnene kommer hjem til Danmark.
CTA vurderer dog, at sikkerhedsrisikoen for Danmark stiger, jo længere tid man lader de danske børn sidde i lejrene under umenneskelige vilkår.
Den finske specialudsending, Jussi Tanner, fortalte til Politiken kort før jul, at »det er en naiv antagelse, at det skulle være mere sikkert for den finske stat at lade være med at hente finske børn hjem fra syriske fangelejre end rent faktisk at gøre det.
Sandheden er derimod, at det er langt farligere at forholde sig passivt og vente på, at de finske børn i syriske fangelejre vokser op i en fangelejr og vender tilbage til Finland som radikaliserede voksne«, jf. »Han hentede finske kvinder og børn hjem: Det er farligere at lade dem blive i lejrene«, Politiken, den 23. december 2020. Den finske specialudsending understøtter hermed den danske vurdering fra CTA.
De kurdiske myndigheder vurderer selv, at flygtningelejrene er »rene radikaliseringsanstalter«, og at det kan føre til, at en ny generation af terrorister vokser op, jf. »Ekspert: Vi har kun kort tid, hvis danske børn i IS-lejre ikke skal radikaliseres«, dr.dk, den 25. november 2020. I samme artikel vurderer kriminolog Kasper Fisker, at børnene ikke udgør en trussel, selv om deres forældre måtte gøre det.
Det udgør således »ikke en risiko at hente de små børn hjem fra fangelejrene, så længe de er små«, men risikoen stiger, »jo ældre de bliver, og jo længere de opholder sig i fangelejrene«.
Ved at lade børnene blive i lejrene straffer den danske stat børn for handlinger, deres forældre har begået.
Det strider mod FNs børnekonvention.
FNs Børnekomité fastslår i en ny afgørelse, at lande som Danmark har jurisdiktion over disse børn og Danmark dermed er juridisk forpligtet til at beskytte dem, jf. »Eksperter: FN-afgørelse kan sætte Danmark under pres for at hente børn hjem fra lejre«, Politiken, den 25. november 2020. Danmark tiltrådte konventionen i 1991, og det forpligter os til at sætte barnets tarv i første række, uanset hvem dets forældre er.
Regeringen bør lytte, når organisationer som Red Barnet, Børnerådet og Dansk Røde Kors kalder på at få disse børn hjem og stoppe det massive svigt, som finder sted fra dansk side, jf. »Vi kan og skal rede børn med dansk tilknytning i syriske lejre«, redbarnet.dk, den 9. december 2019.
Alene i 2019 døde 371 børn i al-Hol-lejren, hvor også danske børn befinder sig.
Børnene dør af kulde og underernæring, jf. »371 børn er døde i berygtet lejr«, Ekstra Bladet, den 16. januar 2020. Andre lande som Sverige, Kosovo og Tyrkiet var allerede i 2019 i gang med at hente børn med oprindelse fra disse lande hjem, jf. »Hjemtag eller overlad til Syrien? Disse lande har hentet børn fra Islamisk Stat hjem«, Berlingske, den 24. juni 2019. Når Danmark vælger ikke at hente børnene hjem, efterlades de til en skæbne med stor risiko for alvorlige psykiske og fysiske traumer.
Det kan være med livet som indsats.
Det er derfor både sikkerhedspolitisk, humanitært og juridisk nødvendigt, at Danmark henter disse børn hjem.
Forslagsstillerne opfordrer derfor til, at de danske børn i lejrene hentes tilbage til Danmark hurtigst muligt og inden udgangen af 2021.
Skriftlig fremsættelse Rosa Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at hente danske børn fra flygtningelejre i Syrien til Danmark.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
