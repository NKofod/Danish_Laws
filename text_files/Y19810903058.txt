 Indenrigsministeriet udtalte, at et bankbestyrelsesmedlem i Jyske Bank  

 efter indenrigsministeriets opfattelse var afskåret fra at deltage i  

 amtsrådets forhandling og afstemning i en sag, der vedrørte dels ansøgning om  

 amtskommunal støtte til rederi, hvis bankforbindelse var Jyske Bank, dels  

 spørgsmålet om ændring i rederiets takster og sejlplan.
 I skrivelse af 24. april 1981 (j.nr. 0-33-1-81) har centralforvaltningen  

 anmodet om indenrigsministeriets udtalelse om, hvorvidt der foreligger  

 inhabilitet for medlem af Århus amtsråd og økonomiudvalg Søren  Aagaard ved  

 behandlingen af en ansøgning fra rederiet Grau Aps. om amtskommunalt tilskud  

 og ved behandlingen af spørgsmål om ændringer i rederiets takster og  

 sejlplan.
 Det fremgår af sagen, at rederiet Grau besejler ruten Hou/Sælvig imellem  

 Jylland og Samsø med færgerne Lis Grau , Ulla Grau og Samsine i henhold til  

 en forpagtningskontrakt med Århus amtsråd, der har eneretsbevilling til  

 sejlads på ruten.
Det fremgår endvidere, at rederiets bankforbindelse er Jyske Bank,  

 Tranebjerg-afdelingen, på Samsø. Banken har p.t. et samlet engagement med  

 rederiet Grau på 8.822.000 kr., hvoraf 3.935.000 kr. er en garanti, som  

 banken har stillet for et lån til rederiet på 8.880.000 kr. i  

 Skibskreditfonden, hvilket lån er sikret med 1. prioritets panteret i færgen  

 Samsine . Som sikkerhed for engagementet har banken et ejerpantebrev på 9  

 mill. kr., som er tinglyst med 1. prioritets panteret i færgerne Lis Grau og  

 Ulla Grau og med 2. prioritets panteret i færgen Samsine efter  

 Skibskreditfondens lån på 8.880.000 kr.
De 3 færgers samlede værdi anslås til  

 ca. 15.800.000 kr.
Amtsråds- og økonomiudvalgsmedlem Søren Aagaard har tilknytning til Jyske  

 Bank, idet han er medlem af bankens hovedbestyrelse og tillige er formand for  

 bankens regionsområde øst, hvorunder Samsø hører.
Han er dog ikke medlem af  

 et i Tranebjerg-afdelingen oprettet lokalt råd med 3 medlemmer.
Det er af bankbestyrer Henning Søndergaard Jensen, Jyske Banks  

 Tranebjerg-afdeling telefonisk oplyst, at bankbestyreren sammen med  

 lokalrådet kan træffe afgørelse om mindre bevillinger, hvorimod større  

 bevillinger må forelægges Jyske Banks direktion i Silkeborg med en  

 indstilling, og bevillinger på 3 mill. kr. eller derover må videresendes til  

 Jyske Banks hovedbestyrelse i Silkeborg, der træffer afgørelse i disse sager  

 som bankens øverste myndighed.
Regionsrådet for regionsområde øst, der har  

 sæde i Odder, modtager orientering om de bevillingsmæssige afgørelser, der  

 vedrører regionen.
For så vidt angår Jyske Banks engagement med rederiet Grau  

 bemærkes, at såvel enkeltbevillingerne som det samlede engagement er af en  

 sådan størrelsesorden, at sagerne har været forelagt bankens hovedbestyrelse  

 til afgørelse.
Det antages, at et amtsrådsmedlem kan have en sådan interesse i, hvorledes  

 en sag bliver afgjort, at vedkommende er udelukket fra at deltage i  

 amtsrådets behandling og afstemning om sagen.
Det er endvidere ikke alene i  

 situationer, hvor sagens afgørelse får en direkte personlig eller økonomisk  

 betydning for det pågældende medlem, at medlemmet er afskåret fra at deltage.  

 Medlemmet kan også være afskåret fra at deltage i forhandling og afstemning  

 om sager, såfremt afgørelsen har en personlig eller økonomisk betydning for  

 andre, herunder juridiske personer, hvis interesser det pågældende medlem  

 varetager.
Amtsrådsmedlem Søren Aagaards tilknytning til Jyske Bank og de to  

 spørgsmåls betydning for Jyske Banks interesser afskærer efter  

 indenrigsministeriets opfattelse Søren Aagaard fra at deltage i amtsrådets  

 forhandlinger og afstemning om begge sager.
Søren Aagaards tilknytning til  

 Jyske Bank skaber naturligt en forventning om, at han ved sin stillingtagen  

 til sager, der har betydning for bankens økonomi, vil varetage bankens  

 interesser.
Søren Aagaard har således som omtalt ovenfor som medlem af Jyske  

 Banks hovedbestyrelse deltaget i beslutningerne vedrørende bankens hidtidige  

 engagement med rederiet.
For så vidt angår det i sagen omhandlede tilskud  

 lægger indenrigsministeriet ved sin vurdering af, at der foreligger  

 inhabilitet, endvidere vægt på, at tilskuddet efter det oplyste fortrinsvis  

 skal benyttes til betaling af en restance til Skibskreditfonden, som Jyske  

 Bank ellers må påregne at betale som følge af den af banken stillede garanti  

 på 3.935.000 kr. for rederiets lån i Skibskreditfonden.
 Spørgsmålet om ændringer i takster og sejlplan må i den foreliggende  

 situation antages at have en betydelig økonomisk interesse for Jyske Bank,  

 idet afgørelsen efter omstændighederne vil kunne få en indgribende betydning  

 for rederiets fortsatte eksistens.
P.
M.
V.
 E.B.
