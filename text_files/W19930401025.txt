Indklagede havde ikke gjort sig bekendt med betalingsvedtægtens  

 bestemmelser Under denne sag har klageren, K og K1, Y-by, efter deres endelige påstand  

 påstået indklagede, A, Z-by, tilpligtet at betale 968.947,50 kr. med renter  

 svarende til sædvanlig procesrente fra den 1. januar 1993, til betaling sker.
 Indklagede har påstået frifindelse.
I voldgiftsrettens behandling af sagen har deltaget direktør, ingeniør  

 m.a.i.
Ole Davidsen, civilingeniør N.E.
Nielsen og - som retsformand -  

 landsdommer Peter Rørdam.
Indklagede var totalentreprenør ved opførelse af et nyt møbelhus for  

 klagerne i X-by ved Y-by i 1990-91. Byggeriet blev opført på ca. 1/3 af en  

 grund på 33.762 (m2). I aftalegrundlaget indgik en bestemmelse om, at  

 »Tilslutningsafgift for kloak er indregnet for alle 33.762 (m2).«  

 Det er rækkevidden af denne bestemmelse, der har givet anledning til sagen.
I  

 den betalingsvedtægt, der gjaldt for Y-by kommune på det pågældende  

 tidspunkt, indeholdtes bl.a. følgende bestemmelser:
»5.1.1 Normal tilslutningsbidrag Tilslutningsbidragets størrelse beregnes ved at gange nettogrundarealet  

 med en beregningsfaktor og bidragstaksten.
Beregningsfaktorerne og  

 bidragstaksten fremgår af takstbilaget.
Nettogrundarealet vil normalt omfatte  

 det matrikulære areal.« Bidraget udregnet på dette grundlag ville udgøre knap 1,6 mill. kr.  

 Vedtægten indeholdt imidlertid tillige bestemmelser om betaling af et  

 foreløbigt bidrag på grundlag af reduceret areal.
Det bestemtes herom bl.a. i  

 vedtægtens afsnit 5.1.2.:
 »b) Ved tilslutning af ejendomme med nettogrundareal større end 5.000  

 (m2) i områder udlagt til erhvervsformål og offentlige formål kan det  

 afgiftspligtige areal reduceres til bygningens bruttoetageareal ganget med  

 3,5. Dog betales mindst for 25% af nettogrundarealet, og der ydes ikke  

 reduktion, hvis det afgiftspligtige areal overstiger 75% af  

 nettogrundarealet.
 Det er en forudsætning for reduktion efter ovennævnte bestemmelser, at  

 ejeren lader tinglyse en deklaration om reduceret kloakbidrag på ejendommen  

 og afholder udgifterne ved denne tinglysning.
Hvis bebyggelsen senere udvides på disse ejendomme, betales bidrag eller  

 restbidrag efter tilsvarende regler og efter de på udvidelsestidspunktet  

 gældende takster.« Indklagede betalte kun det reducerede bidrag, der udgjorde 612.765,30 kr.  

 incl. moms.
Inden det er blevet aktuelt at betale restbidraget efter  

 vedtægtens punkt 5.1.2.b), er bestemmelserne i betalingsvedtægten for Y-by  

 kommune blevet ændret.
Det er ikke præcist blevet oplyst for voldgiftsretten,  

 hvad indholdet af den nye betalingsvedtægt er, men parterne er enige om, at  

 yderligere bebyggelse på grunden nu ikke automatisk vil udløse pligt til  

 yderligere betalinger.
Forpligtelsen kan imidlertid muligvis blive udløst af  

 bebyggelse i forbindelse med udstykning.
Differencen mellem det beløb,  

 indklagede har betalt, og det beløb, der skulle have været erlagt, hvis  

 betaling var sket i overensstemmelse med vedtægtens punkt 5.1.1., udgør det  

 under denne sag krævede beløb på 968.947,50 kr.
Klagerne har til støtte for deres påstand gjort gældende, at det mellem  

 parterne var aftalt, at indklagede skulle betale det fulde bidrag.
Indklagede  

 har imidlertid kun betalt det reducerede bidrag og må derfor være forpligtet  

 til at betale differencen.
Der er ikke grundlag for at tilsidesætte aftalen  

 herom hverken efter reglerne om aftalers ugyldighed eller ud fra et synspunkt  

 om bristende forudsætninger.
I den foreliggende situation, hvor det er  

 indklagede, som i egen interesse har valgt foreløbig kun at indbetale de  

 reducerede bidrag, må den mulige besparelse, der er opnået ved, at  

 betalingsbestemmelserne er blevet ændret, komme klagerne tilgode.
Indklagede har gjort gældende, at man ved betaling af de 612.765,30 kr.  

 har betalt, hvad der var nødvendigt med henblik på det byggeri, der var  

 omfattet af totalentreprisekontrakten, og at det omstridte aftalepunkt ikke  

 tilstrækkelig klart giver grundlag for yderligere krav overfor indklagede.  

 Indklagede har endvidere gjort gældende, at man har foretaget en  

 fejlkalkulation, idet man havde regnet med, at tilslutningsafgifterne ville  

 komme til at udgøre 169.000 kr. i stedet for de ca. 1,6 mill. kr.
Indklagede  

 kendte ved tilbudets udarbejdelse ikke betalingsvedtægten.
Det gjorde  

 klagerne derimod, og klagerne blev tilmed gjort bekendt med, at indklagede  

 havde kalkuleret med et beløb på 169.000 kr.
Indklagede har til trods herfor  

 accepteret at betale de ca. 612.000 kr., men aftalen om, at indklagede skulle  

 betale tilslutningsafgift for alle ca. 33.000 (m2) med den virkning, at  

 indklagede yderligere skal betale ca. 969.000 kr., må derfor tilsidesættes  

 enten som ugyldig eller ud fra et forudsætningssynspunkt.
Under alle  

 omstændigheder må den omstændighed, at betalingsvedtægten er blevet ændret,  

 og at der nu ikke længere automatisk indtræder pligt til at betale yderligere  

 bidrag ved yderligere bebyggelse, medføre, at indklagedes forpligtelser er  

 opfyldt.
 Til nærmere belysning af parternes synspunkter er der gennemgået et antal  

 bilag og foretaget afhøring af K og en række vidner.
 Voldgiftsretten skal udtale:
Det må efter bevisførelsen antages, at indklagede ikke ved aftalens  

 indgåelse havde gjort sig bekendt med betalingsvedtægtens bestemmelser, men  

 fejlagtigt - på grundlag af nogle erfaringer fra andre områder i landet - var  

 gået ud fra, at tilslutningsbidraget ville udgøre 169.000 kr.
Indklagede har  

 som anført gjort gældende, at klagerne var blevet gjort bekendt med denne  

 forudsætning, men bevisførelsen giver ikke grundlag for at give indklagede  

 medhold heri.
Det må derfor lægges til grund, at klagerne, der selv var  

 bekendt med bidragets størrelse, som en selvfølge måtte gå ud fra, at også  

 indklagede havde sat sig ind i bestemmelserne, inden man afgav tilbud på  

 totalentreprisen, og at indklagedes tilbud var afgivet på grundlag af de  

 betalingsbestemmelser, der kunne udledes af vedtægten.
Indklagede findes  

 derfor ved bestemmelsen om, at tilslutningsafgift for kloak var indregnet i  

 entreprisesummen for alle 33.762 (m2) - sammenholdt med de oplysninger, som  

 iøvrigt fremgår af bilagene og af de afgiven forklaringer - at have påtaget  

 sig en klar forpligtelse til at betale den afgift, som fulgte af vedtægtens  

 afsnit 5.1.1., og som kunne beregnes til knap 1,6 mill. kr.
Der er på den  

 anførte baggrund intet holdepunkt for at anse aftalen herom som ugyldig eller  

 for at tilsidesætte den ud fra et forudsætningssynspunkt.
Aftalen findes endvidere at måtte forstås således, at klagerne, der i  

 første omgang kun bebyggede ca. 1/3 af grunden, ved aftalen opnåede sikkerhed  

 for, at der ikke ved senere yderligere udnyttelse af grunden kunne rejses  

 krav om betaling af yderligere afgifter.
Det kan imidlertid ikke indlægges i  

 aftalen, at klagerne, hvis der opstod en besparelse, skulle kunne forlange  

 besparelsen udbetalt af indklagede.
Klagerne kan derfor ikke få medhold i, at  

 indklagede skal afgive den besparelse, som foreløbig er konstateret i kraft  

 af, at indklagede kun har betalt det reducerede bidrag.
Indklagede, der - som det må antages - efter eget ønske fik mulighed for  

 foreløbig kun at betale det reducerede bidrag og at henskyde restbetalingen  

 til et senere tidspunkt, har på den anden side stadig forpligtelsen til at  

 betale de afgifter, der måtte blive opkrævet senere, hvis klagernes  

 udnyttelse af grunden på et eller andet tidspunkt måtte give anledning  

 hertil.
Selvom det således ikke nu kan pålægges indklagede at betale noget  

 bestemt opgjort beløb til klagerne, kan indklagede heller ikke frifindes, men  

 der må ske frifindelse for tiden.
 Thi bestemmes:
 Indklagede, A, frifindes for tiden.
 Indklagede skal betale sagens omkostninger til klagerne, K og K1, med  

 30.000 kr.
De udgifter, der har været forbundet med voldgiftsrettens behandling af  

 sagen, skal betales med 1/3 af klageren og med 2/3 af indklagede.
Udgifterne  

 betales efter opgørelse og påkrav fra Voldgiftsnævnet.
København, den 18. maj 1993 Ole Davidsen Peter Rørdam N.E.
Nielsen p.v.c.
