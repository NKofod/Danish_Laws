Indenrigsministeriet har i bekendtgørelse nr. 479 af 20. september 1976 i  

 medfør af § 10, stk. 2, i lov nr. 276 af 26. maj 1976 om tandlæger fastsat  

 regler om begrænsning af tandlægernes virksomhedsområde.
De i bekendtgørelsen  

 nævnte behandlinger m.v. vil herefter alene udøves af læger.
I tilslutning  

 hertil skal sundhedsstyrelsen meddele følgende:
Efter tandlægelovens § 10, stk. 1, omfatter tandlægevirksomhed  

 forebyggelse af instrumentel og medikamentel art, diagnostik og behandling af  

 anomalier, læsioner og sygdomme i tænder, mund og kæber.
Denne nye  

 formulering af tandlægens virksomhedsområde indebærer i forhold til den  

 tidligere lovgivnings detaljerede angivelse af virksomhedsområdet en  

 udvidelse af tandlægens terapeutiske muligheder, således at disse bringes i  

 overensstemmelse med den videnskabelige udvikling inden for odontologien.  

 Udgangspunktet for afgrænsningen af tandlægens virksomhedsudøvelse vil  

 herefter være tandlægens ansvarsfølelse med hensyn til omfanget af hans viden  

 og kunnen.
 Sundhedsstyrelsen skal i denne forbindelse oplyse, at udvidelsen af  

 virksomhedsområdet indebærer, at tandlæger vil være berettigede til at  

 foretage operativ behandling af lidelser i relation til tænderne og deres  

 støtteapparat og af kæbecyster og betændelsestilstande i kæberne samt i  

 øvrigt at foretage operative indgreb i det for virksomhedsudøvelsen  

 nødvendige omfang, så som præprotetisk behandling, sulcussænkning og  

 hudttransplantation, fjernelse af fibrøse partier i mundslimhinde og på  

 kæbekammen, afglatning af kæbeknogler og fjernelse af knoglefremspring  

 (tori), plastikkirurgiske indgreb på funktionshindrende slimhindebånd eller  

 læbe- og tungebånd, indsættelse af implantatproteser samt behandling af  

 kæbefrakturer, kæbeanomalier og malokklusioner.
Efter indenrigsministeriets bekendtgørelse om begrænsning af tandlægernes  

 virksomhedsområde er behandling af maligne lidelser med manifestation i  

 tænder, mund og kæber undtaget fra tandlægernes virksomhedsområde.  

 Sundhedsstyrelsen skal i tilslutning hertil fremhæve, at da diagnostik af  

 maligne lidelser inden for tandlægernes virksomhedsområde oftest primært er  

 klinisk, bør tandlæger ved mistanke om malignitet undlade at foretage  

 laboratoriemæssige og instrumentelle indgreb, herunder biopsi, og i stedet  

 overlade den endelige diagnostik og behandling til den behandlende  

 institution.
Ved forsknings- og undervisningsinstitutioner vil tandlæger med  

 den nødvendige uddannelsesmæssige baggrund dog efter sundhedsstyrelsens  

 opfattelse kunne udføre disse indgreb.
 Sundhedsstyrelsens skal endeligt bemærke, at behandling af lidelser inden  

 for tandlægens virksomhedsområde i særlige tilfælde, navnlig hos  

 hospitaliserede patienter, forudsætter et snævert samarbejde mellem tandlæger  

 og læger af hensyn til en optimal patientbehandling, der også tilgodeser  

 patienternes generelle helbredstilstand.
 SUNDHEDSSTYRELSEN, DEN 1. OKTOBER 1976.
 P.D.V.
 Erik Randers Hansen.
 /Øhlenschlæger.
 Bilag.
 Indenrigsministeriets bekendtgørelse nr. 479 af 20. september 1976 om  

 begrænsning i tandlægernes virksomhedsområde.
 (Udelades her).
