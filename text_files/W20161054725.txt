Erstatningsansvarslovens § 26 - forbrydelser mod kønssædeligheden mv., nævnets j.nr. 16-520-09314 Ansøger søgte nævnet om tortgodtgørelse som følge af et overfald på en bar.
Ansøger gik ind på et toilet, som var beregnet til både mænd og kvinder.
Inde på toilettet stod en mand, som straks greb hende om struben og skubbede hende op mod en væg, mens han med den anden hånd befølte hende i skridtet og forsøgte at kysse hende.
Halsgrebet efterlod flere mærker.
Skadevolder stoppede, da der kom en tredjemand ind på det ulåste toilet.
Nævnet fandt, at ansøger, i overensstemmelse med sin ansøgning, var berettiget til en tortgodtgørelse på 10.000 kr.
Nævnet lagde ved afgørelsen vægt på hændelsesforløbet, herunder at skadevolder havde befølt ansøger uden på tøjet og forsøgt at kysse hende samtidig med, at ansøger var blevet udsat for vold i form af halsgreb, der havde efterladt mærker.
