Fremsat den 17. november 2010 af beskæftigelsesministeren (Inger Støjberg) Forslag til Lov om ophævelse af lov om befordringsrabat til efterlønsmodtagere m.fl.
 § 1. Lov om befordringsrabat til efterlønsmodtagere m.fl., jf. lovbekendtgørelse nr. 1084 af 11. november 2005, ophæves.
 § 2. Loven træder i kraft den 1. januar 2011.
 Stk. 2. Der ydes refusion efter de hidtil gældende regler til trafikselskaberne og Bornholms Regionskommune for rabat på abonnementskort til efterløns- og fleksydelsesmodtagere, der er udstedt senest den 31. december 2010.
Stk. 3. Ved behandlingen af anmodning om refusion finder bekendtgørelse nr. 433 af 28. april 2010 om refusion af befordringsrabat til modtagere af efterløn og fleksydelse fortsat anvendelse.
Trafikselskabernes og Bornholms Regionskommunes anmodninger om refusion efter stk. 2 skal være modtaget i Pensionsstyrelsen senest den 1. marts 2011.
Bemærkninger til lovforslaget Almindelige bemærkninger 1. Indledning Lovforslaget er et led i aftalen om udmøntning af satspuljen for 2011, hvor regeringen (Venstre og Det Konservative Folkeparti) har indgået aftale med Socialdemokratiet, Dansk Folkeparti, Socialistisk Folkeparti, Radikale Venstre, Liberal Alliance og Kristendemokraterne om at ophæve lov om befordringsrabat til efterlønsmodtagere m.fl. med virkning fra 1. januar 2011.
2. Lovforslagets indhold 2.1. Gældende ret Ordningen om befordringsrabat til efterlønsmodtagere blev etableret i 1996 som led i aftalen mellem Venstre, Det Konservative Folkeparti, Socialdemokratiet, Socialistisk Folkeparti, Radikale Venstre og Centrumdemokraterne om anvendelsen af satspuljen for 1996. Formålet var at etablere en ordning, der mindede om den rabatordning, pensionister har ved benyttelse af kollektiv trafik.
 I 1998 blev ordningen udvidet til også at omfatte personer, som modtog overgangsydelse og seniorydelse, og i 2004 til også at omfatte personer, som modtager fleksydelse.
Pr. 1. juli 2001 blev lov om seniorydelse ophævet, og ved udgangen af 2006 ophørte overgangsydelsesordningen.
Befordringsrabatordningen omfatter herefter alene efterløns- og fleksydelsesmodtagere.
Rabatordningen indebærer, at trafikselskaberne og Bornholms Regionskommune yder 50 pct. rabat til efterløns- og fleksydelsesmodtagere på den ordinære pris på abonnementskort ved benyttelse af offentlig transport inden for lokalområdet.
Rabat kan ydes til abonnementskort, som har en gyldighed på op til 12 måneder.
Ved købet af et abonnementskort skal en efterløns- eller fleksydelsesmodtager dokumentere, at der modtages efterløn eller fleksydelse.
Denne dokumentation kan være den seneste udbetalingsspecifikation fra arbejdsløshedskassen eller kommunen.
Der kan kun ydes rabat efter loven, så længe der modtages efterløn eller fleksydelse.
Staten refunderer trafikselskaberne og Bornholms Regionskommune 90 pct. af det beløb, der er ydet i rabat.
Efter de gældende regler skal trafikselskabene og Bornholms Regionskommune indsende anmodning om refusion til Pensionsstyrelsen senest 2 måneder efter udløbet af det kvartal, hvor rabatten er ydet.
I de sidste år har forbruget af ordningen været forholdsvis konstant, idet der gennemsnitligt har været et forbrug på ca. 10 mio. kr. årligt.
Det vurderes med en vis usikkerhed, at ca. 9.000 personer årligt har benyttet sig af muligheden for befordringsrabat efter loven.
 Siden ordningens indførelse i 1996 har ordningen været finansieret af midler fra satspuljen, og partierne bag satspuljeforliget har således løbende truffet beslutning om forlængelse af bevillingen til ordningen.
2.2. Den foreslåede ordning Det foreslås at ophæve lov om befordringsrabat til efterlønsmodtagere m.fl. fra 1. januar 2011. Det indebærer, at efterløns- og fleksydelsesmodtagere fra den 1. januar 2011 ikke længere ved lov har ret til rabat ved køb af abonnementskort til befordring i den kollektive persontrafik, og at der ikke kan gives refusion til trafikselskaberne og Bornholms Regionskommune for rabat på abonnementskort til efterløns- og fleksydelsesmodtagere, der købes efter den 31. december 2010.
 Det foreslås endvidere, at trafikselskabernes og Bornholms Regionskommunes anmodninger om refusion skal være modtaget i Pensionsstyrelsen senest den 1. marts 2011. Modtages anmodningen om refusion efter dette tidspunkt, kan der ikke gives refusion for den ydede rabat.
3. Økonomiske og administrative konsekvenser for det offentlige Forslaget indebærer, at der ikke længere skal afsættes midler fra satspuljen eller anden finansiering til ordningen.
I skønnet for udgiften til ordningen i 2011 er det anslået, at den samlede udgift ville andrage 13 mio. kr.
 Udgifterne til abonnementskort, der udstedes i 2010, herunder abonnementskort med en gyldighed, der udløber den 1. januar 2011 eller senere, afholdes af de bevilgede satspuljemidler for 2010 og af opsparede midler.
 Trafikselskaberne, Bornholms Regionskommune og staten vil opnå en begrænset lettelse af de administrative byrder som følge af forslaget.
 Lovforslagets økonomiske konsekvenser for kommunerne og regionerne vil blive forhandlet med de kommunale og regionale parter.
4. Økonomiske og administrative konsekvenser for erhvervslivet Forslaget har været forelagt Center for Kvalitet i ErhvervsRegulering med henblik på en vurdering af de erhvervsadministrative konsekvenser.
Centeret har ikke haft bemærkninger, idet forslaget ikke vurderes at have administrative konsekvenser for erhvervslivet.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget har været sendt til høring i Beskæftigelsesrådets Ydelsesudvalg, Kristelig Fagforening, Kristelig Arbejdsgiverforening, Arbejdsløshedskassen for Selvstændige Erhvervsdrivende (ASE), Danske Handicaporganisationer, Det Centrale Handicapråd, Center for Ligebehandling af Handicappede, Landsforeningen af Fleks- og skånejobbere (LAFS), Danske Regioner samt trafikselskaberne.
Bemærkninger til lovforslagets enkelte bestemmelser Til § 1 Med forslaget ophæves lov om befordringsrabat til efterlønsmodtagere m.fl. med virkning fra 1. januar 2011.
Til § 2 Det foreslås i stk. 1, at loven træder i kraft den 1. januar 2011, hvilket medfører, at efterløns- og fleksydelsesmodtagere med virkning fra 1. januar 2011 ikke længere ved lov har ret til rabat ved køb af abonnementskort til befordring i den offentlige servicetrafik, som trafikselskaberne og Bornholms Regionskommune varetager i henhold til lov om trafikselskaber.
 Det foreslås i stk. 2, at der kan gives refusion til trafikselskaberne og Bornholms Regionskommune for rabat på abonnementskort til efterløns- og fleksydelsesmodtagere, der købes senest den 31. december 2010, også selv om kortet først udløber senere.
Det foreslås i stk. 3, at ved trafikselskabernes og Bornholms Regionskommunes anmodning om refusion, finder bekendtgørelse nr. 433 af 28. april 2010 om refusion af befordringsrabat til modtagere af efterløn og fleksydelse fortsat anvendelse.
Trafikselskabernes og Bornholms Regionskommunes anmodninger om refusion skal være modtaget i Pensionsstyrelsen senest den 1. marts 2011. Modtages anmodningen om refusion efter dette tidspunkt, kan der ikke ydes refusion for den ydede rabat.
 Der henvises i øvrigt til de almindelige bemærkninger.
