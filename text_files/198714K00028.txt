Nr BTL 28 Betænkning over Forslag til lov om beskyttelse af halvlederprodukters  

 udformning (topografi)   

 Nr L 28 1987-88, 1. samling Afgivet af Erhvervsudvalget Afgivet: 19871126 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
Der er af industriministeren stillet ændringsforslag, hvorom henvises til de ledsagende bemærkninger.
Herefter indstiller et flertal (Socialdemokratiets, Det Konservative Folkepartis, Venstres, Det Radikale Venstres og Centrum-Demokraternes medlemmer af udvalget) lovforslaget til vedtagelse med de af industriministeren stillede ændringsforslag.
Et mindretal (Socialistisk Folkepartis medlemmer af udvalget) kan ikke medvirke til lovens gennemførelse og ønsker i den forbindelse at udtale:
Socialistisk Folkeparti har intet imod, at der gennemføres en retsbeskyttelse af halvlederprodukter.
Vi finder det imidlertid uheldigt, at loven er udformet således, at der diskrimineres mod borgere i de øvrige nordiske lande, herunder Grønland og Færøerne, og at de stilles ringere end borgere i EF-landene.
Et andet mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
ÆNDRINGSFORSLAG Af industriministeren, tiltrådt af udvalget:
Til § 3 1) I stk. 2, 1. pkt., indsættes efter »erhvervsmæssig  

 udnyttelse« ordene: »efter § 4, stk. 1, nr. 3, og § 5«.
Til § 6 2) I stk. 1, nr. 2, ændres »§ 3« til: »§ 3, stk. 1«.
Til § 17 3) I stk. 1, 2. pkt., ændres »8 uger« til: »2  

 måneder«.
 4) Stk. 4 affattes således:
»Stk. 4. Afgørelser truffet af Patentdirektoratet kan ikke indbringes for domstolene, før ankenævnets afgørelse foreligger. Ønskes en afgørelse indbragt for domstolene, må sag anlægges senest 2 måneder fra den dag, ankenævnets afgørelse er meddelt den pågældende.« BEMÆRKNINGER Til nr. 1 Af hensyn til en klar fastlæggelse af retsvirkningerne af første erhvervsmæssige udnyttelse med hensyn til enerettens stiftelsestidspunkt og dens løbetid foreslås en udtrykkelig henvisning indføjet i forslagets § 3, stk. 2, til § 4, stk. 1, nr.
3, og § 5, jf. herved tillige bemærkningerne til lovforslagets § 3. Herved præciseres, at retsvirkningerne af første erhvervsmæssige udnyttelse ikke indtræder i de nævnte tilfælde, når udnyttelse alene sker i fortrolig sammenhæng uden samtidig distribution til tredjemand.
Til nr. 2 Som konsekvens af ændringen af lovforslagets § 3, stk. 2, foreslås i § 6, stk. 1, nr. 2, alene en henvisning til definitionen i stk. 1 i § 3 vedrørende erhvervsmæssig udnyttelse.
Herved præciseres, at indehaveren af eneretten kan forbyde andre at udnytte topografien erhvervsmæssigt, selv om dette sker i fortrolig sammenhæng.
Til nr. 3 og 4 Under hensyn til det af industriministeren den 18. november 1987 fremsatte forslag til lov om ændring af patentloven, lov om mønstre, varemærkeloven og lov om fællesmærker (L 81) foreslås en ændring af nærværende lovforslags § 17, således at bestemmelserne om ankenævn i de to lovforslag er parallelle.
Svend Andersen (S) Lykketoft (S) fmd.
Kelm-Hansen (S) Lissa Mathiasen (S) Bjørn Westh (S) Erling Olsen (S) Birthe Hansen (SF) Rahbæk Møller (SF) Fabricius (KF) Jette Thomsen (KF) Aagaard (KF) Kai Dige Bach (KF) Svend Heiselberg (V) Anders Poulsen (V) Emmert Andersen (CD) Pia Dahl (FP) Larsen-Ledet (RV) Partierne KRF og FK havde ikke medlemmer i udvalget.
