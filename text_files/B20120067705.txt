Bekendtgørelse om hvilke instrumenter og kontrakter ud over dem, der er nævnt i bilag 5 til lov om finansiel virksomhed, pengeinstitutter og fondsmæglerselskaber må udføre tjenesteydelser med I medfør af § 17 i lov om finansiel virksomhed, jf. lovbekendtgørelse nr. 885 af 8. august 2011, fastsættes:
§ 1. Bekendtgørelsen finder anvendelse på 1) pengeinstitutter, der har tilladelse i henhold til § 7, stk. 1, i lov om finansiel virksomhed, 2) pengeinstitutter, der har tilladelse som værdipapirhandlere i henhold til § 9, stk. 1, jf. § 7, stk. 2, i lov om finansiel virksomhed, 3) fondsmæglerselskaber, der har tilladelse i henhold til § 9, stk. 1 og 2, i lov om finansiel virksomhed, og 4) filialer her i landet af kreditinstitutter og investeringsselskaber med hjemsted i et land uden for Den Europæiske Union, som Fællesskabet ikke har indgået aftale med på det finansielle område.
 § 2. Pengeinstitutter, jf. § 1, nr. 1, kan medvirke ved emission af anparter i interessentskaber og kommanditselskaber med højst 10 deltagere.
 § 3. Pengeinstitutter, jf. § 1, nr. 2, kan udføre tjenesteydelser med de instrumenter, der følger af stk. 2, jf. dog stk. 3.
Stk. 2. Pengeinstitutter, jf. stk. 1, kan 1) medvirke ved emission af anparter i interessentskaber og kommanditselskaber med højst 10 deltagere samt udføre tjenesteydelser, jf. bilag 4, afsnit A, nr. 1, 2, 4 og 5 samt bilag 1, nr. 11, til lov om finansiel virksomhed, med sådanne anparter, 2) udføre tjenesteydelser, jf. bilag 4, afsnit A, nr. 1, 2, 4 og 5, til lov om finansiel virksomhed, med tinglyste negotiable pantebreve i fast ejendom eller løsøre, og 3) udføre tjenesteydelser, jf. bilag 4, afsnit A, nr. 1, 2, 4 og 5 samt bilag 1, nr. 11, til lov om finansiel virksomhed, med to-dages spothandler vedrørende kvoter for drivhusgasemissioner og 4) udføre tjenesteydelser, jf. bilag 4, afsnit A, nr. 1, 2, 4 og 5 samt bilag 1, nr. 11, til lov om finansiel virksomhed, med optioner, futures, swaps og enhver anden derivataftale vedrørende drivhusgasemissioner, som kan afvikles fysisk.
 Stk. 3. De i stk. 1 nævnte pengeinstitutter kan kun udføre tjenesteydelser, jf. stk. 2, nr. 1, 3 og 4, i det omfang disse tjenesteydelser er omfattet af pengeinstituttets tilladelse i henhold til § 9, stk. 1, jf. § 7, stk. 2, i lov om finansiel virksomhed.
 § 4. Fondsmæglerselskaber, jf. § 1, nr. 3, kan udføre tjenesteydelser med de instrumenter, der følger af stk. 2, jf. dog stk. 3.
Stk. 2. Fondsmæglerselskaber, jf. stk. 1, kan 1) medvirke ved emission af anparter i interessentskaber og kommanditselskaber med højst 10 deltagere samt udføre tjenesteydelser, jf. bilag 4, afsnit A, nr. 1, 2 og 5, til lov om finansiel virksomhed, med sådanne anparter, 2) modtage og formidle ordrer for investorers regning, jf. bilag 4, afsnit A, nr. 1, til lov om finansiel virksomhed, med tinglyste negotiable pantebreve i fast ejendom eller løsøre, og 3) udføre tjenesteydelser, jf. bilag 4, afsnit A, nr. 1-3, til lov om finansiel virksomhed, med valutaspotforretninger, der ikke er omfattet af bilag 4, afsnit B, nr. 4, og bilag 5, nr. 11, til lov om finansiel virksomhed og 4) udføre tjenesteydelser, jf. bilag 4, afsnit A, nr. 1-5, til lov om finansiel virksomhed, med todages spothandler vedrørende kvoter for drivhusgasemissioner og 5) udføre tjenesteydelser, jf. bilag 4, afsnit A, nr. 1-5, til lov om finansiel virksomhed, med optioner, futures, swaps og enhver anden derivataftale vedrørende drivhusgasemissioner, som kan afvikles fysisk.
 Stk. 3. De i stk. 1 nævnte fondsmæglerselskaber kan kun udføre tjenesteydelser, jf. stk. 2, i det omfang, disse tjenesteydelser er omfattet af fondsmæglerselskabets tilladelse i henhold til § 9, stk. 1 og 2, i lov om finansiel virksomhed.
 § 5. Filialer af kreditinstitutter, jf. § 1, nr. 4, kan udføre de i § 3, stk. 2, nævnte tjenesteydelser i det omfang, disse tjenesteydelser er omfattet af Finanstilsynets tilladelse til filialen.
 Stk. 2. Filialer af investeringsselskaber, jf. § 1, nr. 4, kan udføre de i § 4, stk. 2, nævnte tjenesteydelser i det omfang, disse tjenesteydelser er omfattet af Finanstilsynets tilladelse til filialen.
 § 6. Bekendtgørelsen træder i kraft den 1. juli 2012.
 Stk. 2. Samtidig ophæves bekendtgørelse nr. 1020 af 1. november 2011 om hvilke instrumenter og kontrakter udover dem, der er nævnt i bilag 5 til lov om finansiel virksomhed, pengeinstitutter og fondsmæglerselskaber må udføre tjenesteydelser med.
