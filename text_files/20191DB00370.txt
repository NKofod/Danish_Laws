Betænkning afgivet af Udvalget for Forretningsordenen den 11. december 2019 Betænkning over Forslag til folketingsbeslutning om folketingsmedlemmers omkostningstillæg, eftervederlag, sygeorlov og afholdelse af barselsorlov [af Peter Skaarup (DF) m.fl.]:
1. Indstillinger Et flertal i udvalget (S, V, RV, SF, KF, ALT og Simon Emil Ammitzbøll-Bille (UFG)) indstiller beslutningsforslaget til forkastelse.
 Et mindretal i udvalget (DF, EL og NB) indstiller beslutningsforslaget til vedtagelse uændret.
 Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet og Venstre Socialdemokratiets og Venstres medlemmer af udvalget bemærker, at Socialdemokratiet og Venstre ikke kan støtte beslutningsforslaget, men grundlæggende er enige i, at det er rimeligt at drøfte de vilkår, der gælder for folketingsmedlemmer, herunder gruppestøtte, orlovsregler, barselsregler, vederlag m.v.
 Socialdemokratiet og Venstre ønsker ikke at forringe de samlede vilkår for folkevalgte, da partierne ønsker, at flere og ikke færre danskere engagerer sig i politik og stiller op til at blive folkevalgte  uanset parti.
Det er vigtigt, at de, der er folkevalgte, er repræsentative for danskerne, samtidig med at de er både dygtige, flittige og ansvarsfulde.
Det er et stort ansvar at være folkevalgt, og det er derfor heller ikke et almindeligt job, men et grundlovsbestemt hverv.
Vilkår og vederlag skal derfor på rimelig vis afspejle dette.
En del af de særregler, der gælder for folketingsmedlemmer, hører fortiden til og skal ændres eller afskaffes  det er Socialdemokratiet og Venstre indstillet på, men da forslaget udelukkende forringer vilkårene for folkevalgte, kan Socialdemokratiet og Venstre dog ikke støtte forslaget.
Dansk Folkeparti Dansk Folkepartis medlemmer af udvalget bemærker, at Dansk Folkeparti gennem årene har talt for, at folketingsmedlemmernes løn- og pensionsvilkår og andre vilkår blev ændret, så de i højere grad svarer til de forhold, resten af danskerne er underlagt.
I nærværende beslutningsforslag peger Dansk Folkeparti på nogle iøjnefaldende skævheder i det nuværende system for folketingsmedlemmerne.
Dansk Folkeparti ønsker, at vi når så langt, som vi overhovedet kan, i forhold til at skabe nogle vilkår, der er mere gennemsigtige og mere forståelige for folk uden for Christiansborg.
Dansk Folkeparti mener, at indeværende forslag er en glimrende mulighed for at komme videre i forbindelse med at opbygge tilliden til politikerne på Christiansborg, og indstiller derfor forslaget til vedtagelse uændret.
3. Udvalgsarbejdet Beslutningsforslaget blev fremsat den 9. oktober 2019 og var til 1. behandling den 3. december 2019. Beslutningsforslaget blev efter 1. behandling henvist til behandling i Udvalget for Forretningsordenen.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Henrik Dam Kristensen (S) fmd.
Karen Ellemann (V) Pia Kjærsgaard (DF) Jens Rohde (RV) Trine Torp (SF) Flemming Møller Mortensen (S) Annette Lind (S) Jesper Petersen (S) Leif Lahn Jensen (S) Lennart Damsbo-Andersen (S) Sofie Carsten Nielsen (RV) Jacob Mark (SF) Jakob Sølvhøj (EL) Uffe Elbæk (ALT) Sophie Løhde (V) Karsten Lauritzen (V) Jakob Ellemann-Jensen (V) Peter Skaarup (DF) Mai Mercado (KF) Pernille Vermund (NB) Simon Emil Ammitzbøll-Bille (UFG) Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
