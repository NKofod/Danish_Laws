Ankestyrelsens principmeddelelse 22-21 om klagefrist - digital klage - lang forsendelsestid - dispensation Principmeddelelsen fastslår Klage til Ankestyrelsen skal ske inden 4 uger efter, at afgørelsen er modtaget hos borgeren.
 Ankestyrelsen kan se bort fra klagefristens overskridelse, hvis der foreligger særlige omstændigheder, blandt andet hvis borgeren sandsynliggør, at klagen er afsendt på et så tidligt tidspunkt, at borger kunne have en berettiget forventning om, at klagen var kommet rettidigt frem hos myndigheden.
Det fremgår af Justitsministeriets vejledning om beregning af klagefrister, at en klage afsendt digitalt skal være modtaget inden midnat, det vil sige senest 23:59 det døgn, hvor klagefristen udløber.
Det indebærer, at en klage, der er modtaget hos myndigheden kl. 00:00 eller senere anses for at være modtaget efter klagefristens udløb.
 Udgangspunktet er, at det er afsenderen, der bærer risikoen for en forsendelse, herunder den tid der går, indtil forsendelsen er tilgængelig for myndigheden i den digitale postkasse.
Udgangspunktet kan dog fraviges, hvis der foreligger særlige grunde til det.
Det er en samlet vurdering, om der foreligger en særlig grund til at se bort fra overskridelse af klagefristen.
Det kan indgå i denne vurdering, at der foreligger en så stor forsinkelse i leveringen, at den ikke har kunnet forudses.
Når der er tale om en digital klage, vil borger i almindelighed kunne gå ud fra, at den digitale forsendelse er leveret inden for en relativ kort tidshorisont.
 Kan borger eksempelvis sandsynliggøre, at en digital klage er afsendt adskillige timer før fristens udløb, må klagen anses for at være sendt i så god tid, at klager efter omstændighederne kan gå ud fra, at den digitale klage er tilgængelig for myndigheden inden klagefristens udløb.
 I den konkrete sag fremgik det af en udskrift fra klagers Sendt post i e-boks, at den digitale klage var succesfuldt afsendt kl. 11:49 og igen kl. 18:52. Klagen fremgik imidlertid først i kommunens system kl. 04:17.
 Ankestyrelsen vurderede, at der var tale om en så stor forsinkelse i leveringen, at den ikke kunne forudses, uanset om det lægges til grund, at klagen er afsendt kl. 11:49 eller kl. 18:52. Der forelå derfor en sådan særlig grund, at styrelsen kunne se bort fra klagefristens overskridelse.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at afklare betydningen af, at en digital klage er afsendt på et så tidligt tidspunkt, at den burde have været modtaget hos myndigheden inden klagefristens udløb.
Reglerne Love og bekendtgørelser Bekendtgørelse af lov om retssikkerhed og administration på det sociale område, LBK nr 1647 af 04/08/2021 (Retssikkerhedsloven)  § 67 om klagefrister Praksis Følgende principmeddelelser er brugt ved afgørelsen og gælder stadig:
26-16: Et brev sendt digitalt anses for at være kommet frem, når det er tilgængeligt for adressaten  for eksempel i indbakken i e-Boks.
Det er ikke et krav, at brevet er blevet åbnet og indholdet læst af adressaten.
29-20: en klagefrist kan fraviges, hvis der er særlige grunde til det.
Det gælder blandt andet, hvis der er uforudsete årsager til en forsinkelse i forsendelsen, som afsenderen ikke kan bære ansvaret for.
 Ankestyrelsen har ikke andre principmeddelelser på området.
Vejledninger Vi har også anvendt Vejledning om retssikkerhed og administration på det sociale område nr. 9330 af 21. marts 2019  Pkt. 267 om klagefristens begyndelse  Pkt. 268 om klagefristens udløb  Pkt. 273 om dispensation fra klagefristen Justitsministeriets vejledning om beregning af klagefrister nr. 9533 af 26. juni 2018  Pkt. 5.2 om klagefristens udløb for digitale klager  Pkt. 6 om at det er afsender, der bærer risikoen for sin forsendelse Den konkrete afgørelse Du har klaget over A Kommunes afgørelse om merudgifter.
A Kommune har afgjort sagen den 8. september 2020.
 Resultatet er:
 A Kommune skal se på sagen igen Sådan vurderer vi sagen Ankestyrelsen vurderer, at der kan ses bort fra klagefristen.
Hvad er afgørende for resultatet Det fremgår af sagen, at afgørelsen er sendt til din e-Boks fra A Kommune den 8. september 2020. Vi antager, at du har modtaget afgørelsen samme dag.
Klagefristen udløb dermed den 6. september 2020 ved døgnets udløb.
A Kommune har først modtaget klagen den 7. september 2020 kl. 04:17.
 Vi lægger vægt på, at du har dokumenteret, at klagen er afsendt fra din e-Boks den 6. september 2020 kl. 11:49:50. Da du var i tvivl om, hvorvidt klagen var afsendt korrekt, genfremsendte du klagen fra din e-Boks samme dag kl. 18:52.
Det er udgangspunktet, at det er den, der klager, der bærer risikoen for, at klagen modtages i kommunen inden fristens udløb.
Du har derfor klaget for sent.
 Dette udgangspunkt kan fraviges, hvis der foreligger uforudsete årsager, som afsenderen ikke kan bære ansvaret for.
 Det er vores opfattelse, at man i almindelighed må gå ud fra, at en digital forsendelse, der er afsendt fem timer før fristens udløb, er sendt i så god tid, at du med rette kunne gå ud fra, at klagen ville være leveret til A Kommune, inden klagefristens udløb kl. 23.59.
 Der foreligger dermed en sådan særlig omstændighed, at vi af den grund ser bort fra, at klagen er modtaget for sent.
Om reglerne Klagen skal ske inden 4 uger efter, at afgørelsen er modtaget.
 Det fremgår af Justitsministeriets vejledning om beregning af klagefrister, pkt. 5.2, at en klage afsendt med digitale meddelelser skal være modtaget inden midnat, det vil sige senest 23:59 det døgn, hvor klagefristen udløber.
 Det fremgår også af Justitsministeriets vejledning om beregning af klagefrister, pkt. 6, at hvis parten afsender klagen digitalt, er det som udgangspunkt partens ansvar at sørge for, at en klage er modtaget i en myndigheds it-system senest kl. 23:59 det døgn, hvor klagefristen udløber.
 Det fremgår af § 10 i Lov om Offentlig Digital Post, at meddelelser, der sendes under anvendelse af Digital Post, anses for at være kommet frem på det tidspunkt, hvor meddelelsen er tilgængelig for adressaten i postløsningen.
Efter § 67, stk. 2, i Lov om retssikkerhed og administration på det sociale område (Retssikkerhedsloven) kan vi se bort fra, at fristen ikke er overholdt, når der er en særlig grund til det.
En særlig grund kan være alvorlig sygdom i hele perioden eller omkring klagefristens udløb, bortrejse, hospitalsindlæggelse eller andre hindringer, som ikke skyldes klagerens forhold.
Det er den, der klager, der skal vise dokumentation for, at der har været en særlig grund til, at klagefristen ikke er overholdt.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
