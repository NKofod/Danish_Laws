Cirkulære om ændring af cirkulære om læger i staten (protokollat om turnuslæger) Generelle bemærkninger Finansministeriet og Foreningen af Yngre Læger har indgået vedlagte protokollat om ansættelsesvilkår for turnuslæger, der ansættes ved Forsvaret som led i turnusordningen.
Finansministeriet, Personalestyrelsen, den 19. december 2007 Frank Nielsen Protokollat om turnuslæger Mellem Finansministeriet og Foreningen af Yngre Læger er der den 7. december 2007 indgået nedenstående protokollat til overenskomsten for yngre læger i staten, Perst.nr. 033-06 Dækningsområde Protokollatet omfatter turnuslæger, der som led i turnusordningen ansættes ved Forsvaret, jf.
Sundhedsstyrelsens vejledning om turnus i Forsvaret, april 2006.
 Stk. 2. Turnuslæger er omfattet af overenskomsten for yngre læger i staten med de ændringer, der fremgår af stk. 3.
 Stk. 3. For turnuslæger erstattes eller suppleres overenskomstens § 3 (basisløn), §§ 12 og 13 (arbejdstid og merarbejde), § 15 (sygdom) samt bilag 1, litra i (barselsaftalen) af følgende:
§ 1. Løn Den ansatte indplaceres i basislønforløbet efter sin anciennitet, jf. overenskomstens § 3.
 Stk. 2. Til den ansatte ydes et pensionsgivende udligningstillæg, der udgør forskellen mellem basistrinnet efter overenskomsten og den til enhver tid aftalte basisløn for turnuslæger på trin 1 i Overenskomst for underordnede læger indgået mellem Amtsrådsforeningen/RLTN og Yngre Læger.
 Bemærkning:
 Udligningstillægget opgøres i aktuelt niveau for henholdsvis den statslige og den regionale basisløn og omregnes herefter til grundbeløb.
 § 2. Arbejdstid mv.
 Den ansatte er omfattet af arbejdstidsreglerne i pkt. 3 og 7 i bilag 7 til overenskomsten.
§ 3. Sygdom Turnuslæger, hvis ansættelse ved Forsvaret er ophørt, har ret til løn under sygdom, hvis følgende betingelser er opfyldt:
a) Sygdommen er indtrådt forud for eller senest 9 måneder efter ansættelsens ophør og b) Turnuslægen umiddelbart forud for ansættelsens ophør har haft ansættelse eller ansættelser i mindst 6 måneder.
Hvis turnuslægen i denne periode har haft flere ansættelser, er det yderligere en betingelse, at der ikke har været afbrydelser mellem ansættelsesforholdene af mere end 1 måneds varighed.
Stk. 2. Udbetaling af løn under sygdom foretages for tiden fra sygdommens indtræden indtil raskmelding, dog maksimalt indtil udgangen af den 5. måned efter måneden hvor sygdommen indtrådte.
Hvis der forud for de seneste 12 måneder før sygdommens indtræden er udbetalt løn under sygdom, afkortes det tidsrum hvor der ydes løn under sygdom tilsvarende.
 § 4. Barsel mv.
 Turnuslæger, hvis ansættelse ved Forsvaret er ophørt, har ret til løn under graviditet, barsel og adoption i henhold til Barselsaftalen, hvis følgende betingelser er opfyldt:
a) Tidspunktet for forventet fødsel (ved adoption: modtagelse af barnet) ligger inden ansættelsens ophør eller maksimalt 9 måneder efter ansættelsens ophør og b) Turnuslægen umiddelbart forud for ansættelsens ophør har haft ansættelse eller ansættelser i mindst 6 måneder.
Hvis turnuslægen i denne periode har haft flere ansættelser, er det yderligere en betingelse, at der ikke har været afbrydelser mellem ansættelsesforholdene af mere end 1 måneds varighed.
§ 5. Ikrafttræden og opsigelse af protokollatet Protokollatet træder i kraft med virkning fra 1. januar 2008 og kan af parterne opsiges i henhold til overenskomstens regler herom.
