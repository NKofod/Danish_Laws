Fremsat den 11. oktober 2001 af  

 fødevareministeren (Ritt Bjerregaard) Forslag til Lov om ændring af lov om jordbrugets  

 anvendelse af gødning og om plantedække (Dispensationshjemmel) § 1 I lov om jordbrugets anvendelse af gødning og om plantedække,  

 jf. lov nr. 472 af 1. juli 1998, som ændret ved lov nr. 455 af 7. juli  

 2001 foretages følgende ændringer:
 1. I § 20 indsættes som stk. 2:
»Stk. 2. Ministeren kan endvidere i særlige  

 tilfælde bestemme, at bestemmelsen i § 18, stk. 1, kan  

 fraviges i hele landet eller dele heraf.« § 2 Loven træder i kraft dagen efter bekendtgørelse i  

 Lovtidende.
Bemærkninger til lovforslaget Almindelige bemærkninger 1. Indledning Lovforslaget fremsættes med henblik på  

 ændring af lov om jordbrugets anvendelse af gødning og om  

 plantedække, jf. lov nr. 472 af 1. juli 1998, som ændret ved lov  

 nr. 455 af 7. juni 2001.
 Om behandlingen af lov nr. 472 af 1. juli 1998 henvises  

 til Folketingstidende 1997-98, sp. 879, 2144, 2561, A 1516 og 1553, B 434 og  

 714, samt C 494. Om behandlingen af lov nr. 455 af 7. juni 2001 henvises til  

 Folketingstidende 2000-2001, s 8609, 8951, 9229, A7337, B 1754, samt C  

 1112.
2. Lovforslagets baggrund og indhold Ifølge lov om jordbrugets anvendelse af  

 gødning og om plantedække, § 18, stk. 1, skal mindst  

 65 pct. af en jordbrugsvirksomheds arealer være plantedækket om  

 efteråret.
Plantedækket består hovedsagelig af  

 vintersæd, vinterraps og græs.
Formålet er at  

 begrænse udvaskning af kvælstof fra jordbrugsarealer ved, at det  

 etablerede plantedække optager kvælstof, som ellers ville kunne  

 udvaskes om efteråret.
De ekstraordinært store nedbørsmængder  

 i dette efterår har gjort det vanskeligt og i visse tilfælde  

 umuligt for jordbrugserhvervet at efterleve kravet om mindst 65 pct.  

 plantedække.
Udsåning af vinterafgrøder, der medvirker til  

 at opfylde lovens krav om plantedække, kan i vidt omfang ikke finde  

 sted.
Udsåning forhindres af, at høsten for i år endnu  

 ikke er helt tilendebragt, at der fortsat er halm, der ikke er bjærget,  

 eller at færdsel med landbrugsmaskiner på markerne ikke er mulig  

 eller vil medføre strukturskader på jorden.
Der er tale om et problem, der omfatter hele landet.  

 Nedbørsoplysninger fra Danmarks Meteorologiske Institut viser, at der  

 i september 2001 i gennemsnit for landet faldt 134 mm regn, hvilket er 84  

 pct. mere end normalt.
Mest regn fik Bornholm med ca. 165 mm i gennemsnit  

 (normal 63 mm), mens Nordjyllands Amt med omkring 115 mm i gennemsnit fik  

 mindst regn (normal 72 mm).
 Landbrugets Rådgivningscenter anslår, at der  

 på landsplan vil være op imod 10.000 jordbrugsbedrifter, som i  

 efteråret 2001 ikke er i stand til at opfylde kravet om  

 plantedække.
 Den gældende lov er ikke egnet til at håndtere  

 en situation som den nuværende, hvor der i hele eller udbredte dele af  

 landet er faldet ekstraordinært store nedbørsmængder, der  

 vanskeliggør eller umuliggør etablering af plantedække.  

 Formålet med lovforslaget er derfor at give mulighed for en  

 hensigtsmæssig administration af reglerne.
Den gældende lovs § 20 giver alene ministeren  

 mulighed for at fravige bestemmelsen i § 18 på grundlag af en  

 skriftlig ansøgning fra den enkelte virksomhed.
Det foreslås  

 derfor, at ministeren i særlige tilfælde får generel adgang  

 til at fravige bestemmelsen i § 18, stk. 1. Herved undgås en  

 tidskrævende individuel behandling af ansøgninger og en  

 uhensigtsmæssig administration.
Gennemførelse af lovforslaget haster.
For at  

 overholde lovens krav om plantedække står et stort antal  

 jordbrugsvirksomheder nu overfor hver især at skulle indsende  

 ansøgning om dispensation med efterfølgende individuel  

 behandling i Plantedirektoratet.
Det samlede forløb skal være  

 afsluttet inden det bliver for koldt, hvormed de vækstmæssige  

 forudsætninger for at udså vinterafgrøder definitivt  

 forsvinder.
Det vurderes, at dette normalt sker i slutningen af oktober.
 Hvis fordelene ved den hurtigere og mere  

 hensigtsmæssige administration indeholdt i dette lovforslag skal  

 opnås i den aktuelle situation, haster det således med at  

 gennemføre lovforslaget.
3. Økonomiske og administrative konsekvenser for stat og  

 kommuner En vedtagelse af lovforslaget indebærer, at  

 Plantedirektoratet undgår ekstra omkostninger og administration  

 forbundet med at iværksætte sagsbehandling af et større  

 antal individuelle ansøgninger fra jordbrugsvirksomheder.
 Lovforslaget forventes derudover ikke at medføre  

 væsentlige økonomiske og administrative konsekvenser for stat,  

 amtskommuner og kommuner.
4. Erhvervsøkonomiske konsekvenser Lovforslaget forventes ikke at medføre  

 erhvervsøkonomiske konsekvenser.
5. Administrative konsekvenser for erhvervet En vedtagelse af lovforslaget vil indebære en  

 administrativ lettelse for den enkelte virksomhed, idet der ikke skal  

 indsendes ansøgning om dispensation.
6. Miljømæssige konsekvenser En vedtagelse af lovforslaget vurderes ikke at få  

 miljømæssige konsekvenser, idet der i den gældende lov  

 allerede eksisterer en individuel dispensationsadgang.
Antallet af virksomheder, som ikke kan opfylde kravet om  

 plantedække, er afhængig af klimatiske forhold.
Lovforlaget giver  

 alene mulighed for en smidigere administration, når sådanne  

 klimatiske forhold opstår.
7. Forholdet til EU-retten Lovforslaget indeholder ikke EU-retlige aspekter og skal  

 derfor ikke notificeres til EU-Kommissionen.
8. Høring Lovforslaget sendes i høring samtidig med  

 fremsættelse for Folketinget til følgende:
 Landbrugsraadet, Landboforeningerne, Dansk  

 Familielandbrug, Landbrugets Rådgivningscenter, Dansk Erhvervsfrugtavl,  

 Amtsrådsforeningen, Dansk Erhvervsgartnerforening, Landsforeningen  

 Økologisk Jordbrug, Kommunernes Landsforening, Danske Slagterier,  

 Danmarks Naturfredningsforening, De Samvirkende Danske  

 Frøavlerforeninger, Det Danske Fjerkræråd, Dansk  

 Pelsdyravlerforening, Brancheudvalget for Frø, Landsforeningen af  

 danske Svineproducenter, De Danske Skovdyrkerforeninger, Dansk  

 Juletræsdyrkerforening, Arbejderbevægelsens Erhvervsråd,  

 Dansk Industri, Friluftsrådet, Aktieselskabet Korn- og Foderstof  

 Kompagniet, Kemira Danmark A/S, Norsk Hydro, Agro Danmark, Dansk Landbrugs  

 Grovvareselskab a.m.b.a., Dakofo og Landsforeningen Den Lokale Andel.
9. Vurderinger af konsekvenser af lovforslag Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Plantedirektoratet undgår ekstra administration af et  

 større antal individuelle ansøgninger fra  

 jordbrugsvirksomheder.
Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet En vedtagelse af lovforslaget vil indebære en  

 administrativ lettelse for den enkelte virksomhed, idet der ikke skal  

 indsendes individuel ansøgning om dispensation.
Ingen Miljømæssige konsekvenser Ingen, idet der i den gældende lov allerede eksisterer  

 dispensationsadgang.
Ingen Administrative konsekvenser for borgere Se ovenfor under administrative konsekvenser for  

 erhvervslivet.
Ingen Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Bestemmelsen supplerer den nuværende hjemmel i  

 § 20, hvorefter ministeren i særlige tilfælde og efter  

 skriftlig ansøgning kan tillade, at en virksomhed fraviger  

 bestemmelsen i § 18.
 Med bestemmelsen skabes der hjemmel til, at ministeren i  

 særlige tilfælde, hvor klimatiske forhold i større  

 udstrækning vanskeliggør etablering af plantedække, kan  

 fravige bestemmelsen i § 18, stk. 1, for hele landet eller dele  

 heraf.
Til § 2 Det er hensigten at sætte loven i kraft dagen efter  

 offentliggørelse i Lovtidende, så ministeren hurtigt kan  

 gøre brug af dispensationshjemlen af hensyn til de berørte  

 jordbrugsvirksomheder.
