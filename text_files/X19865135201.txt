 Et pengeinstitut ville indrapportere incassosager til et  

 kreditoplysningsbureau.
 Tilsynet udtalte, at pengeinstitutet kun kan videregive offentligt  

 tilgængelige oplysninger.
 Tilsynets skrivelse af 20. oktober 1986 vedrørende pengeinstitutternes  

 indrapportering af inkassosager til et kreditoplysningsbureau.
Tilsynet udtalte, at i henhold til bank- og sparekasselovens § 54, stk. 2,  

 er det strafbart for bl.a. bestyrelsesmedlemmer, direktører og øvrige ansatte  

 ubeføjet at røbe, hvad de har fået kundskab om under udøvelsen af deres  

 hverv.
I tilknytning til denne bestemmelse gælder for pengeinstitutter det  

 almindelige princip om bankhemmeligheden.
Denne almindelige tavshedspligt  

 vedrørende forhold, som en kunde har betroet et pengeinstitut, hviler på fast  

 sædvane og praksis.
 Den tavshedspligt, der gælder for pengeinstitutter, er en forudsætning for  

 opretholdelse af tillidsforholdet mellem kunde og pengeinstitut og brydes  

 kun, hvor dette udtrykkeligt er pålagt i lovgivningen samt ved  

 pengeinstitutternes afgivelse af soliditetsoplysninger, altså hvor  

 »Vejledende regler for pengeinstitutternes afgivelse af  

 soliditetsoplysninger« er iagttaget.
 Herudover er der efter tilsynets opfattelse ikke hjemmel til, at  

 pengeinstitutterne bryder deres tavshedspligt, og de vil derfor alene kunne  

 videregive offentligt tilgængelige oplysninger til et kreditoplysningsbureau.
 At indberetning til bureauet først skal ske ved iværksættelse af retslig  

 inkasso medfører ikke, at der er tale om offentligt tilgængelige oplysninger.  

 I en lang række sager, hvor der er iværksat inkasso, bliver inkassosagen  

 afbrudt, før der foreligger offentligt tilgængelige oplysninger.
 Efter tilsynets opfattelse vil kravet om, at pengeinstitutterne alene må  

 videregive offentligt tilgængelige oplysninger være opfyldt, når  

 pengeinstitutterne overholder følgende retningslinier ved indrapportering af  

 inkassosager til et kreditoplysningsbureau:
 a) I sager, hvor kreditor først er nødsaget til at opnå dom over debitor  

 for sit krav, forinden sagen kan fremsendes til fogedretten, f.eks.  

 kassekreditkontrakter, overtræk på checkkonti m.v., må indberetning først  

 ske, når der er afsagt dom over sagsøgte.
 b) I sager, hvor kreditor er i besiddelse af et grundlag for  

 tvangsfuldbyrdelse, jfr. retsplejelovens § 478, og kan gå direkte til  

 fogedretten, f.eks. lånedokumenter og pantebreve, må indberetning først finde  

 sted, når der har været afholdt fogedretsmøde, og der dermed er sket en  

 tilførsel til fogedretsprotokollen.
