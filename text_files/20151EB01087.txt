Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om forbud mod bisfenol-A m.v.
 [af Maria Reumert Gjerding (EL) og Lisbeth Bech Poulsen (SF) m.fl.]:
1. Udvalgsarbejdet Beslutningsforslaget blev fremsat den 20. november 2015 og var til 1. behandling den 8. april 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (EL, ALT, RV og SF) finder det afgørende, at forbrugerne bliver beskyttet mod skadelige stoffer og kemikalier, herunder mod bisfenol-A, der er dokumenteret hormonforstyrrende og kræftfremkaldende i ganske små koncentrationer.
EL, ALT, RV og SF mener, at der løbende bør arbejdes for at indføre internationale forbud og EU-forbud mod skadelige stoffer og kemikalier.
Mindretallet konstaterer imidlertid, at arbejdet går for langsomt.
I Sverige vil man undersøge muligheden for et nationalt forbud, hvis et EU-forbud ikke er klar i 2017. Mindretallet opfordrer derfor regeringen til i december 2016 at fremlægge en status for udarbejdelsen af EU-regulering af bisfenol-A.
Hvis der ikke ultimo 2016 er truffet beslutning om at indføre yderligere EU-regulering og der ikke er konkrete indikationer på, at en EU-regulering af bisfenol-A er på vej, vil mindretallet, ligesom Sverige, undersøge muligheden for en national regulering.
 P.u.v.
