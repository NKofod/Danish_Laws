 I medfør af § 7, stk. 4-5, og § 28, stk. 5, i lov nr. 167 af 12. maj 1965  

 om kvalitetskontrol med fisk og fiskevarer, jfr. lovbekendtgørelse nr. 383 af  

 17. juni 1986, fastsættes:
 § 1.  Bekendtgørelsen omfatter kun fisk og fiskevarer  

 bestemt til menneskeføde, med mindre andet fremgår af de enkelte  

 bestemmelser.
OPBEVARING FØR OG EFTER TRANSPORT § 2.  Fisk skal straks efter ilandbringelsen sorteres  

 efter friskhed, således at fisk af dårlig beskaffenhed frasorteres og  

 anbringes i kasser mærket med »Foderfisk«.
Fisk, der ilandbringes  

 af et fiskerfartøj uden om auktionen, skal straks efter ilandbringelsen  

 transporteres til et fiskepakhus eller et andet til opbevaring af fisk  

 godkendt lokale, og friskhedssorteringen skal foregå umiddelbart derefter.
Stk. 2.  Fisk, der ikke skal opbevares som levende, skal  

 holdes effektivt nediset og forsvarligt tildækket.
Ved isningen skal der især  

 i emballagens bund være is til stede i rigelig mængde.
Isningen skal  

 vedligeholdes, indtil fisken er bragt til frysning eller kommet aftageren i  

 hænde.
Rogn og lever må ikke komme i direkte berøring med isen.
TRANSPORT § 3.  Transport af fisk og fiskevarer skal foregå på  

 en sådan måde, at kvaliteten ikke forringes eller udsættes for forringelse  

 ved forurening, indtørring, tryk, varme, beskadigelse af emballagen eller på  

 anden måde.
§ 4.  Rum, hvori varerne er anbragt under transporten,  

 skal være rene og godt udluftede.
Fisk og fiskevarer skal såvel under  

 tansport som under omladning eller andre ophold under transporten være  

 forsvarligt tildækket.
Kasser eller anden emballage, der indeholder fisk  

 eller fiskevarer, skal behandles forsigtigt og må ikke unødigt tilsmudses.
LEVENDE FISK § 5.  Levende fisk skal transporteres på en for den  

 enkelte fiskeart hensigtsmæssig måde under rene, hygiejniske forhold og  

 således, at der sikres fisken gode levebetingelser.
FODERFISK OG FISKEAFFALD § 6.  Fersk foderfisk og fiskeaffald, der befordres  

 sammen med konsumfisk, skal være i absolut frisk tilstand og opbevares  

 forsvarligt iset i rene kasser med låg eller i anden af fiskeriministeriet  

 godkendt emballage.
Foderfisk og fiskeaffald må ikke stables sammen med fisk  

 og fiskevarer bestemt til konsum.
EMBALLAGE § 7.  Ferske fisk og fiskevarer med undtagelse af  

 sildehaj, tunfisk og anden stor fisk, der normalt forsendes uemballeret, skal  

 under forsendelse være pakket i rene, lyse og velholdte kasser forsynet med  

 låg eller i anden af fiskeriministeriet godkendt emballage.
Dybvandsrejer  

 skal under forsendelse være anbragt i nye kasser.
 Stk. 2.  Kasser, indeholdende fersk filet, røget, kogt  

 eller flået fisk samt fersk fiskerogn og anden fersk indmad, skal endvidere  

 være foret med ægte pergamentpapir eller andet af fiskeriministeriet godkendt  

 materiale, med mindre varerne er indpakket i detailpakninger af sådant  

 materiale.
Stk. 3.  Undtaget fra kravet om låg på kasserne er hele  

 forsendelser i lukkede eller presenningdækkede transportmidler på betingelse  

 af, at fisk og fiskevarer ikke er stuvet sammen med andre varer, og at der  

 ikke under transporten til den indenlandske modtager, herunder speditør,  

 finder omladning sted.
Ligeledes undtaget er kasser, som under transporten er  

 anbragt på paller.
Ved transport på paller skal de øverste kasser være  

 forsynet med påsømmede låg.
Ved forsendelse af de i stk. 2 nævnte varer  

 gælder fritagelsen for kravet om låg på kasserne kun, når forsendelsen sker i  

 lukkede transportmidler.
 Stk. 4.  Kasser, som har været anvendt til opbevaring af  

 lever, må ikke benyttes til opbevaring af fisk eller andre fiskevarer, der er  

 bestemt til menneskeføde.
FERSK FISKEROGN § 8.  Fersk fiskerogn skal forsendes i stærke, rene og  

 velholdte kasser foret og dækket med ægte pergamentpapir.
Forsendelse af rogn  

 i poser af plasticfolie er ikke tilladt.
 EMBALLAGE TIL FISKEAFFALD M.M.
 § 9.  Fiskekasser og anden emballage, der benyttes  

 eller har været benyttet til opbevaring, frysning eller forsendelse af  

 fiskeaffald og foderfisk eller andre ikke til menneskeføde bestemte fisk og  

 fiskevarer, skal på begge endestykker med fugtighedsbestandig farve eller  

 maling være mærket med ordet »Foderfisk«.
 Stk. 2.  Den i stk. 1 nævnte emballage må ikke benyttes  

 til opbevaring, frysning eller forsendelse af fisk og fiskevarer bestemt til  

 menneskeføde.
 STRAFFEBESTEMMELSER M.M.
 § 10.  Overtrædelse af §§ 2-9 straffes med bøde eller  

 hæfte.
 § 11.  Bekendtgørelsen, der ikke gælder for Grønland,  

 træder i kraft dagen efter offentliggørelsen i Lovtidende.
 Stk. 2.  Bekendtgørelse nr. 294 af 10. juli 1965 om  

 ferske fisk og fiskevarers opbevaring og transport i land ophæves.
