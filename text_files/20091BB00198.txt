Fremsat den 6. april 2010 af Niels Helveg Petersen (RV), Margrethe Vestager (RV) og Morten Østergaard (RV) Forslag til folketingsbeslutning om videreførelse af det danske genbrugssystem for vin- og spiritusemballage m.v.
 Folketinget pålægger regeringen at fremsætte lovforslag, der sikrer, at afgiften på emballage til vin og spiritus m.v. ikke nedsættes pr. 1. januar 2011, og hermed sikre videreførelsen af det danske genbrugssystem for vin- og spiritusemballage m.v.
Bemærkninger til forslaget Venstre, Det Konservative Folkeparti og Dansk Folkeparti vedtog den 28. maj 2009 et lovforslag (L 204), der halverer afgiften på emballage til vin og spiritus m.v. pr. 1. januar 2011.
 Afgiftslempelsen medfører imidlertid både miljømæssige forringelser og reducerer antallet af job inden for genbrugsbranchen.
Mindre genbrug Afgiftslempelsen reducerer kommunernes incitament til at indsamle de hele flasker, fordi det bedre kan betale sig at afsætte flaskerne som knust glas frem for til genbrug.
Ifølge sammenslutningen af de kommunale og fælleskommunale affaldsselskaber, RenoSam, betyder lempelsen, at det bliver billigere for kommunerne at aflevere flaskerne som skår end som hele flasker, jf. artiklen: »Ny emballageafgift vil belaste miljøet«, Altinget, den 4. marts 2010. Det vil medføre, at der afsættes færre flasker til eksport og produceres flere nye flasker.
En afskaffelse af den eksisterende eksport af flasker vil udgøre en væsentlig forringelse af miljøforholdene.
Ifølge Miljøstyrelsens rapport om genbrug af vinflasker, nr. 556/2000, kræver det mere energi at fremstille nye flasker end at køre skyllede flasker på lastbil til Sydeuropa.
Det vil betyde et større forbrug af energiressourcer, mere drivhuseffekt, mere forsuring, mere næringssaltsbelastning, mere smog og mere affald.
Derfor anbefalede Miljøstyrelsen, at emballageafgiften bibeholdtes.
Miljøstyrelsen ses ikke at have forladt denne vurdering.
I Miljøstyrelsens udkast til anden del af regeringens affaldsstrategi for 2009-2012 foreslås således en forhøjelse af den volumenbaserede emballageafgift, så den i højere grad understøtter genbrugen af flasker.
Færre jobs En halvering af emballageafgiften vil endvidere betyde virksomhedslukninger blandt de danske flaskeskyllerier.
Emballageafgiften på en ny vinflaske er i dag 1,60 kr.
En række mindre virksomheder indsamler, renser og skyller de tomme flasker for kommunerne og sender dem til udlandet til gengæld for refusionen af emballageafgiften.
Derved genbruges en stor mængde af vinflaskerne fra Danmark på tapperier i bl.a.
Frankrig og andre lande i Sydeuropa.
Halveres afgiften, vil en væsentlig del af disse virksomheders indtægtsgrundlag forsvinde.
 For at sikre videreførelsen af det danske genbrugssystem for emballage til vin og spiritus m.v. bør emballageafgiften på vin og spiritus derfor ikke halveres pr. 1. januar 2011, men fastholdes på det nuværende niveau.
Skriftlig fremsættelse Niels Helveg Petersen (RV):
 Forslag til folketingsbeslutning om videreførelse af det danske genbrugssystem for vin- og spiritusemballage m.v.
(Beslutningsforslag nr.
B 198).
