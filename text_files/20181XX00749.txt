Skriftlig fremsættelse (28. februar 2019) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af selskabsloven og årsregnskabsloven (Afskaffelse af iværksætterselskaber og nedsættelse af minimumskrav til anpartsselskabers selskabskapital) (Lovforslag nr.
L 190) Formålet med lovforslaget er at samle op på de erfaringer, som Erhvervsministeriet har gjort sig på baggrund af Analyse af iværksætterselskaber, der blev udgivet af Erhvervsstyrelsen i efteråret 2018. Analysen havde til formål at skabe overblik over brugen af iværksætterselskaber, herunder om de blev anvendt som tilsigtet.
Analysen viser, at iværksætterselskabsformen er blevet taget godt imod, og at der er blevet oprettet over 40.000 iværksætterselskaber i perioden 2014-2017. Analysen viser dog også, at iværksætterselskaberne har medført en forhøjet risiko for svig og opbygning af gæld til det offentlige, og at det samlede antal selskaber, der sendes til tvangsopløsning, er steget efter introduktionen af iværksætterselskaberne.
Iværksætterselskaberne har derfor medført væsentligt øgede omkostninger for det offentlige.
Derfor foreslår jeg, at iværksætterselskabsformen afskaffes.
Det følger af lovforslaget, at der ikke fremadrettet kan oprettes flere iværksætterselskaber.
Eksisterende iværksætterselskaber vil have en overgangsperiode på 2 år fra lovens ikrafttrædelse til at omregistrere sig til anpartsselskaber.
Lovforslaget giver endvidere mulighed for at tvangsopløse de iværksætterselskaber, der ikke er omregistreret til anpartsselskaber inden udløbet af 2-årsfristen.
Som samfund har vi en interesse i, at mange vælger at etablere sig i en lovreguleret selskabsform, hvor der stilles krav til kapital, ledelse og åbenhed.
Men samtidig skal samfundet ikke acceptere, at selskabsformen misbruges og anvendes til svig, ligesom det ikke er acceptabelt, at samfundet pålægges uforholdsmæssigt store udgifter til tvangsopløsning af selskaber.
For at sikre, at der også fremover er gode rammevilkår for iværksættere i Danmark, foreslås det desuden, at minimumskravet til anpartsselskabers selskabskapital nedsættes fra 50.000 kr. til 40.000 kr.
Et lavere kapitalkrav for anpartsselskaber vil lette adgangen til at drive erhverv i selskabsformen for de kommende iværksættere, som fremover ikke vil kunne stifte iværksætterselskaber, samtidig med at de sikkerhedsforanstaltninger, som følger med anpartsselskabsformen, vil finde anvendelse.
For at begrænse risikoen for spekulation ved hamstring af iværksætterselskaber til brug til svigagtige formål inden muligheden for at stifte nye iværksætterselskaber forsvinder, er lovforslaget først i dag sendt i ekstern høring.
Af samme grund foreslår jeg, at 1. behandlingen finder sted, inden høringssvarene og den kommenterede høringsoversigt er oversendt til Folketinget.
Endelig foreslår jeg, at lovforslaget træder i kraft dagen efter bekendtgørelse i Lovtidende.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
