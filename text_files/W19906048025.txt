Afslag på ansøgning om tilladelse til sammenlægning af ansøgers  

 landbrugsejendom af areal ca. 20 ha med ansøgers parcelhus, således at dette  

 kunne få status som landbrugsejendommens stuehus.
Uheldig beliggenhed I skrivelse af 23. august 1989 har De påklaget den af  

 Jordbrugsdirektoratet ved skrivelse af 26. juli 1989 trufne afgørelse,  

 hvorved det meddeltes Dem afslag på en ansøgning om tilladelse til at  

 sammenlægge Deres parcelhus matr. nr. 1 4l  Spørring By, Spørring med Deres  

 landbrugsejendom matr. nr. 1 3c og 1 4a smst. på 19,6954 ha.
 Samtidig forlængede Jordlovsudvalget fristen for Deres genafhændelse af  

 den nævnte landbrugsejendom til 26. oktober 1989.
I skrivelse af 10. april 1989 har De ansøgt om tilladelse til, at Deres  

 nuværende bolig, et parcelhus kan få status som landbrugsejendommens stuehus,  

 således at parcelhuset sammennoteres med landbrugsejendommen.
De begrundede  

 Deres ansøgning med dels den begrænsede afstand på ca. 200 m mellem  

 parcelhuset og landbrugsejendommen, dels at det vil være meget bekosteligt at  

 etablere en tidssvarende bolig i det gamle stuehus på landbrugsejendommen.
I  

 skrivelse af 26. juli 1989 meddelte Jordbrugsdirektoratet Dem, at Deres  

 parcelhus ikke er velbeliggende for sammenlægning med Deres landbrugsejendom.
I Deres klageskrivelse oplyste De yderligere, at landbrugsejendommen er  

 beliggende tæt ved Spørring By, der er et område, som fortsat er præget af  

 byudviklingen i Århus kommune, og at de finder, at det netop i sådanne  

 områder må være muligt at benytte et parcelhus som stuehus til en  

 landbrugsejendom.
Endvidere anførte De, at arealet, hvorpå parcelhuset er  

 beliggende, oprindeligt er udstykket fra den omhandlende landbrugsejendom, og  

 at en sammenlægning derfor vil være en tilbageførsel til det oprindelige.
 Landbrugsministeriet har i anledning af Deres klage modtaget en udtalelse  

 om sagen fra Jordbrugsdirektoratet, der indstiller, at den trufne afgørelse  

 fastholdes, idet direktoratet ikke finder, at der i forbindelse med klagen er  

 frembragt yderligere oplysninger, der kan begrunde, at afgørelsen ændres.
 Landbrugsministeriet skal herefter meddele, at ministeriet ikke finder  

 grundlag for at ændre den af Jordbrugsdirektoratet trufne afgørelse.  

 Ministeriet lægger herved afgørende vægt på beliggenhedsforholdene, idet  

 ministeriet finder, at et parcelhus, der ligger i et udpræget boligområde ca.  

 200 m fra landbrugsejendommens jorder, ikke kan anses som en passende  

 beboelsesbygning for den omhandlede landbrugsejendom, jf. §§ 7 og 8 i  

 landbrugsloven (Landbrugsministeriets bekendtgørelse nr. 504 af 17. juli  

 1989).
 Landbrugsministeriet stadfæster hermed Jordbrugsdirektoratets afgørelse.  

 Ministeriet forlænger dog efter omstændighederne genafhændelsesfristen for  

 landbrugsejendommen matr. nr. 1 3c og 1 4a  Spørring By, Spørring med 3  

 måneder fra nærværende skrivelses dato.
 P.M.V.
 e.b.
