Skriftlig fremsættelse (7. februar 2007) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov  

 om ændring af  

 lov om aktieselskaber, lov om anpartsselskaber, lov om visse erhvervsdrivende  

 virksomheder og lov om erhvervsdrivende fonde (Grænseoverskridende fusion og  

 grænseoverskridende spaltning).
(Lovforslag nr.
L 153).
Med forslaget får danske virksomheder en øget fleksibilitet,  

 idet det bliver lettere at planlægge og gennemføre reorganisering af  

 virksomheders aktiviteter på tværs af landegrænser i EU/EØS-landene Det vil  

 fremme danske virksomheders effektivitet og konkurrenceevne i fremtiden.  

 Forslaget  

 gennemfører Europa-Parlamentets og Rådets direktiv fra 2005 om  

 grænseoverskridende fusioner af selskaber med begrænset ansvar.
EF-Domstolen  

 har ved dommen C-411/03 Sevic Systems AG fastslået, at retten til  

 grænseoverskridende etablering allerede i en vis udstrækning følger af  

 EF-traktatens artikel 43. Med lovforslaget tages der ligeledes højde for  

 EF-Domstolens dom, idet der også indføres regler om grænseoverskridende  

 spaltning.
Som udgangspunkt vil der ved grænseoverskridende fusioner og  

 spaltninger gælde de samme beskyttelsesregler for selskabsdeltagere,  

 medarbejdere og kreditorer som ved nationale fusioner og spaltninger.
For så  

 vidt angår skat, skal der indhentes en tilladelse til en grænseoverskridende  

 fusion eller spaltning hos SKAT, hvis den skal ske skattefrit.
 I overensstemmelse med direktivet foreslås dog indført nogle  

 særlige regler til yderligere beskyttelse af selskabsdeltagere og  

 medarbejdere.
Selskabsdeltagerne i det ophørende selskab vil således få  

 mulighed for at kræve sig indløst, hvis de modsætter sig den  

 grænseoverskridende fusion eller spaltning.
Derudover indeholder lovforslaget  

 regler, som sikrer, at medarbejdere bevarer retten til medbestemmelse på  

 mindst  

 samme niveau efter en grænseoverskridende fusion eller spaltning.
Der er ikke i øjeblikket særlige selskabsretlige regler i  

 dansk ret om fusion eller spaltning mellem selskaber beliggende i forskellige  

 EU-medlemsstater.
En undtagelse fra dette er dog de særlige regler, som er  

 vedtaget i forbindelse med indførelsen af det europæiske aktieselskab  

 (SE-selskab). SE-loven giver mulighed for, at aktieselskaber kan fusionere på  

 tværs af landegrænserne, hvis der som resultat af fusionen opstår et  

 SE-selskab.
En anden undtagelse er SCE-loven, der indeholder en tilsvarende  

 regulering, hvis resultatet af en fusion mellem andelsselskaber i forskellige  

 medlemslande er et europæisk andelsselskab (SCE-selskab).
Med lovforslaget gives mulighed for grænseoverskridende  

 fusioner og spaltninger for aktieselskaber, anpartsselskaber samt for  

 virksomheder med begrænset ansvar omfattet af lov om erhvervsdrivende  

 virksomheder.
Desuden indføres en bemyndigelse til økonomi- og  

 erhvervsministeren, således at ministeren kan fastsætte regler om, at  

 erhvervsdrivende fonde også i visse tilfælde kan fusionere  

 grænseroverskridende.
 Lovforslaget har forud for fremsættelsen været sendt i  

 høring hos blandt andre arbejdsmarkedets parter, og høringen har vist en  

 generel tilslutning til lovforslaget.
 Med disse bemærkninger, og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
