Skriftlig fremsættelse (21. marts 2018) Udlændinge- og integrationsminister (Inger Støjberg):
 Herved tillader jeg mig for Folketinget at fremsætte:
Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets forordning (EU) 2017/1954 af 25. oktober 2017 om ændring af Rådets forordning (EF) nr. 1030/2002 om ensartet udformning af opholdstilladelser til tredjelandsstatsborgere, forordning (EU) 2017/2225 af 30. november 2017 om ændring af forordning (EU) 2016/399 (Schengengrænsekodeksen) og forordning (EU) 2017/2226 af 30. november 2017 om oprettelse af et ind- og udrejsesystem (Beslutningsforslag nr.
B 104 ) Formålet med forslaget til folketingsbeslutning er at opnå Folketingets samtykke, jf. grundlovens § 19, stk. 1, til, at regeringen på Danmarks vegne tilslutter sig Europa-Parlamentets og Rådets forordninger om henholdsvis ændring af forordning om ensartet udformning af opholdstilladelser til tredjelandsstatsborgere, ændring af Schengengrænsekodeksen og oprettelse af et ind- og udrejsesystem.
Der findes i dag ikke et fælles system på europæisk niveau til registrering af ind- og udrejse af Schengen-området.
Passtempler er således den eneste måde, hvorpå det kan kontrolleres, hvornår og hvor en tredjelandsstatsborger er ind- og udrejst lovligt af Schengenområdet, og hvorvidt personen har opholdt sig i Schengenområdet i den tilladte periode.
Med forordningen oprettes et ind- og udrejsesystem til registrering og lagring af oplysninger om, hvornår og hvor tredjelandsstatsborgere er ind- og udrejst i forbindelse med kortvarige ophold i medlemsstaterne.
Ind- og udrejsesystemet vil endvidere kunne anvendes til, at medlemsstaterne og Europol får adgang til at søge i systemet med henblik på forebyggelse, afsløring og efterforskning af terrorhandlinger og andre alvorlige strafbare handlinger.
 Efter regeringens opfattelse er det vigtigt for bl.a. at øge mulighederne for at imødegå ulovlig indvandring og styrke sikkerheden med hensyn til identifikation af falsk rejselegitimation, at der sker en effektiv forvaltning af EUs ydre grænser, og det er derfor hensigtsmæssigt, at forordningen om oprettelse af et ind- og udrejsesystem gennemføres i dansk ret.
 Idet jeg i øvrigt henviser til beslutningsforslaget og de ledsagende bemærkninger, skal jeg hermed anbefale forslaget til folketingsbeslutning til det Høje Tings velvillige behandling.
