Skriftlig fremsættelse (22. februar 2023) Ministeren for fødevarer, landbrug og fiskeri (Jacob Jensen):
 Herved tillader jeg mig for Folketinget at fremsætte:
 Forslag til lov om administration af den fælles landbrugspolitik m.v.
(Lovforslag nr.
L 51) Formålet med lovforslaget er at samle det lovgrundlag, som supplerer Den Europæiske Unions forordninger om den fælles landbrugspolitik m.v. i Danmark, i én ny hovedlov.
Lovforslaget vil udgøre det nationale hjemmelsgrundlag for reformperioden 2023-2027 og for kommende reformperioder for den fælles landbrugspolitik.
Lovforslaget er indholdsmæssigt identisk med lov nr. 1590 af 28. december 2022 om administration af den fælles landbrugspolitik m.v., jf. lovforslag nr.
L 10 fra folketingssamlingen 2022-2023 (2. samling), som blev fremsat for Folketinget den 19. december 2022 og hastebehandlet i Folketinget i perioden fra den 20. december 2022 til den 22. december 2022. Der er i lovforslaget foretaget enkelte mindre justeringer af lovteknisk karakter i forhold til det tidligere lovforslag.
 I overensstemmelse med regeringsgrundlaget Ansvar for Danmark indeholdt den hastebehandlede lov en solnedgangsklausul med henblik på at sikre, at Folketinget får mulighed for at genbehandle det hastebehandlede lovforslag under normale vilkår senest seks måneder efter hastebehandlingens vedtagelse.
Det foreslås, at den nye hovedlov udformes sådan, at den indeholder en række bemyndigelsesbestemmelser med henblik på, at der administrativt kan fastsættes supplerende regler til brug for administrationen af forordningsgrundlaget for den fælles landbrugspolitik m.v., herunder i nødvendigt omfang også de gennemførelsesretsakter, der udstedes i medfør af forordningerne.
Forordningsgrundlaget om støtte, som ydes af Den Europæiske Garantifond for Landbruget (EGFL) og Den Europæiske Landbrugsfond for Udvikling af Landdistrikterne (ELFUL) til ordninger beskrevet i den strategiske plan for perioden 2023-2027, finder anvendelse fra den 1. januar 2023.
 Med lovforslaget lægges op til at bemyndige ministeren for fødevarer, landbrug og fiskeri og ministeren for landdistrikter til inden for deres respektive områder at kunne fastsætte regler om konkrete støtteordninger afhængig af udformningen af forordningsgrundlaget for den fælles landbrugspolitik m.v. og også af de nationale politiske valg, der træffes i forbindelse med fastsættelsen af sådanne støtteordninger.
 Med udformningen af lovforslaget, således at den kommende hovedlov vil indeholde en række bemyndigelsesbestemmelser, tilgodeses desuden muligheden for at tilpasse dansk ret til ændringer af den fælles landbrugspolitik ved senere reformer inden for rammerne af Den Europæiske Unions nuværende fælles landbrugspolitik.
 Der lægges med lovforslaget endvidere op til at bemyndige ministeren for fødevarer, landbrug og fiskeri og ministeren for landdistrikter til inden for deres respektive områder at fastsætte regler om støtte til landbrugs- og skovbrugssektoren og til landdistrikter, som er omfattet af artikel 107-109 i Traktaten om Den Europæiske Unions Funktionsmåde.
 Endvidere indeholder lovforslaget hjemmel til, at ministeren for fødevarer, landbrug og fiskeri kan gennemføre projekter vedrørende udtagning af kulstofrige lavbundsjorder, de såkaldte klima-lavbundsprojekter.
 Med lovforslaget sikres hjemmel til udmøntning af Aftale om grøn omstilling af dansk landbrug indgået den 4. oktober 2021 mellem den daværende regering (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance og Kristendemokraterne.
Lovforslaget er udtryk for en forenkling af lovgivningsstrukturen på området, hvorefter den danske regulering, der skal sikre grundlaget for administrationen af den fælles landbrugspolitik, samles i én ny hovedlov.
Lovforslaget skal således erstatte dele af landbrugsstøtteloven, lov om Landdistriktsfonden og dele af lov om skove.
 Samtidig medfører lovforslaget behov for ændringer af lov om drift af landbrugsjorder, lov om fødevarer, lov om planter og plantesundhed m.v., lov om Miljø- og Fødevareklagenævnet, lov om jordfordeling og offentligt køb og salg af fast ejendom til jordbrugsmæssige formål m.m., lov om jordbrugets anvendelse af gødning og næringsstofreducerende tiltag og lov om husdyrbrug og anvendelse af gødning m.v.
 Det foreslås, at loven træder i kraft den 30. juni 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
