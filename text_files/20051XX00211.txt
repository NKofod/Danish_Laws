Skriftlig fremsættelse (18. januar 2006) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om social service, lov om social pension og andre love  

 (Udvidelse af personkredsen for støtte- og kontaktpersonordningen og  

 lovpligtig  

 revision af ordningen m.v.) (Lovforslag nr.
L 122).
 Lovforslaget har til formål at udvide støtte- og  

 kontaktpersonordningen for personer med sindslidelser til også at omfatte  

 personer med et stof- eller alkoholmisbrug samt personer med særlige sociale  

 problemer, som ikke har eller ikke kan opholde sig i egen bolig (hjemløse).
 Samtidig foreslås, at den lovpligtige revision af støtte- og  

 kontaktpersonsordningen til personer med sindslidelser ophæves.
 Ud over forslaget om udvidelse af personkredsen for støtte- og  

 kontaktpersonordningen efter servicelovens § 80 indeholder lovforslaget  

 en  

 række præciseringer m.m. og ændringer af overvejende teknisk karakter, der  

 vedrører flere forskellige områder i serviceloven, pensionsloven og andre  

 love.
 Forslaget om udvidelse af personkredsen for støtte- og  

 kontaktpersonordningen efter servicelovens § 80 er et led i aftalen om  

 udmøntningen af satspuljen på det sociale område for 2006, hvor der blev  

 afsat  

 18,3 mio. kr. i 2006 og 65 mio. kr. i hvert af de følgende år til udvidelsen.
 De økonomiske konsekvenser skal forhandles med de kommunale  

 parter.
Lovforslaget foreslås at træde i kraft den 1. juli 2006.  

 Ændringen vedrørende udvidelse af personkredsen efter servicelovens § 80  

 foreslås at træde i kraft den 1. oktober 2006, hvor der er afsat midler til  

 finansiering af udvidelsen.
Konsekvensændringerne i den nye servicelov, der  

 gennemfører kommunalreformen på det sociale område, foreslås at træde i kraft  

 den 1. januar 2007.
 Med disse bemærkninger skal jeg indstille lovforslaget til  

 Folketingets velvillige behandling.
