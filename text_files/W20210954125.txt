Ligebehandlingsnævnets afgørelse om køn - kompetence - ej medhold J.nr. 21-21728 En forening, der ifølge sine vedtægter arbejder for at sikre god balance mellem piger, drenge, kvinder og mænd, klagede over forskelsbehandling på grund af køn i forbindelse med indklagedes avisannoncer.
Ligebehandlingsnævnet vurderede, at en forening ikke er beskyttelsessubjekt efter ligestillingsloven, og at klagen på den baggrund faldt uden for nævnets kompetence.
Nævnet afviste derfor at behandle klagen.
 Afgørelsen blev truffet af nævnets formand.
 Klagen angår påstået forskelsbehandling på grund af køn i forbindelse med indklagedes avisannoncer.
Ligebehandlingsnævnets afgørelse Ligebehandlingsnævnet kan ikke behandle klagen fra foreningen.
Sagens behandling Afgørelsen er truffet af Ligebehandlingsnævnets formand.
Sagsfremstilling En forening, der ifølge sine vedtægter arbejder for at sikre god balance mellem piger, drenge, kvinder og mænd, indbragte den 9. maj 2021 en klage til Ligebehandlingsnævnet.
 Klagen vedrører forskelsbehandling på grund af køn i forbindelse med indklagedes avisannoncer.
Foreningen har oplyst, at avisannoncerne angår kønsligestilling i ledelsen i dansk erhvervsliv.
Annoncerne er ikke fremlagt for nævnet.
Klagers bemærkninger Klager gør gældende, at indklagedes avisannoncer er i strid med lovgivningen om diskrimination.
Indklagede har med helsides avisannoncer opfordret til at tage et opgør nu.
Det handler om, at gennemtvinge kønsligestilling på ledelsesgangene i dansk erhvervsliv, så at 40 % af erhvervslivets ledere er kvinder i 2030 alene med afsæt i køn, og ikke i kvalifikationer.
Den 9. maj er Europa Dag.
Det er en mærkedag, hvor EUs præsident, som er en kvinde, ved en stor og direkte tv-transmitteret festlighed i Strasbourg fejrede EU-borgernes forskelligheder inden for rammerne af både europæiske og nationale institutioner.
EUs præsident åbnede Europa Dagen med et budskab om, at demokrati bygges dag for dag og er skrøbeligt.
Dette budskab er overordnet set vigtigt for alle institutioner.
Det er ligeledes vigtigt, at institutioner samler mennesker i stedet for at splitte og opfordre til at tage et opgør.
Især når en global krise udfordrer os alle.
Indklagedes kampråb indeholder 16 grundlæggende principper, hvoraf mange ikke er grundlæggende men tendentiøse, og hvor flertallet er som hentet i en drejebog for hård og ensidig kønspolitik.
Retningen og retorikken i indklagedes intervention er entydig og hentet fra kønspolitik, og flere af de 16 punker strider med gældende regler og love.
 Det fremstår som en ovenfra og ned kampagne, som påføres dansk erhvervsliv uden repræsentation.
 Udgangspunktet i kampagnen er, at gøre køn til en juridisk gældende kvalifikation, hvilket strider imod gældende lovgivning omkring diskrimination.
 Udgangspunktet i kampagnen er også at diskriminere den enkelte ansøger på grund af køn, såfremt en virksomhed forpligter sig til at opfylde en eksplicit politisk fastsat kønsfordeling blandt sine ansatte.
 Da man indførte lignende diskriminatoriske indsatser inden for forskningen, krævede det særskilt dispensation fra Ligebehandlingsloven.
 Ligebehandlingsloven beskytter alle mod diskrimination på baggrund af bl.a. køn.
 Der er ikke påvist diskrimination mod kvinder, som fordrer særskilt indsats gennem kønsdiskriminatoriske ordninger og love.
Forskning og erhvervslivets erfaring viser, at forskelle i kønsfordelingen vedrører individuelle valg.
Danmark og de øvrige nordiske lande er netop kendt internationalt for, at kønnenes valg af karriere er mere frit end andre steder i verden.
Det individuelle valg er vigtigt for samfundets sundhed.
Det er noget, vi skal beskytte nidkært.
 Indklagedes skingre kampagne er faktuelt misvisende i en grad, som gør den uacceptabel.
 Foreningen opfordrer indklagede til at trække kampagnen tilbage.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
 Ligebehandlingsnævnet behandler klager over forskelsbehandling på grund af køn inden for arbejdsmarkedet efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Klagen over indklagedes avisannoncering angår et forhold uden for arbejdsmarkedet.
 Det fremgår af ligestillingslovens § 2, stk. 1, at ingen må udsætte en anden person for direkte eller indirekte forskelsbehandling på grund af køn.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særligt fordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Ligebehandlingsnævnet har i to afgørelser af 9. august 2018 (sag nr. 18-27767 og sag nr. 18-39387) slået fast, at en forening som klager ikke er beskyttelsessubjekt efter ligestillingsloven, og at klager fra en forening derfor falder uden for nævnets kompetence.
 Nævnet kunne derfor ikke behandle de to klager.
 Efter nævnets faste praksis kan nævnet herefter ikke behandle klagen fra foreningen.
 De nævnte afgørelser kan findes på retsinformation.dk.
 Efter indholdet af klagen sammenholdt med oplysningerne i sagen og nævnets praksis, har nævnet ikke fundet anledning til at foretage partshøring af indklagede.
Retsregler Afgørelsen er truffet efter følgende bestemmelser:
