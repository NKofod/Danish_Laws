Nr BTL 140 Betænkning over Forslag til lov om ændring af selskabsskatteloven,  

 fondsbeskatningsloven og aktieavancebeskatningsloven (Sikkerhedsfonde)   

 Nr L 140 1994-95, 1. samling Afgivet af Skatteudvalget Afgivet: 19950329 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Assurandør-Societetet og Foreningen af Statsautoriserede Revisorer, som  

 skatteministeren skriftligt har kommenteret.
 Der er af skatteministeren stillet ændringsforslag, hvorom der henvises  

 til de ledsagende bemærkninger.
 Herefter indstiller et flertal (udvalget med undtagelse af  

 Venstres, Det Konservative Folkepartis og Fremskridtspartiets medlemmer af  

 udvalget) lovforslaget til vedtagelse med de stillede ændringsforslag.
 Et mindretal inden for flertallet (Enhedslistens medlem af udvalget)  

 støtter lovforslaget, men havde gerne set, at alle skattefri henlæggelser til  

 sikkerhedsfonde over en periode blev bragt til beskatning.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet vil stemme imod de  

 stillede ændringsforslag.
 Mindretallet udtaler, at det under udvalgsarbejdet er blevet klart, at  

 lovforslagets væsentligste konsekvens vil være, at omstruktureringer inden  

 for forsikringsbranchen vil blive vanskeliggjort.
Det er uheldigt.
Som følge af EU's indre marked bliver forsikringsbranchen  

 netop i disse år mødt med stadig stigende international konkurrence.  

 Fleksibilitet i branchen har stor betydning for konkurrenceevnen.  

 Omstruktureringer inden for branchen kan i denne situation medvirke til en  

 forbedret dansk konkurrenceposition.
 Det er afgørende for mindretallet, at man ikke via ændringer i  

 skattelovgivningen reducerer danske forsikringsselskabers muligheder for at  

 tilpasse sig og imødekomme den skærpede internationale konkurrence.
Ændringsforslag Af skatteministeren, tiltrådt af et flertal (udvalget med  

 undtagelse af V, KF og FP):
 Til titlen 1) Titlen affattes således:
» Forslag til Lov om ændring af selskabsskatteloven og fusionsskatteloven (Sikkerhedsfonde)».
 Til § 1 2) Nr. 1-5 udgår, og i stedet indsættes:
 » Efter § 13 B indsættes som ny paragraf:
»§ 13 C.
Sikkerhedsfondshenlæggelser, der er foretaget i  

 indkomstårene 1959-1989 med virkning for opgørelsen af den skattepligtige  

 indkomst, og som pr. 31. december 1994 endnu ikke er anvendt, medregnes ved  

 opgørelsen af forsikringsselskabets skattepligtige indkomst efter reglerne i  

 2.-5. pkt.
For hver 10 procentpoint forsikringsselskabets forsikringsmæssige  

 hensættelser for egen regning, bortset fra bonusudjævningshensættelser,  

 ultimo indkomståret er nedbragt i forhold til de forsikringsmæssige  

 hensættelser for egen regning, bortset fra bonusudjævningshensættelser, pr.  

 31. december 1994, medregnes 10 procent af sikkerhedsfondshenlæggelsen pr.  

 31. december 1994 ved opgørelsen af selskabets skattepligtige indkomst for  

 det pågældende indkomstår.
Nedbringes sikkerhedsfondshenlæggelsen helt eller  

 delvis, herunder ved overdragelse, medregnes et tilsvarende beløb ved  

 opgørelsen af selskabets skattepligtige indkomst for det pågældende  

 indkomstår.
Sikkerhedsfondshenlæggelser, der er medregnet ved  

 indkomstopgørelsen i medfør af 3. pkt., kan fradrages ved opgørelsen af  

 sikkerhedsfondshenlæggelser, der for det pågældende eller senere indkomstår  

 skal medregnes ved indkomstopgørelsen i medfør af 2. pkt.  

 Sikkerhedsfondshenlæggelser, der ikke er medregnet ved indkomstopgørelsen i  

 medfør af 2. og 3. pkt., medregnes ved opgørelsen af den skattepligtige  

 indkomst for det indkomstår, hvori selskabet ophører med at drive  

 forsikringsvirksomhed.
Stk. 2. Ved overdragelse af forsikringer, som den 31. december  

 1994 var omfattet af pensionsbeskatningslovens kapitel 1, og som ikke er  

 blevet aktuelle inden den 31. december 1995, fra et skadesforsikringsselskab  

 til et livsforsikringsselskab, finder stk. 1, 3. pkt., ikke anvendelse på en  

 samtidig overdragelse af sikkerhedsfondshenlæggelser til  

 livsforsikringsselskabets sikkerhedsfond.
Dette gælder dog højst overdragelse  

 af sikkerhedsfondshenlæggelser svarende til den del af  

 skadesforsikringsselskabets sikkerhedsfondshenlæggelser pr. 31. december  

 1994, der svarer til forholdet mellem de overførte forsikringer og alle  

 forsikringer i skadesforsikringsselskabet pr. 31. december 1994. Ved  

 overdragelse til et livsforsikringsselskab er det endvidere en betingelse, at  

 det modtagende livsforsikringsselskabs sikkerhedsfondshenlæggelser og  

 hensættelser som nævnt i stk. 1 pr. 31. december 1994 forøges med de til de  

 overførte forsikringer svarende henlæggelser og hensættelser.
Ved anvendelse  

 af stk. 1 på det modtagende selskab betragtes de forøgede henlæggelser til  

 sikkerhedsfond som ubeskattede henlæggelser.
Stk. 3. Såfremt der i forbindelse med en overdragelse af de i stk.  

 2 nævnte forsikringer ikke sker en samtidig overdragelse af alle de  

 sikkerhedsfondshenlæggelser, der kan overdrages skattefrit efter samme  

 stykke, skal skadesforsikringsselskabet medregne den ikke overdragne del af  

 disse henlæggelser i sin skattepligtige indkomst for det indkomstår, hvor  

 forsikringerne overdrages.«» Til § 2 3) Paragraffen udgår.
 Til § 3 4) Paragraffen udgår.
 Ny paragraf 5) Efter § 3 indsættes som ny paragraf:
 »§ 01 I lov om fusion, spaltning og tilførsel af aktiver m.v.  

 (fusionsskatteloven), jf. lovbekendtgørelse nr. 719 af 1. august 1994, som  

 ændret ved § 3 i lov nr. 1090 af 21. december 1994, foretages følgende  

 ændringer:
 1. I § 15 b, stk. 1, udgår 3. pkt., og i stedet  

 indsættes som nye punktummer:
»Et modtagende selskab kan alene overtage den del af det indskydende  

 selskabs skattemæssige afskrivninger, nedskrivninger og henlæggelser, der  

 vedrører de overtagne aktiver.
Sikkerhedsfondshenlæggelser som omhandlet i  

 selskabsskattelovens § 13 C, stk. 1, fordeles som udgangspunkt efter  

 forholdet mellem de overførte forsikringer og den samlede forsikringsbestand  

 på spaltningstidspunktet.
Ligningsrådet kan fastsætte en anden  

 fordeling.« 2. I § 15 b, stk. 2, udgår 3. pkt., og i stedet  

 indsættes som nye punktummer:
»Et modtagende selskab kan alene overtage den del af det indskydende  

 selskabs skattemæssige afskrivninger, nedskrivninger og henlæggelser, der  

 vedrører de overtagne aktiver.
Sikkerhedsfondshenlæggelser som omhandlet i  

 selskabsskattelovens § 13 C, stk. 1, fordeles som udgangspunkt efter  

 forholdet mellem de overførte forsikringer og den samlede forsikringsbestand  

 på spaltningstidspunktet.
Ligningsrådet kan fastsætte en anden  

 fordeling.« 3. I § 15 d, stk. 2, udgår 3. pkt., og i stedet  

 indsættes som nye punktummer:
»Det modtagende selskab kan alene overtage den del af det indskydende  

 selskabs skattemæssige afskrivninger, nedskrivninger og henlæggelser, der  

 vedrører den eller de tilførte virksomhedsgrene.
Sikkerhedsfondshenlæggelser  

 som omhandlet i selskabsskattelovens § 13 C, stk. 1, fordeles som  

 udgangspunkt efter forholdet mellem de overførte forsikringer og den samlede  

 forsikringsbestand på tilførselstidspunktet.
Ligningsrådet kan fastsætte en  

 anden fordeling.« 4. I § 15 d, stk. 3, udgår 3. pkt., og i stedet  

 indsættes som nye punktummer:
»Det modtagende selskab kan alene overtage den del af det indskydende  

 selskabs skattemæssige afskrivninger, nedskrivninger og henlæggelser, der  

 vedrører den eller de tilførte virksomhedsgrene.
Sikkerhedsfondshenlæggelser  

 som omhandlet i selskabsskattelovens § 13 C, stk. 1, fordeles som  

 udgangspunkt efter forholdet mellem de overførte forsikringer og den samlede  

 forsikringsbestand på tilførselstidspunktet.
Ligningsrådet kan fastsætte en  

 anden fordeling.«» Bemærkninger Til nr. 1 Ændringsforslaget er en følge af, at der med den nu foreslåede  

 affattelse af lovforslaget alene ændres i selskabsskatteloven og  

 fusionsskatteloven.
Til nr. 2 Ændringsforslaget er til dels af redaktionel karakter.
Det  

 foreslås, at den i lovforslaget under nr. 1 foreslåede nye bestemmelse i §  

 13, stk. 3, i selskabsskatteloven udgår.
I stedet indsættes en bestemmelse  

 med samme indhold som stk. 1 i en ny § 13 C i selskabsskatteloven.
 Som følge heraf udgår de i lovforslaget under nr. 2-5 foreslåede  

 konsekvensændringer.
 Ændringsforslaget skal derudover ses i lyset af de ved lov nr. 1122 af 21.  

 december 1994 foretagne ændringer af pensionsbeskatningsloven.
Efter disse ændringer i pensionsbeskatningsloven ophæves fradragsretten  

 for invalideforsikringer med løbende udbetalinger, der er oprettet i et  

 skadesforsikringsselskab.
I nogle tilfælde sker det med virkning fra 1.  

 januar 1995. I andre tilfælde er der dog en overgangsordning frem til 1.  

 januar 1996.
 I nogle tilfælde vil ændringen af pensionsbeskatningsloven betyde, at  

 invalideforsikringsordninger med løbende udbetalinger, der allerede er  

 oprettet i et skadesforsikringsselskab, vil blive flyttet.
 Ændringsforslaget tager sigte på at undgå, at flytning til et  

 livsforsikringsselskab udløser beskatning af sikkerhedsfondshenlæggelser  

 efter den ved lovforslaget foreslåede nye § 13, stk. 3, i selskabsskatteloven  

 (efter ændringsforslaget § 13 C, stk. 1, i selskabsskatteloven).
Det er imidlertid efter ændringsforslaget en betingelse for at undgå  

 beskatning, at der følger en forholdsmæssig andel af  

 sikkerhedsfondshenlæggelsen med.
Fradragsretten for  

 sikkerhedsfondshenlæggelserne i sin tid hang sammen med et ønske om, at  

 sikkerhedsfonden blev brugt til at betrygge hensættelserne til de forsikrede.  

 Ved at stille denne betingelse undgås endvidere, at det overdragende selskab  

 efter overdragelsen af forsikringerne vil have en uforholdsmæssig stor  

 sikkerhedsfondshenlæggelse, som ikke beskattes.
I det omfang der ikke sker  

 overdragelse, beskattes de pågældende sikkerhedsfondshenlæggelser.
 Ved overdragelse til et livsforsikringsselskab foreskriver  

 ændringsforslaget, at en forholdsmæssig del af det overdragende selskabs  

 sikkerhedsfondshenlæggelser, hvis de ikke skal beskattes efter stk. 1, skal  

 overføres til sikkerhedsfonde i det modtagende selskab, hvor de behandles som  

 ubeskattede henlæggelser til sikkerhedsfonde, der var til stede den 31.  

 december 1994. De til den overdragne forsikringsbestand svarende  

 forsikringsmæssige hensættelser pr. 31. december 1994, som ikke medregnes til  

 det overdragende selskabs hensættelser, medregnes i stedet til det modtagende  

 selskabs hensættelser.
 De anførte krav er udtryk for, at beskatning kun bør kunne undgås, hvis  

 modtageren indtræder i overdragerens skattemæssige stilling.
 Til nr. 3 og 4 Lovforslagets §§ 2 og 3 indeholder konsekvensændringer som  

 følge af lovforslagets § 1, nr. 1. Ændringerne udgår som konsekvens af den  

 under nr. 2 foreslåede ændring af § 1.
 Til nr. 5 Der har været rejst tvivl om, hvorledes  

 sikkerhedsfondshenlæggelserne skal fordeles i tilfælde af spaltning og  

 tilførsel af aktiver.
 Det foreslås derfor, at reglerne i fusionsskattelovens § 15 b, stk. 1 og  

 2, der vedrører spaltning, og § 15 d, stk. 2 og 3, der vedrører tilførsel af  

 aktiver, præciseres.
 Efter de gældende regler kan et modtagende selskab alene overtage den del  

 af det indskydende selskabs skattemæssige afskrivninger og nedskrivninger,  

 der vedrører de overtagne aktiver/den eller de tilførte virksomhedsgrene.
 Efter ændringsforslaget kan et modtagende selskab alene overtage den del  

 af et indskydende selskabs skattemæssige afskrivninger, nedskrivninger og  

 henlæggelser, der vedrører de overtagne aktiver/den eller de tilførte  

 virksomhedsgrene.
 Det bestemmes endvidere, at sikkerhedsfondshenlæggelser, der er foretaget  

 i indkomstårene 1959-1989 med virkning for den skattepligtige indkomst, som  

 udgangspunkt fordeles efter forholdet mellem de overførte forsikringer og den  

 samlede forsikringsbestand på spaltningstidspunktet/tilførselstidspunktet.  

 Det vil ved spaltning sige, at fordeles den aktuelle forsikringsbestand med  

 70 pct. til forsikringsselskab A og 30 pct. til forsikringsselskab B, så er  

 det udgangspunktet, at de aktuelle sikkerhedsfondshenlæggelser også fordeles  

 med 70 pct. til forsikringsselskab A og 30 pct. til forsikringsselskab B.  

 Overdrages ved en tilførsel af aktiver 50 pct. af forsikringsselskab C's  

 forsikringsbestand til forsikringsselskab D, er det udgangspunktet, at der  

 også skal overdrages 50 pct. af forsikringsselskab C's  

 sikkerhedsfondshenlæggelser til forsikringsselskab D.
 Denne fordeling af sikkerhedsfondshenlæggelserne kan imidlertid give  

 anledning til en skæv fordeling i de tilfælde, hvor forholdet mellem  

 forsikringsbestanden på spaltningstidspunktet/tilførselstidspunktet og  

 forsikringsbestanden pr. 31. december 1994 ikke er den samme som forholdet  

 mellem sikkerhedsfondshenlæggelsen på  

 spaltningstidspunktet/tilførselstidspunktet og sikkerhedsfondshenlæggelsen  

 pr. 31. december 1994. Det bestemmes derfor, at Ligningsrådet kan fastsætte  

 en anden fordeling.
Eksempel.
Et forsikringsselskab har pr. 31. december 1994 en  

 forsikringsbestand på 1.000 og en sikkerhedsfondshenlæggelse på 500. På et  

 tidspunkt, hvor den aktuelle forsikringsbestand er på 650 og  

 sikkerhedsfondshenlæggelserne er på 350, overføres ved tilførsel af aktiver  

 50 pct. af den aktuelle forsikringsbestand eller 325 (svarende til 32,5 pct  

 af forsikringsbestanden pr. 31. december 1994).
 I eksemplet svarer forsikringsbestanden forud for tilførslen til 65 pct.  

 af forsikringsbestanden pr. 31. december 1994. Sikkerhedsfondshenlæggelsen  

 forud for tilførslen svarer til 70 pct. af sikkerhedsfondshenlæggelsen pr.  

 31. december 1994. I medfør af 10 pct.-reglen skete der beskatning af en del  

 af sikkerhedsfondshenlæggelsen pr. 31. december 1994, da forsikringsbestanden  

 var nedbragt til 70 pct. af forsikringsbestanden pr. 31. december 1994. Der  

 er således forud for tilførslen sket et fald i forsikringsbestanden svarende  

 til 5 pct. (70-65) af forsikringsbestanden pr. 31. december 1994, uden at der  

 er sket tilsvarende fald i sikkerhedsfondshenlæggelserne.
 Hvis faldet i forsikringsbestanden forud for tilførslen vedrører den del  

 af virksomheden, som det indskydende selskab beholder, skal der i dette  

 tilfælde overføres 32,5 pct. af sikkerhedsfondshenlæggelsen pr. 31. december  

 1994 eller 162,5 til det modtagende selskab.
 Hvis faldet i forsikringsbestanden forud for tilførslen helt eller delvis  

 vedrører den del af virksomheden, som det modtagende selskab overtager, og  

 dette selskab succederer i beskatningen i medfør af selskabsskattelovens § 13  

 C, stk. 1, skal en tilsvarende del af sikkerhedsfondshenlæggelsen overføres  

 til det modtagende selskab.
