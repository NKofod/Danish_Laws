Fremsat den 12. november 2008 af beskæftigelsesministeren (Claus Hjort Frederiksen) Forslag til Lov om ændring af lov om en aktiv beskæftigelsesindsats (Løntilskud til private arbejdsgivere) § 1 I lov om en aktiv beskæftigelsesindsats, jf. lovbekendtgørelse nr. 439 af 29. maj 2008, som ændret ved § 2 i lov nr. 1587 af 20. december 2006, foretages følgende ændring:
 1. § 51, stk. 2, affattes således:
»Stk. 2. For at blive ansat med løntilskud hos private arbejdsgivere skal personer, der er omfattet af § 2, nr. 1, have været ledige i sammenlagt mere end 6 måneder, og personer, der er omfattet af § 2, nr. 2 og 3, skal have modtaget kontanthjælp eller starthjælp i en sammenhængende periode på mere end 6 måneder.« § 2 Loven træder i kraft den 31. december 2008.
Bemærkninger til lovforslaget Almindelige bemærkninger 1. Lovforslagets baggrund og indhold Det foreslås at ændre reglerne i lov om en aktiv beskæftigelsesindsats om ansættelse med løntilskud hos private arbejdsgivere, så de tilpasses nye EU-regler.
 Den danske løntilskudsordning blev i forbindelse med vedtagelsen af lov om en aktiv beskæftigelsesindsats i 2003 anmeldt og godkendt efter Kommissionens forordning (EF) Nr. 2204/2002 af 12. december 2002 om anvendelse af EF-traktatens artikel 87 og 88 på statsstøtte til beskæftigelse (beskæftigelsesforordningen).
 Beskæftigelsesforordningen er nu erstattet af en ny fritagelsesforordning, Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88. Løntilskudsordningen skal tilpasses den nye forordning inden den 31. december 2008.
 Efter gældende regler kan dagpengemodtagere og personer, der modtager kontanthjælp alene på grund af ledighed, få tilbud om ansættelse med løntilskud hos private arbejdsgivere, hvis de har været ledige i mere end 12 måneder (6 måneder for personer under 30 år) eller har en særlig risiko for langvarig ledighed.
Efter den nye fritagelsesforordning er det en betingelse for at kunne yde løntilskud til private arbejdsgivere, at den ledige enten har 6 måneders forudgående ledighed eller tilhører en særligt afgrænset gruppe.
I forordningen er nævnt enlige forsørgere, personer over 50 år, personer, der arbejder i sektorer med ulige kønsfordeling, personer tilhørende et etnisk mindretal, personer uden en boglig eller faglig uddannelse på et vist niveau og personer med handicap.
 Den nye fritagelsesforordning betyder, at den eksisterende mulighed for at give ledige uden en vis forudgående ledighed tilbud om ansættelse med løntilskud hos private arbejdsgivere kun kan opretholdes, hvis der er tale om ledige, der tilhører en af de nævnte særgrupper.
 For at undgå et kompliceret system med mange særregler foreslås det, at reglerne udformes, således at der alene bliver et generelt krav om mere end 6 måneders forudgående ledighed, for at der kan gives tilbud om ansættelse af dagpengemodtagere og kontant- og starthjælpsmodtagere med løntilskud hos private arbejdsgivere.
Kravet om mere end 12 måneders forudgående ledighed nedsættes således til 6 måneder.
Adgangen til at se bort fra kravet om forudgående ledighed for særlige grupper udnyttes til, at revalidender, førtidspensionister og personer omfattet af den særlige ordning for nyuddannede handicappede fortsat vil kunne få tilbud om ansættelse med løntilskud hos private arbejdsgivere uden at have en forudgående ledighed i overensstemmelse med § 51 i loven.
2. Økonomiske og administrative konsekvenser for det offentlige Jobcentrene vil få enklere regler for bevilling af ansættelse af dagpengemodtagere og kontanthjælpsmodtagere med løntilskud hos private arbejdsgivere.
De ændrede krav til forudgående ledighed i forbindelse med ansættelse i privat løntilskud forventes ikke at have økonomiske konsekvenser for hverken stat eller kommuner.
Det vurderes, at de ændrede krav ikke vil påvirke det antal private løntilskudspladser, der er til rådighed til aktivering af ledige dagpenge- og kontanthjælpsmodtagere.
3. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
4. Administrative konsekvenser for borgerne Lovforslaget har ingen administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget tilpasser løntilskudsordningen i lov om en aktiv beskæftigelsesindsats til Kommissionens fritagelsesforordning (EF) Nr. 800/2008 af 6. august 2008 og er herved undtaget fra at skulle anmeldes og godkendes som statsstøtte.
7. Hørte myndigheder og organisationer Lovforslaget har været til høring hos:
 Beskæftigelsesrådet og Kommunernes Landsforening.
8. Sammenfattende skema Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Efter gældende regler kan dagpengemodtagere og personer, der modtager kontanthjælp alene på grund af ledighed, få tilbud om ansættelse med løntilskud, hvis de har været ledige i mere end 12 måneder (6 måneder for personer under 30 år) eller har en særlig risiko for langvarig ledighed.
 For personer, der modtager kontanthjælp ikke alene på grund af ledighed, revalidender og førtidspensionister og personer omfattet af den særlige ordning for nyuddannede handicappede, er der ingen krav til, at de skal have haft en forudgående ledighed eller en risiko for langvarig ledighed.
Selvforsørgende kan få tilbud efter reglerne for kontanthjælpsmodtagere.
Det vil sige, at kravet til en forudgående periode uden beskæftigelse er afhængigt af, om den selvforsørgende har andre problemer end manglende beskæftigelse.
Det foreslås, at det alene stilles som et generelt krav, at der kan gives tilbud om ansættelse med løntilskud hos private arbejdsgivere af dagpengemodtagere og kontant- og starthjælpsmodtagere samt selvforsørgende (personer omfattet af lovens § 2, nr. 1-3 og 10), at de pågældende har mere end 6 måneders forudgående ledighed.
Det vil sige mere end 6 måneders sammenlagt ledighed for dagpengemodtagere, og mere end 6 måneders sammenhængende ledighed/manglende beskæftigelse for kontant- og starthjælpsmodtagere og selvforsørgende.
 Forslaget ændrer ikke på reglerne for revalidender, førtidspensionister og personer, der er omfattet af den særlige ordning for nyuddannede handicappede (personer omfattet af lovens § 2, nr. 4, 6 og 8). Disse grupper vil derfor fortsat kunne få tilbud om ansættelse med løntilskud hos private arbejdsgivere uden noget krav om forudgående ledighed.
 Forslaget vedrører alene ansættelse med løntilskud hos private arbejdsgivere, og der ændres derfor ikke på muligheden for at give tilbud om ansættelse med løntilskud hos offentlige arbejdsgivere til personer uden forudgående ledighed.
 Forslaget indebærer følgende ændringer i betingelserne for at give tilbud om ansættelse med løntilskud hos private arbejdsgivere:
 Kravet til den forudgående ledighed for dagpengemodtagere samt kontant- og starthjælpsmodtagere og selvforsørgende uden andre problemer end ledighed henholdsvis manglende beskæftigelse nedsættes fra mere end 12 måneder til mere end 6 måneder.
 Muligheden for at fravige kravet om forudgående ledighed for ovennævnte grupper, hvis de har en særlig risiko for langvarig ledighed, ophæves.
 Muligheden for at give et sådant tilbud til kontant- og starthjælpsmodtagere og selvforsørgende med andre problemer end ledighed henholdsvis manglende beskæftigelse, uden at de pågældende har haft en forudgående ledighed, ændres til et krav om mere end 6 måneders ledighed.
 Der henvises i øvrigt til de almindelige bemærkninger.
Til § 2 Det foreslås, at loven træder i kraft den 31. december 2008, og at den har virkning for tilskud, der bevilges fra denne dato.
 Ikrafttrædelsesdatoen foreslås, for at løntilskudsordningen kan bringes i overensstemmelse med Kommissionens nye fritagelsesforordning på statsstøtteområdet, Kommissionens forordning (EF) Nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 inden udløbet af overgangsordningen i forordningen den 31. december 2008.
 Loven får virkning for løntilskud, der bevilges fra den 31. december 2008, dvs. at loven gælder for tilbud om løntilskud, hvor bevillingsblanketten er underskrevet af såvel jobcenteret som virksomheden og er modtaget af jobcenteret den 31. december 2008 eller senere.
