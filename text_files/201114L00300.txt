Betænkning afgivet af Beskæftigelsesudvalget den 8. februar 2012 Betænkning over Forslag til lov om ændring af lov om arbejdsløshedsforsikring m.v., lov om en aktiv beskæftigelsesindsats, lov om Arbejdsmarkedets Tillægspension og lov om retssikkerhed og administration på det sociale område (Forenkling af reglerne om optagelse og overflytning samt afskaffelse af kombinationsforsikring og uddannelsesydelse m.v.) [af beskæftigelsesministeren (Mette Frederiksen)] 1. Ændringsforslag Der er stillet 4 ændringsforslag til lovforslaget.
Beskæftigelsesministeren har stillet ændringsforslag nr. 4, og Enhedslistens medlemmer af udvalget har stillet ændringsforslag nr. 1-3.
2. Udvalgsarbejdet Lovforslaget blev fremsat den 18. januar 2012 og var til 1. behandling den 26. januar 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 24. oktober 2011 dette udkast til udvalget, jf.
BEU alm. del  bilag 13. Den 18. januar 2012 sendte beskæftigelsesministeren de indkomne høringssvar, et notat herom og et ligestillingsnotat til udvalget.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med det af beskæftigelsesministeren under nr. 4 stillede ændringsforslag.
Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at lovforslaget er et resultat af den politiske aftale fra den 4. maj 2011 om forenkling af beskæftigelsesindsatsen.
Denne aftale er en opfølgning på kampagnen »Væk med bøvlet, Inger«, der resulterede i over 1.700 henvendelser fra borgere, virksomheder, organisationer og medarbejdere i kommuner og a-kasser.
Lovforslaget indeholder forenklinger af beskæftigelsesindsatsen inden for området samtaler og kontakt og området aktive tilbud, således at mennesker uden job kan hjælpes tilbage på arbejdsmarkedet hurtigere og mere effektivt.
Partierne vil arbejde for yderligere afbureaukratiseringstiltag på beskæftigelsesområdet.
Socialdemokratiets, Socialistisk Folkepartis og Radikale Venstres medlemmer af udvalget bemærker, at lovforslaget implementerer dele af den politiske aftale om forenkling af beskæftigelsesindsatsen, der blev indgået i maj 2011. Aftalen betyder, at der skal bruges mindre tid på bureaukrati, så der i højere grad kan fokuseres på den indsats, der skal få ledige i job.
S,  SF og RV vil fortsat arbejde for, at bureaukrati, unødvendige krav eller uhensigtsmæssige begrænsninger i anvendelsen af redskaber i den aktive arbejdsmarkedspolitik afskaffes.
 Et mindretal i udvalget (EL) indstiller lovforslaget til vedtagelse med de stillede ændringsforslag.
Enhedslistens medlemmer af udvalget kan støtte de positive forbedringer i lovforslaget, men da det samtidig indeholder en del forringelser, kan EL ikke stemme for det samlede forslag.
EL kan ikke forstå, hvorfor en aftale om at forenkle regler og rydde op i overflødige regler og bureaukrati også skal anvendes til nedskæringer overfor de arbejdsløse.
EL så meget gerne, at lovforslaget blev delt i to; det ville gøre det muligt for EL at stemme for de positive ændringer i lovforslaget.
Det er godt nyt for mange dagpenge- og efterlønsmodtagere, der har mistet penge på grund af fejlberegning af dagpengesatser som følge af lovændringen i maj 2011, hvor a-kasserne blev pålagt at anvende oplysninger fra indkomstregisteret som beregningsgrundlag i stedet for lønsedler, at fejlen nu er blevet rettet, og at man både har sikret korrekt beregning fremover og har sikret de berørte personer ret til ny beregning og ret til efterbetaling af tilgodehavende dagpenge og efterløn.
Det er positivt, at man her har lyttet til høringssvarene og rettet fejlen.
EL kan tilslutte sig, at optagelsesreglerne bliver forenklet, således at alle, der ønsker det, kan blive optaget i en a-kasse, og at der ikke længere kræves arbejde for at blive optaget.
EL kan ligeledes støtte, at overflytningsreglerne bliver forenklet, så det bliver lettere at blive overflyttet til en anden a-kasse.
 Det er positivt, hvis man via forsøg kan nå frem til at gøre arbejdsgangen i a-kassernes administration mere smidig og individuelt tilpasset det enkelte medlem, og hvis man kan få gjort op med nogle af de mange stive og strikse arbejdsgange og regler.
Det er uacceptabelt for EL, at man afskaffer uddannelsesydelsen til selvvalgt uddannelse.
Uddannelsesydelsen skal ses som en anden form for udbetaling af VEU-godtgørelse, som altid har svaret til højeste dagpenge.
Lovforslaget medfører en klar forringelse for alle, der ikke modtager højeste dagpenge, når ydelsen bliver nedsat fra højeste til individuel dagpengesats.
Gennem årene har de arbejdsløse fået indskrænket deres ret til at deltage i AMU-kurser og andre kurser og modtage kursusgodtgørelse.
Indtil midten af 1990'erne kunne arbejdsløse dagpengemodtagere og kontanthjælpsmodtagere frit tilmelde sig og deltage i kurser med fuld kursusgodtgørelse i hele deres ledighedsperiode.
Denne ret blev gradvis indskrænket, så der nu kun er 6 uger tilbage inden for de første henholdsvis 9 og 6 måneders ledighed.
I stedet for at indskrænke retten til uddannelse til de arbejdsløse og forringe vilkårene under uddannelse burde man gå den modsatte vej og igen udvide de arbejdsløses adgang til og ret til uddannelse og ret til at modtage en ydelse under uddannelsen, der svarer til højeste dagpenge.
De mange, der både arbejder som lønmodtagere og selvstændige, har brug for en kombinationsforsikring; EL kan derfor ikke se nogen grund til at afskaffe den.
I stedet bør man gøre reglerne mere enkle og smidige, så flere kan få gavn af ordningen.
Når der er så få, der gør brug af kombinationsforsikringen, skyldes det, at reglerne er udformet på en sådan måde, at det er meget få, der opfylder kravene til optagelse og dagpengeret som kombinationsforsikret.
EL mener, at flyttehjælpen bør bevares.
Når der kun er 14 personer om året, der får flyttehjælp, kan det ikke være nogen større belastning for jobcentrene.
Dem, der får flyttehjælp, har god brug for de ca. 25.000 kr., de kan få.
Om nogle år bliver der forhåbentlig større efterspørgsel efter arbejdskraft, så flere vil benytte sig af ordningen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) Nr. 3 udgår.
[Afskaffelse af kombinationsforsikring udgår] 2) Nr. 7 udgår.
[Afskaffelse af uddannelsesydelse til selvvalgt uddannelse udgår] Til § 2 3) Nr. 3 og 5 udgår.
[Afskaffelse af flyttehjælpen udgår] Af beskæftigelsesministeren, tiltrådt af udvalget:
 4) Efter nr. 5 indsættes som nyt nummer:
»01. I § 120, stk. 1, nr. 2, ændres »jf. dog § 118, stk. 1, nr. 3, og § 119, nr. 3« til: »jf. dog § 118, stk. 1, nr. 2, og § 119, stk. 1, nr. 2«.« [Konsekvensændringer som følge af lovforslagets § 2, nr. 3 og 5] Bemærkninger Til nr. 1 De mange, der både arbejder som lønmodtagere og selvstændige, har brug for en kombinationsforsikring, men med smidigere og enklere regler, så mange flere kan få gavn af den.
Det foreslås, at afskaffelsen af kombinationsforsikringen udgår af lovforslaget.
Til nr. 2 Uddannelsesydelsen er en anden form for udbetaling af VEU-godtgørelse, som altid har svaret til højeste dagpenge.
Der er ingen grund til at forringe kursisternes vilkår.
Det foreslås, at kapitel 9 b om uddannelsesydelse opretholdes i loven.
Til nr. 3 Selvom det kun er meget få, der benytter sig af flyttehjælpen, er den en god støtte for dem, der flytter langt på grund af arbejde.
Forslagsstillerne håber, at der om nogle år bliver større efterspørgsel efter arbejdskraft, så flere vil benytte sig af ordningen.
Det foreslås, at afskaffelsen af flyttehjælpen udgår af lovforslaget.
Til nr. 4 Der er tale om en konsekvensændring, som følge af at § 118, stk. 1, nr. 1, og § 119, nr.1, i lov om en aktiv beskæftigelsesindsats ophæves, jf. lovforslagets § 2, nr. 3 og 5. Der er alene tale om en redaktionel ændring.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
