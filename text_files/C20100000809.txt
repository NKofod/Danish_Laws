Kapitel 1   Indledning Kapitel 2   Regionsrådets indberetning Kapitel 3   Kommunalbestyrelsens indberetning om lukkede boringer Kapitel 4   Ikrafttrædelsesbestemmelser Cirkulære om indberetninger for 2009 om jordforureninger (Til samtlige regionsråd og kommunalbestyrelser) I medfør af § 24, stk. 2 og 4, og § 61, stk. 4, i lov om forurenet jord, jf. lovbekendtgørelse nr. 1427 af 4. december 2009, og efter høring af Danske Regioner og KL, fastsættes:
Kapitel 1 Indledning § 1. Regionsrådet afgiver en årlig indberetning om jordforureninger til Depotrådet om gennemførte aktiviteter og om den planlagte indsats, budgetter m.v. for det kommende år.
 Stk. 2. Kommunalbestyrelsen bidrager til regionsrådets indberetning ved at indberette oplysninger om oprydninger og oprydninger efter påbud til regionsrådet.
 § 2. Kommunalbestyrelsen afgiver en årlig indberetning om oplysninger om boringer ved almene vandværker til Depotrådet.
Kapitel 2 Regionsrådets indberetning § 3. Regionsrådet indberetter til Miljøstyrelsen senest 1. juni 2010.
 Stk. 2. Indberetningen skal ske i form af en elektronisk indberetning og i form af en skriftlig indberetning, der kan fremsendes digitalt.
 Stk. 3. Den elektroniske indberetning i medfør af stk. 2 kan enten ske til Miljøstyrelsens IT-baserede register ROKA (Register Over Kortlagte Arealer) eller via DKjord (Danmarks Miljøportal).
 Stk. 4. Regionsrådet kan ikke indberette i medfør af begge de i stk. 3 nævnte indberetningssystemer.
 Stk. 5. Såfremt DKjord ikke er funktionsdygtigt aftales der en alternativ løsning mellem Miljøstyrelsen og regionsrådet.
 § 4. Forud for fremsendelse af indberetningen skal regionsrådet sikre, at der er overensstemmelse mellem oplysningerne i regionsrådets elektroniske og skriftlige indberetning.
Den elektroniske indberetning § 5. Til ROKA eller DKjord indberettes oplysninger om 1) arealer, som er kortlagt på vidensniveau 1 og vidensniveau 2, 2) arealer, som tidligere har været registreret efter affaldsdepotloven eller jordforureningsloven og siden afmeldt eller udgået af registreringen, 3) forureninger, hvor forureningen er konstateret fra 1996 og frem eller ryddet op inden for samme periode, og som ikke er kortlagt og 4) frivillige oprydninger samt oprydninger efter påbud på arealer i indberetningsåret, hvor oprydningen betyder, at arealet ikke kortlægges.
§ 6. Indberetningen efter § 5 er fastlagt i Miljøstyrelsens vejledning »Vejledning til brug ved regionernes indberetning til Miljøstyrelsens Register Over Kortlagte Arealer (ROKA)« og »Vejledning til brug ved regionernes indberetning til DKjord«.
I vejledningen angives blandt andet kodelister for indberetningen.
 Stk. 2. Følgende punkter skal oplyses, som beskrevet i vejledningen:
 1) Stamoplysninger om lokalitetens nummer, navn, adresse og status m.v.
 2) Kortlægnings-/registreringsdato, areal, anvendelse, frigivelse, afmelding, forureningsårsag, forureningskomponenter og forurenet medie m.v.
 3) Status for afværgeprojekter m.v.
Den skriftlige indberetning § 7. Skriftligt indberettes oplysninger om gennemførte aktiviteter efter jordforureningsloven, som ikke indgives til ROKA eller DKjord.
 § 8. Indberetningen efter § 7 skal indeholde følgende:
1) En beskrivelse af prioriteringen af den samlede indsats på jordforureningsområdet.
Herunder beskrives regionsrådets arbejde med kortlægning, indsatsområder samt områder med følsom anvendelse efter jordforureningslovens § 6, tilsyn og påbud samt frivillige oprydninger.
2) En regnskabsoversigt over regionsrådets udbetalinger på jordforureningsområdet i det forløbne år ekskl. personaleomkostninger specificeret på: a) administration, b) IT, c) borgerserviceopgaver, d) V1 kortlægning samt indledende undersøgelser, e) videregående undersøgelser, f) projektering og etablering af afværgetiltag, g) drift og overvågning, h) tværgående projekter herunder udviklingsprojekter (excl.
IT), jf. bilag 1, »Skema til blokinddeling af økonomi«.
Alle udgifter opgøres ekskl. moms, og disponeringer under værditabsordningen skal ikke indgå i opgørelsen.
Budgetoverførsler fra indberetningsåret til det efterfølgende finansår skal anføres.
 3) En beskrivelse af indholdet af tværgående projekter (regnskabsoversigtens punkt h).
 4) Oplysning om antal årsværk beskæftiget på jordforureningsområdet i regionen opgøres samlet. Årsværk skal opgøres inkl. ledelse.
5) Aktivitetsplaner for budgetåret 2010 sat i relation til regionsrådets målsætninger samt de forventede omkostninger hertil.
Der redegøres endvidere for regionsrådets prioritering af henholdsvis grundvands-, arealanvendelses- og recipienthensyn.
6) Budget for 2010 specificeret på samme måde som regnskabsoversigten for det forløbne år.
Desuden skal det budgetterede antal beskæftigede på jordforureningsområdet i regionen oplyses samlet. Årsværk skal opgøres inkl. ledelse.
7) Oplysninger om større forureningssager, hvor udgifterne til oprydning forventes at overstige 10 mio. kr., og hvor forureningen udgør en risiko for den nuværende arealanvendelse eller for at forurene grundvand, der skal anvendes til drikkevandsforsyning, eller overfladevandsrecipienter.
Regionsrådet skal oplyse om de aktiviteter og udgifter, der har været på de store sager i 2009. Der skal desuden oplyses om a) forureningens baggrund og årsag, art, risiko, skønnede omfang og skønnede omkostninger opdelt på etableringsomkostninger og drift til afhjælpning af risikoen, b) regionsrådets hidtidige indsats og planer for regionsrådets kommende indsats over for forureningen, og c) evt. andre aktørers indsats og baggrund herfor.
 8) Oplysninger om status og aktiviteter på jordforureningsområdet som beskrevet i skemaet » Ekstra data til den skriftlige indberetning«.
Kommunalbestyrelsens bidrag til regionsrådets indberetning § 9. Kommunalbestyrelsen indberetter til regionsrådet senest 1. april 2010.
 § 10. Medmindre andet aftales mellem regionsrådet og kommunalbestyrelsen indberettes oplysninger om oprydninger og oprydninger efter påbud, hvor kommunalbestyrelsen er tilsynsmyndighed i skemaet:
1) »Oplysningsskema vedrørende oprydning af jordforurening, hvor kommunalbestyrelsen er tilsynsmyndighed« (anvendes af kommuner i en region, der benytter ROKA) eller, 2) »Oplysningsskema vedrørende oprydning af jordforurening, hvor kommunalbestyrelsen er tilsynsmyndighed« (anvendes af kommuner i en region, der benytter DKjord).
 Stk. 2. Regionsrådet oplyser kommunalbestyrelsen om, hvilke skema der anvendes til indberetning senest 1. marts 2010.
Stk. 3. Regionsrådet taster oplysningerne ind i deres databaser og indsender en samlet indberetning for hele regionen til Miljøstyrelsens IT-register ROKA eller DKjord.
Ved fremsendelsen af indberetningen skal regionsrådet angive, hvilke kommunalbestyrelser der har oplyst, at der ikke i indberetningsåret er sket oprydning af forureninger, hvor kommunalbestyrelsen er tilsynsmyndighed.
Miljøstyrelsen og regionsrådet kan aftale en anden form for indberetning, hvis tekniske årsager gør det nødvendigt.
 Stk. 4. Regionsrådet sender en oversigt til kommunalbestyrelsen over oplysninger, som tidligere er indberettet til regionsrådet senest 1. marts 2010. Såfremt kommunalbestyrelsen har adgang til regionernes data, kan dette undlades.
Kapitel 3 Kommunalbestyrelsens indberetning om lukkede boringer § 11. Kommunalbestyrelsen indberetter til Miljøstyrelsen senest 1. maj 2010.
 § 12. I skemaet »Opgørelse over lukkede boringer ved almene vandværker (inkl. boringer, hvor der gennemføres avanceret vandbehandling)« indberettes oplysninger om boringer ved almene vandværker, der er lukket, eller hvor der er igangsat avanceret vandbehandling i 2009.
 Stk. 2. Miljøstyrelsen sender en oversigt til kommunalbestyrelsen over boringer, som tidligere er indberettet til Miljøstyrelsen senest 1. marts 2010.
Kapitel 4 Ikrafttrædelsesbestemmelser § 13. Cirkulæret træder i kraft den 1. februar 2010.
 Stk. 2. Cirkulære nr. 82 af 10. december 2008 om indberetninger for 2008 om jordforureninger ophæves.
