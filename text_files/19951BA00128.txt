Nr BSF 128 Forslag til folketingsbeslutning om sygeplejerskeuddannelsen Fremsat af Kjeld Rahbæk Møller (SF) Anne Baastrup (SF) Aage Frandsen (SF)  

 Steen Gade (SF) Jørn Jespersen (SF) den 23. april 1996 Folketinget opfordrer regeringen til at overføre uddannelsen til sygeplejerske fra amterne til staten med henblik på 1. at foretage en væsentlig udvidelse af uddannelseskapaciteten, 2. at gennemføre en bedre samordning af sygeplejerskeuddannelsen med de  

 øvrige videregående sundhedsuddannelser og 3. på længere sigt at gennemføre en fælles bacheloruddannelse for alle  

 videregående sundhedsuddannelser med en række fællesfag.
Bemærkninger til forslaget Sygeplejerskeuddannelsen er som den eneste videregående uddannelse  

 placeret i amtsligt regi, mens alle øvrige videregående uddannelser, herunder  

 også sundhedsuddannelserne, er placeret i statsligt regi.
Denne placering af  

 uddannelserne har i praksis givet anledning til en række problemer.
Først og fremmest forsøger amterne at dimensionere uddannelseskapaciteten,  

 så der kun udbydes et antal pladser, der svarer til det forventede behov for  

 arbejdskraft.
En sådan politik har også tidligere været fulgt på det  

 statslige område, men er nu forladt, da erfaringen viste, at de anvendte  

 prognoser gav en dårligere tilpasning mellem udbud og efterspørgsel end de  

 unges eget frie valg af uddannelse.
Derfor arbejder Socialistisk Folkeparti  

 også i disse år hen imod fri adgang til stadig flere uddannelser.
På de  

 vidergående sundhedsuddannelser vil der næppe blive helt fri adgang, men også  

 her er der sket væsentlige udvidelser i de senere år for at undgå mangel på  

 kvalificeret arbejdskraft.
Mangelen på sygeplejersker er blevet en begrænsende faktor i  

 sundhedssektoren.
Det er en urimelig situation.
Forslagsstillerne er  

 opmærksomme på, at der ud over en for lille uddannelseskapacitet kan nævnes  

 andre faktorer såsom sygeplejerskers brug af orlovsordninger og  

 sygeplejerskers overtagelse af arbejdsfunktioner, der tidligere blev bestridt  

 af andre faggrupper, men sådanne forklaringer illustrerer kun det forkerte i  

 brug af stramme planøkonomiske metoder på uddannelsesområdet.  

 Uddannelseskapaciteten skal være så stor, at der er uddannet arbejdskraft  

 nok, selv om verden ændrer sig.
Sygeplejersker skal naturligvis have samme  

 ret som alle andre faggrupper til at tage orlov.
Al erfaring viser, at størst  

 mulig respekt for den enkeltes eget frie valg af uddannelse sikrer dette  

 bedst.
For tiden er der ca. 1.200 ubesatte stillinger som sygeplejerske.
Samtidig  

 bliver der hvert år afvist et betydeligt antal ansøgere til  

 sygeplejerskeskolerne.
I 1994 blev der afvist 1.217 ansøgere og i 1995 656.  

 Tidligere år har vist tilsvarende tal.
Denne sammenhæng er grotesk.
Forude  

 venter de små årgange, der for sygeplejerskeuddannelsen ligesom for en række  

 andre uddannelser kan give problemer med at få uddannelsessøgende nok.
Også  

 derfor er det vigtigt ikke at afvise ansøgere i disse år.
Men ønsket om en udvidelse af uddannelseskapaciteten er ikke den eneste  

 baggrund for forslaget om at overføre uddannelsen til statsligt regi.
Også  

 behovet for en bedre koordinering mellem de forskellige videregående  

 sundhedsuddannelser taler for, at alle uddannelser udbydes i samme regi.
Rådet for sundhedsuddannelserne gennemfører for tiden en række pilotforsøg  

 med henblik på at gennemføre flere fælleselementer i de forskellige  

 sundhedsuddannelser.
Hensigten er at indsamle erfaringer, så der senere kan  

 fremsættes forslag om en bedre koordinering.
På længere sigt bør der efter SF's opfattelse indføres en fælles  

 bacheloruddannelse for alle sundhedsuddannelser.
Denne bacheloruddannelse  

 skulle dels bestå af et antal fællesfag for alle sundhedsfagene og dels af et  

 antal branchespecifikke fag.
Med det rette valg af kurser ville uddannelsen  

 så enten være en færdig uddannelse til sygeplejerske, jordemoder, fysio-  

 eller ergoterapeut m.v. eller være første del af en kandidatuddannelse som  

 læge, tandlæge m.v.
Ved en sådan reform ville det være lettere at indføre  

 helt fri adgang til sundhedsuddannelserne, fordi det ville være langt lettere  

 at skifte spor, hvis der opstod arbejdsløshed inden for et fag.
Samarbejdet  

 mellem de forskellige faggrupper ville også være lettere, hvis de havde en  

 vis fællesmængde af fag.
Som et eksempel på et akut behov for en bedre koordinering kan nævnes  

 muligheden for at tilbyde kandidatuddannelser og ph.d.-uddannelser som  

 overbygning på de mellemlange videregående sundhedsuddannelser.  

 Sygeplejerskerne har en kandidatuddannelse på Sygeplejerskehøjskolen i Århus,  

 ligesom de sundhedsvidenskabelige fakulteter på universiteterne i et vist  

 omfang optager sygeplejersker med kandidateksamen som ph.d.-studerende.
Men  

 for de øvrige mellemlange sundhedsuddannelser mangler en sådan overbygning.  

 Det ville være mest hensigtsmæssigt at tilbyde overbygning sammen med  

 sygeplejerskernes kandidatuddannelse, men den nuværende uddannelsesstruktur,  

 hvor den grundlæggende uddannelse til sygeplejerske sker i amtsligt regi, de  

 øvrige mellemlange uddannelser i Undervisningsministeriets regi og  

 sygeplejerskernes kandidatuddannelse i Sundhedsministeriets regi, gør en  

 koordinering vanskelig.
Det mest hensigtsmæssige ville være at samle alle de videregående  

 sundhedsuddannelser, kandidatuddannelserne og ph.d.-uddannelserne i samme  

 ministerium.
Da grundloven udtrykkeligt siger, at fordeling af sagerne mellem  

 de forskellige ministerier sker ved kongelig resolution, indeholder forslaget  

 ikke et punkt om samling af sundhedsuddannelserne i et ministerium.
Men en  

 samling på et administrativt niveau vil under alle omstændigheder være et  

 væsentligt bidrag til en bedre koordinering.
Af disse grunde foreslås sygeplejerskeuddannelsen overført fra amtsligt  

 til statsligt regi.
En sådan overførsel skal ikke indebære en fysisk  

 koncentration af uddannelserne; de skal fortsat være spredt ud over landet.  

 Hvad angår praktikpladser, vil de fortsat skulle placeres på amtslige og  

 kommunale arbejdspladser.
Det bliver derfor op til ministeriet eller de  

 enkelte skoler at aftale placeringen med amter og kommuner, som det nu sker  

 med de øvrige sundhedsuddannelser og med pædagoguddannelserne.
