Vejledning om midlertidig forlængelse af retten til sygedagpenge 1. Indledning Siden covid-19 ramte Danmark i foråret 2020, har der været foretaget en række ændringer i lov om sygedagpenge (sygedagpengeloven). Blandt andet er der indført en midlertidig forlængelse af sygedagpengeperioden ved lov nr. 275 af 26. marts 2020. Denne er blevet forlænget ved hhv. lov nr. 473 af 22. april 2020, lov nr. 960 af 26. juni 2020, lov nr. 1335 af 11. september 2020, lov nr. 1642 af 19. november 2020, lov nr. 57 af 19. januar 2021 og senest med lov nr. 467 af 20. marts 2021.
 Reglerne fremgår af §§ 26 - 26 h i kapitel 8 a i sygedagpengeloven.
 For så vidt angår de midlertidige forlængelser i §§ 26 - 26 e, hvor retten til sygedagpenge blev forlænget for personer, hvor sygedagpengene skulle ophøre i perioden til og med den 31. oktober 2020, henvises til vejledning nr. 9839 af 20. november 2020 om midlertidig forlængelse af retten til sygedagpenge.
Med lov nr. 1642 af 19. november 2020 er der frem til den 31. januar 2021 indført ret til, i de første 3 måneder fra det tidspunkt, en person skulle overgå til et jobafklaringsforløb, fortsat at få udbetalt sygedagpenge i stedet for at overgå til jobafklaringsforløbet.
Dvs. at sygedagpengemodtagere, der skal overgå til jobafklaringsforløb med ressourceforløbsydelse inden den 1. februar 2021, får ret til forlængelsen.
Med lov nr. 57 af 19. januar 2021 blev udbetalingen af sygedagpenge forlænget i 1 måned for sygedagpengemodtagere, der ikke (længere) kunne få forlænget udbetalingen af sygedagpenge efter de gældende regler, og som derfor i perioden fra og med den 1. februar 2021 til og med den 28. februar 2021 skulle overgå til et jobafklaringsforløb med ressourceforløbsydelse.
Med lov nr. 467 af 20. marts 2021 får sygedagpengemodtagere, der egentlig skulle overgå til et jobafklaringsforløb med ressourceforløbsydelse i perioden fra og med den 1. marts 2021 til og med den 30. april 2021, ret til fortsat at få udbetalt sygedagpenge i 2 måneder i stedet for at overgå til jobafklaringsforløb, idet overgangen til jobafklaringsforløbet med ressourceforløbsydelse udskydes i 2 måneder.
 Forlængelse efter §§ 26 f, 26 g og 26 h skal kun ske i det omfang, udbetalingen af sygedagpenge ikke kan forlænges efter lovens almindelige regler.
Vejledningen er opdelt i 5 hovedafsnit: Afsnit 2 vedrører personkredsen for de midlertidige forlængelser og almindelige betingelser for at være omfattet.
Afsnit 3 vedrører forlængelse af retten til sygedagpenge for sygedagpengemodtagere i perioden fra og med den 1. november 2020 til og med den 31. januar 2021 (§ 26 f). Afsnit 4 vedrører forlængelse af retten til sygedagpenge for sygedagpengemodtagere i perioden fra og med den 1. februar 2021 til og med den 28. februar 2021 (§ 26 g). Afsnit 5 vedrører den seneste forlængelse af retten til sygedagpenge for sygedagpengemodtagere, der i perioden fra og med den 1. marts 2021 til og med den 30. april 2021 skulle overgå til jobafklaringsforløb med ressourceforløbsydelse.
 Denne vejledning erstatter vejledning nr. 9030 af 20. januar 2021 om midlertidig forlængelse af retten til sygedagpenge.
2. Personkreds og almindelige betingelser Det er en forudsætning for at være omfattet af reglerne om midlertidig forlængelse af sygedagpengeretten, at personen har ret til sygedagpenge.
Det vil sige, at en person, der ikke har ret til sygedagpenge fra kommunen, fordi personen er omfattet af tidsbegrænsningen i lovens § 24, stk. 1, jf. § 24 a, ikke får ret til at få forlængelsen.
Det gælder, uanset om personen evt. har ret til sygedagpenge fra arbejdsgiver i arbejdsgiverperioden.
 Eksempel:
En person, der har været sygemeldt og fået udbetalt sygedagpenge fra den 30. marts 2020 til den 1. marts 2021. Personen bliver syg igen den 15. april 2021, og har således på sin første nye sygedag allerede fået udbetalt sygedagpenge i mere end 22 uger inden for de 9 forudgående kalendermåneder.
Derfor er personen på sin første nye sygedag omfattet af lovens § 24 a, og har efter de gældende regler ikke ret til sygedagpenge fra kommunen, men har ret til et jobafklaringsforløb med ressourceforløbsydelse.
Da personen ikke har ret til sygedagpenge fra kommunen, er personen ikke omfattet af § 26 h, stk. 1, og vil ikke få ret til midlertidig forlængelse af sygedagpengene.
Bestemmelserne om midlertidig forlængelse i kapitel 8 a gælder ikke for pensionister.
Pensionisters revurderingstidspunkt og evt. forlængelse af sygedagpenge afgøres efter §§ 25 og 29. De midlertidige bestemmelser i kapitel 8 a henviser til §§ 24 og 27.
Sygedagpengelovens almindelige betingelser skal være opfyldt under den midlertidige forlængelse af retten til sygedagpenge.
Det vil sige, at sygedagpengene f.eks. skal ophøre, hvis personen ikke længere opfylder den grundlæggende betingelse om at være uarbejdsdygtig på grund af egen sygdom, jf. lovens § 7. Heri ligger også, at hvis personen genoptager arbejdet delvist, skal sygedagpengene nedsættes efter de almindelige regler, jf. lovens § 53.
Ud over lovens almindelige bestemmelser om ophør af sygedagpenge, herunder f.eks. § 25, stk. 2, om ophør ved overgang til førtidspension, følger det også af dobbeltforsørgelsesprincippet, at en borger ikke kan få udbetalt to forsørgelsesydelser samtidig.
De midlertidige bestemmelser giver således ikke ret til, at en borger, der i forlængelsesperioden f.eks. visiteres til fleksjob eller ressourceforløb eller får tilkendt førtidspension, fortsat kan modtage sygedagpenge.
 Endvidere gælder lovens øvrige bestemmelser, herunder f.eks. om arbejdsgivers ret til refusion, de almindelige regler i lov om retssikkerhed og administration på det sociale område og forvaltningsloven samt reglerne om kommunens opfølgningsindsats og personens medvirken til sagens opfølgning.
Den sygemeldte kan efter de almindelige regler klage over kommunens afgørelse, herunder over afgørelsen om ikke at forlænge udbetalingen af sygedagpenge efter de almindelige regler samt over, at personen senere skal overgå til jobafklaringsforløb med ressourceforløbsydelse.
Klagefristen regnes som sædvanligt fra afgørelsesdatoen og dermed ikke fra f.eks. datoen for overgangen til jobafklaringsforløb med ressourceforløbsydelse, uanset at overgangen er senere.
3. Forlængelse af retten til sygedagpenge for sygedagpengemodtagere, der i perioden fra og med den 1. november 2020 til og med den 31. januar 2021 skulle overgå til et jobafklaringsforløb med ressourceforløbsydelse (§ 26 f) Hvis udbetalingen af sygedagpenge ikke kan forlænges efter de almindelige regler og en sygedagpengemodtager derfor skulle overgå til jobafklaringsforløb med ressourceforløbsydelse i perioden til og med den 31. januar 2021, har sygedagpengemodtageren efter § 26 f ret til, i de første 3 måneder fra det tidspunkt, vedkommende skulle overgå til jobafklaringsforløbet, fortsat at få udbetalt sygedagpenge i stedet for at overgå til jobafklaringsforløbet.
Det betyder, at der i perioden til og med den 31. januar 2021 ikke er sygedagpengemodtagere, der overgår fra sygedagpenge til jobafklaringsforløb med ressourceforløbsydelse.
Det gælder også, selvom den sygemeldte evt. ville foretrække at overgå til et jobafklaringsforløb med ressourceforløbsydelse.
Både sygedagpengemodtagere, der ikke har fået forlænget sygedagpengeudbetalingen efter de almindelige eller de midlertidige regler, og sygedagpengemodtagere, hvor sygedagpengeudbetalingen en eller flere gange har været forlænget efter de almindelige og/eller de midlertidige regler om forlængelse, kan være omfattet af bestemmelsen.
Det afgørende er, om kommunen vurderer, at udbetalingen af sygedagpenge ikke kan forlænges, eller ikke kan forlænges yderligere, og at personen derfor skulle have haft tilbud om at overgå til et jobafklaringsforløb med ressourceforløbsydelse.
 § 26 f har betydning for sygedagpengemodtagere, der i perioden 1. november 2020 til og med 31. januar 2021 skal overgå til jobafklaringsforløb, fordi personen:
1) Når til det almindelige revurderingstidspunkt (har modtaget sygedagpenge i mere end 22 uger i de 9 forudgående kalendermåneder) og ikke kan forlænges efter de almindelige forlængelsesregler i § 27, stk. 1, 2) når til det tidspunkt, hvor sygedagpengene ikke længere kan forlænges efter deres igangværende forlængelsesregel eller en af de øvrige forlængelsesregler i § 27, stk. 1, 3) skal ophøre med at modtage sygedagpenge, fordi en læge har vurderet, at de ikke længere har en livstruende, alvorlig sygdom, eller 4) når til det tidspunkt, hvor sygedagpengene ikke længere kan forlænges efter de midlertidige forlængelsesregler i kapitel 8 a.
Disse sygedagpengemodtagere, der ellers skulle være overgået til jobafklaringsforløb inden den 1. februar 2021, får ret til, i de første 3 måneder fra det tidspunkt, de skulle overgå til jobafklaringsforløb med ressourceforløbsydelse, fortsat at få udbetalt sygedagpenge i stedet for at skulle overgå til jobafklaringsforløbet.
Ved udløbet af de 3 måneder skal de overgå til jobafklaringsforløbet med ressourceforløbsydelse, uden at kommunen igen skal tage stilling til, om en af de øvrige forlængelsesregler er opfyldte, og uden at kommunen skal træffe en ny afgørelse herom.
Det vil sige, at når kommunen træffer afgørelse om, at sygedagpengemodtageren ikke opfylder betingelserne i en af forlængelsesreglerne og dermed skal ophøre med at modtage sygedagpenge og overgå til et jobafklaringsforløb med ressourceforløbsydelse, skal kommunen samtidig træffe afgørelse om den midlertidige forlængelse af sygedagpengeperioden og om den dato (3 måneder senere), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
Kommunen skal således ikke tage stilling til, om personen undervejs eller efter de 3 måneder f.eks. ville kunne opfylde betingelserne i en af forlængelsesreglerne i § 27, stk. 1, i loven.
Kommunen skal heller ikke ved udløbet af denne midlertidige forlængelse igen tage stilling til sagen, idet datoen for overgang til jobafklaringsforløbet allerede skal fastslås ved kommunens afgørelse om ophør af sygedagpengene.
Ved udløbet af de 3 måneders forlængelse overgår personen således uden ny sagsbehandling eller ny afgørelse fra kommunen til jobafklaringsforløbet med ressourceforløbsydelse.
For efterfølgende forlængelse, se afsnit 4 og 5 om §§ 26 g og 26 h.
Da der er tale om sygedagpengemodtagere, der skulle være overgået til jobafklaringsforløb inden den 1. februar 2021, er personer, der når til revurderingstidspunktet i januar og dermed skulle overgå til jobafklaringsforløb med ressourceforløbsydelse den 1. februar 2021, ikke omfattet af § 26 f.
Se i stedet nedenfor under pkt. 4 og § 26 g.
Da udbetalingen af sygedagpenge efter de almindelige regler ikke ophører, før kommunen har truffet en gyldig afgørelse herom, skal de 3 måneders forlængelse af udbetalingen tidligst regnes fra, at kommunen har truffet en gyldig afgørelse om ophør af sygedagpengene og overgang til jobafklaringsforløbet med ressourceforløbsydelse.
Se dog nedenfor ift. de sager, der skal genoptages.
 Eksempel:
En person, der har fået forlænget sygedagpengeperioden efter § 27 i loven, og hvor personen den 15. december 2020 når til udløbet af den forlængelsesperiode, der er fastsat i § 27, stk. 1, nr. 2 eller 3, i loven eller ikke længere opfylder betingelserne for at være omfattet af den regel, sygedagpengene er forlænget efter.
Her må kommunen først tage stilling til, om sygedagpengeudbetalingen kan forlænges efter en af de øvrige muligheder i § 27, stk. 1, i loven.
Er dette ikke tilfældet, skulle personen overgå til et jobafklaringsforløb med ressourceforløbsydelse, jf. § 27, stk. 3, i loven, men personen har i stedet ret til at få forlænget sin sygedagpengeudbetaling med 3 måneder fra den dato, hvor personen skulle overgå til jobafklaringsforløbet.
Det kan være en person, hvor sygedagpengene er forlænget i 69 uger, fordi personens arbejdsevne skal klarlægges, jf. § 27, stk. 1, nr. 2, i loven.
Hvis personen den 15. december 2020 når til det tidspunkt, hvor sygedagpengene har været forlænget i 69 uger, og der ikke kan ske forlængelse efter en af de øvrige bestemmelser i § 27, stk. 1, i loven, får personen ret til at få forlænget sin sygedagpengeudbetaling i 3 måneder.
Kommunen skal inden da træffe afgørelse om, at personen efter den 15. december 2020 ikke opfylder betingelserne for at få udbetalingen forlænget efter bestemmelserne i § 27, stk. 1, i loven, og at udbetalingen af sygedagpenge derfor skal ophøre.
Samtidig skal kommunen træffe afgørelse om datoen for ophøret af sygedagpenge (dvs. den 15. marts 2021), og overgang til jobafklaringsforløb med ressourceforløbsydelse den 16. marts 2021.
 Eksempel:
En person, der på grund af livstruende, alvorlig sygdom har fået ret til sygedagpenge efter reglerne i § 24 a, stk. 6, eller § 24 b, stk. 1, i loven, og personen i januar 2021 skulle ophøre med sygedagpenge, fordi personen ikke længere har en livstruende, alvorlig sygdom.
Personen får ret til at få forlænget sygedagpengene i 3 måneder.
Forlængelsen skal regnes fra kommunen har truffet en gyldig afgørelse, efter at lægen har vurderet, at personen ikke længere har en livstruende, alvorlig sygdom.
Hvis kommunen allerede inden lov nr. 1642 af 19. november 2020 trådte i kraft har truffet afgørelse om, at en sygedagpengemodtager skal overgå til et jobafklaringsforløb med ressourceforløbsydelse, må kommunen genoptage sagen og træffe afgørelse om forlængelsen.
Hvis personen fortsat er uarbejdsdygtig på grund af egen sygdom, dvs. ikke er blevet raskmeldt, har personen ret til at få udbetalt sygedagpenge efter § 26 f i 3 måneder fra datoen, hvor personen efter den allerede trufne afgørelse skulle overgå til jobafklaringsforløb.
Herefter overgår den sygemeldte til jobafklaringsforløbet.
Dvs. at forlængelsen på de 3 måneder i disse sager regnes fra den dag, hvor personen ifølge kommunens oprindelige afgørelse skulle overgå til jobafklaringsforløbet, jf. § 7 i lov nr. 1642 af 19. november 2020.
 Eksempel:
 En person, hvor der inden lovens ikrafttræden var truffet afgørelse om, at udbetalingen af sygedagpenge ikke kunne forlænges yderligere efter sygedagpengelovens § 27, stk. 1, efter den 4. november 2020, og at personen skulle overgå til jobafklaringsforløb med ressourceforløbsydelse pr. 5. november 2020. Hvis personen fortsat er i jobafklaringsforløbet og ikke er blevet raskmeldt, skal kommunen nu genoptage sagen og træffe afgørelse om, at personen i stedet skal overgå til jobafklaringsforløbet den 5. februar 2021, og at personen frem til overgangen har ret til sygedagpenge.
 Eksempel:
En person, der nåede revurderingstidspunktet med udløbet af marts 2020, og som med den gældende, midlertidige ordning har fået forlænget udbetalingen af sygedagpenge først til udløbet af juni 2020, herefter til udløbet af september 2020, og herefter med 1 måned til udgangen af oktober 2020. Hvis kommunen har truffet en gyldig afgørelse om, at denne person ikke kan få forlænget sygedagpengeudbetalingen efter § 27, stk. 1, i loven, og personen dermed pr. 1. november 2020 skulle overgå til jobafklaringsforløb med ressourceforløbsydelse efter § 27, stk. 3, i loven, har personen nu ret til at få udbetalt sygedagpenge i yderligere 3 måneder fra den 1. november 2020. Kommunen skal således genoptage sagen og træffe afgørelse om midlertidig forlængelse af sygedagpengene i 3 måneder.
Samtidig skal kommunen træffe afgørelse om datoen for ophøret af sygedagpenge og overgang til jobafklaringsforløb med ressourceforløbsydelse pr. 1. februar 2021.
 For efterfølgende forlængelse, se afsnit 4 og 5 om §§ 26 g og 26 h.
4. Forlængelse af retten til sygedagpenge for sygedagpengemodtagere, der i perioden fra og med den 1. februar 2021 til og med den 28. februar 2021 skulle overgå til et jobafklaringsforløb med ressourceforløbsydelse (§ 26 g) 4.1. Forlængelse efter § 26 g, stk. 1 Med § 26 g forlænges ordningen for den midlertidige forlængelse af retten til sygedagpenge med 1 måned.
Det betyder, at ingen sygedagpengemodtagere overgår til jobafklaringsforløb i perioden til og med den 28. februar 2021.
 Det betyder overordnet set, at udbetalingen af sygedagpenge forlænges i 1 måned for sygedagpengemodtagere, der ikke (længere) kan få forlænget udbetalingen af sygedagpenge efter de gældende regler, og som derfor i perioden fra og med den 1. februar 2021 til og med den 28. februar 2021 skulle overgå til et jobafklaringsforløb med ressourceforløbsydelse.
Disse personer får ret til fortsat at få udbetalt sygedagpenge i 1 måned, idet overgangen til jobafklaringsforløb med ressourceforløbsydelse udskydes i 1 måned.
Det gælder også, selvom den sygemeldte evt. ville foretrække at overgå til et jobafklaringsforløb med ressourceforløbsydelse.
 Eksempel:
En person har den 10. januar 2021 fået udbetalt sygedagpenge i mere end 22 uger i de 9 forudgående kalendermåneder og når dermed revurderingstidspunktet i § 24, stk. 1, i loven med udgangen af januar 2021. Her skal kommunen inden udgangen af januar 2021 tage stilling til, om sygedagpengeudbetalingen kan forlænges efter en af mulighederne i § 27, stk. 1, i loven.
Er dette ikke tilfældet, skulle personen den 1. februar 2021 efter gældende regler overgå til et jobafklaringsforløb med ressourceforløbsydelse, jf. § 24, stk. 2, i loven, men personen får i stedet ret til at få forlænget sin sygedagpengeudbetaling med 1 måned, dvs. til og med udgangen af februar 2021. Kommunen skal træffe sin afgørelse herom efter de almindelige regler, dvs. inden udgangen af januar 2021.
 Både sygedagpengemodtagere, der ikke har fået forlænget sygedagpengeudbetalingen efter de almindelige eller de midlertidige regler, og sygedagpengemodtagere, hvor sygedagpengeudbetalingen en eller flere gange har været forlænget efter de almindelige og/eller de midlertidige regler om forlængelse, kan være omfattet af bestemmelsen.
Det afgørende er, om kommunen vurderer, at udbetalingen af sygedagpenge ikke kan forlænges, eller ikke kan forlænges (yderligere), og at personen derfor skulle have tilbud om at overgå til et jobafklaringsforløb med ressourceforløbsydelse.
Hvis en person f.eks. ikke længere opfylder betingelserne i en forlængelsesregel, og sygedagpengene derfor skulle ophøre efter forlængelsesreglen, har personen ret til at få forlænget sin sygedagpengeudbetaling fra den dato, hvor sygedagpengene skulle ophøre.
 Eksempel:
En person, hvis sygedagpenge er forlænget efter § 27, stk. 1, nr. 7, fordi personen har søgt om førtidspension.
Hvis kommunen i perioden fra og med den 31. januar 2021 til og med den 27. februar 2021 træffer afgørelse om, at personen ikke har ret til førtidspension, og personen ikke opfylder betingelserne i en af de andre forlængelsesregler, skal kommunen i stedet træffe afgørelse om at forlænge personens sygedagpenge efter § 26 g.
Når kommunen træffer afgørelse om, at sygedagpengemodtageren ikke opfylder betingelserne i en af forlængelsesreglerne og dermed skal ophøre med at modtage sygedagpenge og overgå til et jobafklaringsforløb med ressourceforløbsydelse, skal kommunen samtidig træffe afgørelse om den midlertidige forlængelse af sygedagpengeperioden og om den dato (1 måned senere), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
Kommunen skal således ikke tage stilling til, om personen undervejs eller efter den ekstra måned f.eks. ville kunne opfylde betingelserne i en af forlængelsesreglerne i § 27, stk. 1, i loven.
For efterfølgende forlængelse, se afsnit 5 om § 26 h.
 Da udbetalingen af sygedagpenge efter de almindelige regler ikke ophører, før kommunen har truffet en gyldig afgørelse herom, skal forlængelse af udbetalingen tidligst regnes fra, at kommunen har truffet en gyldig afgørelse om ophør af sygedagpengene og overgang til jobafklaringsforløb med ressourceforløbsydelse.
 Eksempel:
En person har i december 2020 fået forlænget udbetalingen af sygedagpenge, fordi en læge vurderede, at personen havde en livstruende, alvorlig sygdom.
I februar 2021 fremgår det af sagen, at tilstanden ikke længere er livstruende.
Her skal kommunen tage stilling til, om sygedagpengeudbetalingen kan forlænges efter en af de øvrige muligheder i § 27, stk. 1, i loven.
Er dette ikke tilfældet, skal personen efter gældende regler overgå til et jobafklaringsforløb med ressourceforløbsydelse.
Da kommunen efter gældende regler skal partshøre m.m., vil det komme an på tidspunktet i februar, om kommunen kan nå at træffe afgørelse om ophør af sygedagpengene og overgang til jobafklaringsforløb med ressourceforløbsydelse i februar måned.
 Hvis sagen er oplyst, der er sket partshøring m.m., så afgørelsen kan træffes om, at ophøret af sygedagpenge f.eks. skulle være den 22. februar 2021 med overgang til jobafklaringsforløb med ressourceforløbsydelse den 23. februar 2021, får personen i stedet ret til at få forlænget sin sygedagpengeudbetaling med 1 måned, dvs. til og med 23. marts 2021.
 Hvis ophøret af sygedagpenge først skulle være den 3. marts 2021 med overgang til jobafklaringsforløb med ressourceforløbsydelse den 4. marts 2021, får personen ikke ret til at få forlænget sin sygedagpengeudbetaling med 1 måned.
 For efterfølgende forlængelse, se afsnit 5 om § 26 h.
4.2. Forlængelse efter § 26 g, stk. 2, for personer, hvor kommunen tidligere har truffet afgørelse efter § 26 f For personer, der har fået forlænget udbetalingen af sygedagpenge efter de midlertidige regler i § 26 f, og som skulle overgå til jobafklaringsforløb med ressourceforløbsydelse i februar 2021, skal kommunen igen tage stilling til, om udbetalingen af sygedagpenge kan forlænges efter de almindelige regler i loven.
Det vil sige, at sager, der er afgjort efter § 26 f, og som ophører i den fastsatte periode, skal vurderes igen, inden udbetalingen evt. skal forlænges 1 måned.
Kun hvis personen igen ikke opfylder betingelserne for, at udbetalingen kan forlænges efter de almindelige regler, træffer kommunen afgørelse om den midlertidige forlængelse af sygedagpengeperioden og om den dato (1 måned senere), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
Kommunen skal derefter ikke tage stilling til, om personen undervejs eller efter den ekstra måned f.eks. ville kunne opfylde betingelserne i en af forlængelsesreglerne i § 27, stk. 1, i loven.
Klagefristen regnes som sædvanligt fra afgørelsesdatoen og dermed ikke fra f.eks. datoen for overgangen til jobafklaringsforløb med ressourceforløbsydelse.
 Det vil sige, at sager, der er afgjort efter § 26 f, og hvor kommunen har truffet afgørelse om, at personen skal overgå til jobafklaringsforløb i perioden fra og med den 1. februar 2021 til og med den 28. februar 2021, får en ekstra vurdering, inden udbetalingen evt. skal forlænges 1 måned efter § 26 g.
 Eksempel:
En person har fået forlænget sygedagpengeperioden efter § 27 i loven.
Personen nåede den 27. november 2020 til udløbet af den forlængelsesperiode, der er fastsat i § 27, stk. 1, nr. 2 eller 3, i loven eller opfyldte ikke længere betingelserne i den regel, sygedagpengene var forlænget efter.
Derfor tog kommunen stilling til, om sygedagpengeudbetalingen kunne forlænges efter en af de øvrige muligheder i § 27, stk. 1, i loven.
Da dette ikke var tilfældet, skulle personen overgå til et jobafklaringsforløb med ressourceforløbsydelse, jf. § 27, stk. 3, i loven, men personen fik i stedet ret til at få forlænget sin sygedagpengeudbetaling med 3 måneder fra den dato, hvor personen skulle overgå til jobafklaringsforløbet.
Det kan være en person, hvor sygedagpengene var forlænget i 69 uger, fordi personens arbejdsevne skulle klarlægges, jf. § 27, stk. 1, nr. 2, i loven.
Personen nåede den 27. november 2020 til det tidspunkt, hvor sygedagpengene havde været forlænget i 69 uger.
Da der ikke kunne ske forlængelse efter en af de øvrige bestemmelser i § 27, stk. 1, i loven, fik personen ret til at få forlænget sin sygedagpengeudbetaling i 3 måneder fra den dato, hvor personen skulle være overgået til et jobafklaringsforløb med ressourceforløbsydelse.
Kommunen traf derfor afgørelse om, at personen efter den 27. november 2020 ikke opfyldte betingelserne for at få udbetalingen forlænget efter bestemmelserne i § 27, stk. 1, i loven, og at udbetalingen af sygedagpenge derfor skulle ophøre.
Desuden traf kommunen afgørelse om datoen for ophøret af sygedagpenge (dvs. den 27. februar 2021 og overgang til jobafklaringsforløb med ressourceforløbsydelse den 28. februar 2021.) Kommunen skal nu tage fornyet stilling til, om sygedagpengeudbetalingen kan forlænges efter reglerne i § 27, stk. 1, i loven.
Hvis dette ikke er tilfældet, træffer kommunen inden den 27. februar 2021 afgørelse efter § 26 g, stk. 1, om den midlertidige forlængelse af sygedagpengeperioden og om den dato (1 måned senere, dvs. den 27. marts 2021), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
 Eksempel:
En person, der i sin tid på grund af livstruende, alvorlig sygdom fik ret til sygedagpenge efter reglerne i § 24 a, stk. 6, eller § 24 b, stk. 1, i loven.
Personen skulle den 10. juli 2020 ophøre med sygedagpenge, fordi personen ikke længere havde en livstruende, alvorlig sygdom.
Personen fik ret til at få forlænget sygedagpengene i 3 måneder til den 10. oktober 2020 efter § 26 b i loven.
Herefter fik personen ret til at få forlænget udbetalingen af sygedagpenge i 1 måned til den 10. november 2020 efter § 26 e, stk. 2, i loven.
Personen fik derpå ret til at få forlænget udbetalingen af sygedagpenge efter § 26 f frem til den 10. februar 2021, hvorefter personen uden fornyet afgørelse skulle overgå til et jobafklaringsforløb med ressourceforløbsydelse.
Kommunen skal nu tage stilling til, om sygedagpengeudbetalingen kan forlænges efter reglerne i § 24 a, stk. 6, eller § 24 b, stk. 1, i loven.
Hvis dette ikke er tilfældet, træffer kommunen inden den 10. februar 2021 afgørelse efter § 26 g, stk. 1, om den midlertidige forlængelse af sygedagpengeperioden og om den dato (1 måned senere, dvs. den 10. marts 2021), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
 Eksempel:
En person opfyldte i november 2020 ikke længere betingelserne i den regel, sygedagpengene var forlænget efter.
Derfor tog kommunen først stilling til, om sygedagpengeudbetalingen kunne forlænges efter en af de øvrige muligheder i § 27, stk. 1, i loven.
Da dette ikke var tilfældet, skulle personen overgå til et jobafklaringsforløb med ressourceforløbsydelse, jf. § 27, stk. 3, i loven, men personen fik i stedet ret til at få forlænget sin sygedagpengeudbetaling med 3 måneder fra den dato, hvor personen skulle overgå til jobafklaringsforløbet.
Kommunen traf derfor afgørelse om, at personen ikke opfyldte betingelserne for at få udbetalingen forlænget efter bestemmelserne i § 27, stk. 1, i loven, og at udbetalingen af sygedagpenge skulle ophøre.
Desuden traf kommunen afgørelse om datoen i februar for ophøret af sygedagpenge og overgang til jobafklaringsforløb med ressourceforløbsydelse.
Selvom der således er truffet afgørelse om datoen for ophøret af sygedagpenge og overgang til jobafklaringsforløb med ressourceforløbsydelse, skal kommunen nu tage fornyet stilling til, om sygedagpengeudbetalingen kan forlænges efter reglerne i § 27, stk. 1, i loven.
Hvis dette ikke er tilfældet, træffer kommunen afgørelse om den midlertidige 1 måneds forlængelse af sygedagpengeperioden og om den dato (1 måned senere), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
 For efterfølgende forlængelse, se afsnit 5 om § 26 h.
5. Forlængelse af retten til sygedagpenge for sygedagpengemodtagere, der i perioden fra og med den 1. marts 2021 til og med den 30. april 2021 skulle overgå til et jobafklaringsforløb med ressourceforløbsydelse (§ 26 h) 5.1. Forlængelse efter § 26 h, stk. 1 § 26 h, stk. 1, betyder, at alle sygedagpengemodtagere, der egentlig skulle overgå til et jobafklaringsforløb med ressourceforløbsydelse i perioden fra og med den 1. marts 2021 til og med den 30. april 2021, har ret til fortsat at få udbetalt sygedagpenge i 2 måneder i stedet for at overgå til jobafklaringsforløb, idet overgangen til jobafklaringsforløb med ressourceforløbsydelse udskydes i 2 måneder.
 Både sygedagpengemodtagere, der ikke har fået forlænget sygedagpengeudbetalingen efter de almindelige eller de midlertidige regler, og sygedagpengemodtagere, hvor sygedagpengeudbetalingen en eller flere gange har været forlænget efter de almindelige og/eller de midlertidige regler om forlængelse, kan være omfattet af bestemmelsen.
Det afgørende er, om sygedagpengemodtageren har fået eller skulle have tilbud om at overgå til et jobafklaringsforløb med ressourceforløbsydelse i perioden.
En sygedagpengemodtager, der når revurderingstidspunktet i løbet af april 2021, er f.eks. ikke omfattet af § 26 h, stk. 1, idet denne person (tidligst) vil skulle overgå til et jobafklaringsforløb pr. 1. maj 2021.
 Se nedenfor i afsnit 5.4. i forhold til personer, der ønsker at overgå til jobafklaringsforløb med ressourceforløbsydelse fremfor at få forlænget udbetalingen af sygedagpenge.
Hvis en sag (hvor der ikke allerede er truffet afgørelse om dato for ophør af sygedagpengene og overgangen til jobafklaringsforløb), er blevet eller bliver teknisk forlænget, fordi kommunen afventer oplysninger m.v., før der kan træffes afgørelse om, hvorvidt udbetalingen af sygedagpenge skal forlænges, er det kun, hvis kommunen når at træffe en gyldig afgørelse før den 30. april 2021, at der er ret til en midlertidig forlængelse.
Det skyldes, at forlængelsen alene gælder, hvis der er tale om, at personen skal overgå til jobafklaringsforløb senest den 30. april 2021. En person, hvor der først kan træffes afgørelse i sagen f.eks. den 5. maj 2021, opfylder ikke kriteriet om at skulle overgå til jobafklaringsforløb senest den 30. april 2021 (for personer, hvor der allerede tidligere er truffet en afgørelse om overgang til jobafklaringsforløb med ressourceforløbsydelse, se nedenfor i afsnit 5.2.).
Kommunen træffer ved sin afgørelse om, at sygedagpengene skal ophøre efter § 24, stk. 2, § 24 c, stk. 1, eller § 27, stk. 3, samtidig afgørelse om forlængelsen efter 1. pkt. og om datoen for, hvornår den sygemeldte skal overgå til jobafklaringsforløbet med ressourceforløbsydelse, jf. dog § 26 h, stk. 2 og 3 (se herom i afsnit 5.2. og 5.3.) Det vil sige, at når der bliver truffet afgørelse om, hvorvidt sygedagpengene kan forlænges efter lovens almindelige bestemmelser,  træffer kommunen  hvis udbetalingen ikke kan forlænges efter de almindelige bestemmelser - samtidig afgørelse om forlængelsen efter § 26 h, stk. 1, og om datoen for, hvornår den sygemeldte skal overgå til jobafklaringsforløbet med ressourceforløbsydelse, således at der lægges 2 måneder til tidspunktet for ophør af sygedagpengene og overgangen til jobafklaringsforløb med ressourceforløbsydelse.
Når kommunen træffer afgørelse om, at en sygedagpengemodtager ikke opfylder betingelserne i nogen af de almindelige forlængelsesregler og dermed skal ophøre med at modtage sygedagpenge og overgå til et jobafklaringsforløb med ressourceforløbsydelse, skal kommunen således samtidig træffe afgørelse om den midlertidige forlængelse af sygedagpengeperioden og om den dato (2 måneder senere), hvor den sygemeldte skal overgå til jobafklaringsforløbet, hvis personen fortsat er uarbejdsdygtig på grund af egen sygdom.
Kommunen skal ikke tage stilling til, om personen undervejs eller efter de ekstra 2 måneder f.eks. ville kunne opfylde betingelserne i en af forlængelsesreglerne i § 27, stk. 1, i loven.
 Eksempel:
En sygedagpengemodtager, der den 10. marts 2021 har fået udbetalt sygedagpenge i mere end 22 uger i de 9 forudgående kalendermåneder, og dermed når revurderingstidspunktet i § 24, stk. 1, i loven med udgangen af marts 2021. Her skal kommunen efter de almindelige regler inden udgangen af marts 2021 tage stilling til, om sygedagpengeudbetalingen kan forlænges efter en af mulighederne i § 27, stk. 1, i loven.
Er dette ikke tilfældet, skulle personen den 1. april 2021 overgå til et jobafklaringsforløb med ressourceforløbsydelse, jf. § 24, stk. 2, i loven, men personen har i stedet ret til at få forlænget sin sygedagpengeudbetaling med 2 måneder, dvs. til og med udgangen af maj 2021 (med overgang til jobafklaringsforløb 1. juni 2021).
For nogle af de personer, der er omfattet af § 26 h, stk. 1, er der allerede inden lovens ikrafttrædelse truffet afgørelse om ophør af sygedagpengene og overgang til jobafklaringsforløb med ressourceforløbsydelse, herunder i alle de sager, hvor der er truffet afgørelse efter § 26 g.
For disse personer, se nedenfor i afsnit 5.2.
 For personer, hvor den sidste forlængelse er sket efter § 26 f, se nedenfor i afsnit 5.3.
5.2. Når kommunen har truffet afgørelse om ophør af sygedagpengene og overgang til jobafklaringsforløb inden lovens ikrafttræden (§ 26 h, stk. 2) Det fremgår af § 26 h, stk. 2, 1. pkt., at hvis kommunen for en person omfattet af § 26 h, stk. 1, 1. pkt., har truffet afgørelse om ophør af sygedagpengene og overgang til jobafklaringsforløbet med ressourceforløbsydelse, uden at der samtidig er fastsat en forlængelse efter § 26 h, stk. 1, 2. pkt., regnes forlængelsen på de 2 måneder fra datoen fastsat i den allerede trufne afgørelse om ophør af sygedagpengene og overgang til jobafklaringsforløb.
 Det vil sige, at når kommunen allerede har nået at revurdere en sag og træffe afgørelse om ophør af sygedagpengene og overgang til jobafklaringsforløbet med ressourceforløbsydelse, men det er sket inden lovens ikrafttræden, og der derfor ikke er givet 2 måneders forlængelse af sygedagpengeudbetalingen, får personen ret til de 2 måneders forlængelse regnet fra datoen for overgang til jobafklaringsforløb, som allerede er fastsat.
 Eksempel:
 En sygedagpengemodtager, hvor der i oktober 2020 skete revurdering og blev truffet afgørelse om ophør af sygedagpengene og overgang til jobafklaringsforløb efter § 26 f pr. 1. november 2020. Overgangen til jobafklaringsforløbet blev i medfør af § 26 f rykket til at skulle ske pr. 1. februar 2021. Denne sag blev efterfølgende efter § 26 g, stk. 2, revurderet igen i januar 2021, og da udbetalingen stadig ikke kunne forlænges efter de almindelige bestemmelser, traf kommunen afgørelse om forlængelse af sygedagpengeudbetalingen og overgang til jobafklaringsforløb efter § 26 g til den 1. marts 2021. Sagen er nu en af de sager, hvor der skal forlænges 2 måneder regnet fra den allerede trufne afgørelse, dvs. at udbetalingen af sygedagpenge skal forlænges til udgangen af april 2021 med overgang til jobafklaringsforløb den 1. maj 2021.
 Eksempel:
 En sygedagpengemodtager, der den 10. februar 2021 har fået udbetalt sygedagpenge i mere end 22 uger i de 9 forudgående kalendermåneder, og dermed nåede revurderingstidspunktet i § 24, stk. 1, i loven med udgangen af februar 2021. Kommunen tog stilling til, om sygedagpengeudbetalingen kunne forlænges efter en af mulighederne i § 27, stk. 1, i loven, men da dette ikke var tilfældet, overgik personen den 1. marts 2021 til et jobafklaringsforløb med ressourceforløbsydelse.
 Personen har ret til 2 måneders forlængelse, dvs. at udbetalingen af sygedagpenge skal forlænges til udgangen af april 2021 med overgang til jobafklaringsforløb den 1. maj 2021.
Kommunen skal træffe afgørelse om forlængelsen og om den nye dato for, hvornår den sygemeldte skal overgå til jobafklaringsforløbet med ressourceforløbsydelse.
Det gælder uanset, om sygedagpengemodtageren allerede er overgået til jobafklaringsforløbet med ressourceforløbsydelse.
Det betyder, at kommunen af egen drift skal træffe afgørelse om forlængelsen i sager, hvor der er truffet afgørelse om overgang fra sygedagpenge til jobafklaringsforløb med ressourceforløbsydelse i perioden fra 1. marts 2021, herunder sager, hvor personen allerede er overgået til jobafklaringsforløb.
Det gælder herunder i alle sager, hvor der er truffet afgørelse efter § 26 g om forlængelse i 1 måned med udløb i løbet af marts 2021. Kommunen skal nu træffe afgørelse om 2 måneders forlængelse regnet fra den dato, der allerede er fastsat for ophøret.
 Kommunen skal således ikke igen tage stilling til, om der kan ske forlængelse af udbetalingen af sygedagpenge efter de almindelige regler, men skal alene træffe en ny afgørelse om, at de berørte personer får ret til at få udbetalt sygedagpenge i 2 måneder regnet fra den dato, hvor de ifølge kommunens tidligere afgørelse skulle overgå til jobafklaringsforløb med ressourceforløbsydelse, og herefter skal overgå til jobafklaringsforløbet.
 Eksempel:
 En person, hvor der inden lovens ikrafttræden var truffet afgørelse om, at udbetalingen af sygedagpenge ikke kunne forlænges yderligere efter sygedagpengelovens § 27, stk. 1, efter den 8. marts 2021, og at personen skulle overgå til jobafklaringsforløb med ressourceforløbsydelse pr. 9. marts 2021. Kommunen skal nu (alene) træffe afgørelse om, at personen i stedet skal overgå til jobafklaringsforløbet den 9. maj 2021, og at personen frem til overgangen har ret til sygedagpenge, jf. nedenfor.
Der er ret til forlængelse af sygedagpengene i 2 måneder fra den allerede fastsatte dato, også selvom kommunen helt undtagelsesvist ikke kan nå at træffe afgørelse om de ændrede datoer i den periode, hvor reglerne gælder.
Dvs. at en sygedagpengemodtager, hvor kommunen inden lovens ikrafttræden havde nået at træffe afgørelse om standsning af sygedagpengene med udgangen af marts 2021 og overgang til jobafklaringsforløb med ressourceforløbsydelse pr. 1. april 2021, får ret til forlængelse til og med udgangen af maj 2021 og overgang til jobafklaringsforløb med ressourceforløbsydelse pr. 1. juni 2021, selvom kommunen evt. ikke når at træffe afgørelse om de ændrede datoer i april måned.
 Da udbetalingen af sygedagpenge efter de almindelige regler ikke ophører, før kommunen har truffet en gyldig afgørelse herom, skal udbetalingen i alle tilfælde tidligst standse efter, at kommunen har truffet en ny gyldig afgørelse om ophør af sygedagpengene og overgang til jobafklaringsforløbet med ressourceforløbsydelse.
 Kommunen har ikke pligt til at partshøre borgeren om, at reglerne er ændret, og at der på et uændret oplysningsgrundlag bliver truffet en anden afgørelse alene på grund af ændrede regler.
 Se nedenfor i afsnit 5.4., i forhold til personer, der ønsker at overgå til jobafklaringsforløb med ressourceforløbsydelse fremfor at få forlænget udbetalingen af sygedagpenge.
Den sygemeldte kan efter de almindelige regler klage over kommunens afgørelser, herunder over en afgørelse, hvor alene datoen flyttes, så personen 2 måneder senere skal overgå til jobafklaringsforløb med ressourceforløbsydelse.
Klagefristen regnes som sædvanligt fra afgørelsesdatoen, og dermed ikke fra f.eks. datoen for overgangen til jobafklaringsforløb med ressourceforløbsydelse.
 For personer, der senest har fået forlænget udbetalingen af sygedagpenge efter § 26 f, og som skulle overgå til jobafklaringsforløb med ressourceforløbsydelse i marts eller april 2021, henvises til afsnit 5.3.
5.3. Når kommunen senest har truffet afgørelse efter § 26 f (§ 26 h, stk. 3) Det fremgår af § 26 h, stk. 3, at for sygedagpengemodtagere omfattet af § 26 h, stk. 1 og 2, hvor kommunen senest har truffet afgørelse om forlængelse af sygedagpengeudbetalingen efter § 26 f, skal kommunen, inden udløbet af de 2 måneders forlængelse efter stk. 1 og 2, træffe fornyet afgørelse om, hvorvidt udbetalingen kan forlænges efter bestemmelserne i § 24 a, stk. 6, § 24 b, stk. 1, eller § 27, stk. 1, nr. 1-7.
 Det betyder, at hvis en sag senest er afgjort efter § 26 f, dvs. at der er truffet en afgørelse efter § 26 f om ophør af sygedagpenge, forlængelse med 3 måneder samt overgang til jobafklaringsforløb i perioden 1. marts 2021 til og med 30. april 2021, skal kommunen igen tage stilling til, om personen kan få forlænget udbetalingen af sygedagpenge efter de almindelige regler.
Det vil sige, at sager, der senest er afgjort efter § 26 f, og hvor personen skulle overgå til jobafklaringsforløb i perioden 1. marts til og med 30. april 2021, får en ekstra revurdering, som skal foretages, inden udløb af forlængelsen på de 2 måneder.
De 2 måneder regnes efter § 26 h, stk. 2, fra den dato, hvor personen efter den afgørelse, der er truffet efter § 26 f, skulle ophøre med sygedagpengene og overgå til jobafklaringsforløbet.
 Eksempel:
En sygedagpengemodtager, hvor sygedagpengene var forlænget i 69 uger, fordi personens arbejdsevne skulle klarlægges, jf. § 27, stk. 1, nr. 2, i loven.
Hvis personen den 5. januar 2021 nåede til det tidspunkt, hvor sygedagpengene havde været forlænget i 69 uger, skulle kommunen inden da tage stilling til, om der kunne ske forlængelse efter en af de øvrige bestemmelser i § 27, stk. 1, i loven.
Kunne der ikke det, fik personen ret til at få forlænget sin sygedagpengeudbetaling i 3 måneder efter § 26 f.
Kommunen skulle derfor træffe afgørelse om, at personen efter den 5. januar 2021 ikke opfyldte betingelserne for at få udbetalingen forlænget efter bestemmelserne i § 27, stk. 1, i loven, og at udbetalingen af sygedagpenge derfor skulle ophøre, samt om datoen for ophøret af sygedagpenge (den 5. april 2021), og overgang til jobafklaringsforløb med ressourceforløbsydelse (den 6. april 2021).
 Personen har nu ret til at få forlænget udbetalingen af sygedagpenge til den 5. juni 2021 og skal overgå til jobafklaringsforløb med ressourceforløbsydelse den 6. juni 2021. Inden forlængelsen udløber, skal kommunen igen træffe afgørelse om, hvorvidt personen opfylder betingelserne for at få udbetalingen forlænget efter de almindelige bestemmelser i loven.
 Kommunen skal sikre, at der foreligger et tilstrækkeligt grundlag til at kunne træffe afgørelse om eventuel forlængelse af sygedagpengeperioden (undersøgelsesprincippet).
Hvis sagen ikke er tilstrækkeligt oplyst  f.eks. fordi der ikke foreligger oplysninger om den sygemeldtes helbredstilstand  skal kommunen indhente de oplysninger, der er nødvendige for at oplyse sagen tilstrækkeligt.
Der kan først træffes en gyldig afgørelse efter, at sagen er blevet tilstrækkeligt oplyst.
Det betyder, at udbetalingen af sygedagpenge skal fortsætte, indtil kommunen på et tilstrækkeligt oplysningsgrundlag har truffet afgørelse om ophør af udbetaling af sygedagpenge.
Spørgsmålet om, hvorvidt der er behov for at indhente yderligere lægelig dokumentation i forbindelse med vurderingen af, om udbetalingen af sygedagpenge til en sygemeldt kan forlænges, beror på en konkret vurdering.
De lægelige oplysninger skal som udgangspunkt beskrive tilstanden på revurderingstidspunktet. Ældre lægelige oplysninger kan inddrages, hvis der ikke har været en udvikling i helbredstilstanden, eller hvis udviklingen i helbredstilstanden har været som forventet.
Hvis ældre lægelige oplysninger lægges til grund for kommunens afgørelse, skal der være dokumentation i sagen i øvrigt for, at der ikke har været en udvikling i helbredstilstanden, eller at tilstanden har udviklet sig som forventet.
Der skal kun indhentes nye lægelige akter, hvis det er relevant for kommunens vurdering, fordi der er tale om væsentlige ændringer i de helbredsmæssige forhold, herunder ændringer, som har betydning for arbejdsevnen.
I andre tilfælde skal kommunen anvende de foreliggende lægeoplysninger, herunder attester, og evt. rådføre sig med sundhedskoordinatoren og lægekonsulenten.
Da udbetalingen af sygedagpenge efter de almindelige regler ikke ophører, før kommunen har truffet en gyldig afgørelse herom, kan sygedagpengene ikke standses, før kommunen har truffet en gyldig afgørelse om ophør af sygedagpengene og overgang til jobafklaringsforløbet med ressourceforløbsydelse.
Sygedagpengene kan dog under alle omstændigheder ikke standses, før efter de 2 måneder.
 Eksempel:
En person, der løbende har fået forlænget udbetalingen efter de midlertidige regler.
Personen har senest fået forlænget sygedagpengene i 3 måneder til den 10. marts 2021 efter § 26 f i loven.
Inden denne afgørelse blev truffet, tog kommunen først stilling til, om udbetalingen kunne forlænges efter lovens almindelige regler.
Udbetalingen af sygedagpenge skal nu forlænges til den 10. maj 2021 efter § 26 h, stk. 1 og 2. Og da sagen senest er afgjort efter § 26 f, skal der ske en ny revurdering efter § 26 h, stk. 3, og kommunen skal således tage fornyet stilling til, om sygedagpengeudbetalingen kan forlænges efter lovens almindelige forlængelsesregler.
Hvis kommunen når at oplyse sagen og træffe en ny afgørelse (og personen fortsat ikke kan få forlænget udbetalingen efter de almindelige regler, men stadig er uarbejdsdygtig på grund af egen sygdom), skal der træffes afgørelse om overgang til jobafklaringsforløb den 11. maj 2021. Hvis kommunen ikke når at træffe afgørelse inden da, kan sygedagpengene ikke standses, før kommunen har truffet en gyldig afgørelse om ophør af sygedagpengene og overgang til jobafklaringsforløbet med ressourceforløbsydelse.
 Hvis en person, der egentlig ville være omfattet af § 26 h, stk. 3, har anmodet kommunen om, at tidspunktet for overgangen til jobafklaringsforløbet med ressourceforløbsydelse i perioden fra og med den 1. marts 2021 til og med den 30. april 2021 fastholdes, jf. nedenfor i afsnit 5.4., skal kommunen ikke træffe afgørelse efter stk. 3. Det skyldes, at en person, der efter stk. 4 bliver i/overgår til jobafklaringsforløbet uden 2 måneders forlængelse, ikke er omfattet af § 26 h, stk. 1 eller 2, idet personen efter sin anmodning og forbliven i/overgang til jobafklaringsforløb ikke har ret til de 2 måneders forlængelse af udbetalingen af sygedagpengene.
Den sygemeldte kan efter de almindelige regler klage over kommunens afgørelse.
Klagefristen regnes som sædvanligt fra afgørelsesdatoen, og dermed ikke fra f.eks. datoen for overgangen til jobafklaringsforløb med ressourceforløbsydelse.
5.4. Sygedagpengemodtagere omfattet af § 26 h, stk. 1, kan vælge at overgå til jobafklaringsforløbet med ressourceforløbsydelse (§ 26 h, stk. 4) Det fremgår af § 26 h, stk. 4, at en sygedagpengemodtager, der er omfattet af § 26 h, stk. 1, har ret til at overgå til jobafklaringsforløbet med ressourceforløbsydelse, hvis personen inden 4 uger fra en afgørelse efter § 26 h, stk. 1 eller 2 anmoder kommunen om at ændre denne afgørelse, således at tidspunktet for overgangen til jobafklaringsforløbet med ressourceforløbsydelse i perioden fra og med den 1. marts 2021 til og med den 30. april 2021 fastholdes.
 Det betyder, at hvis en person, der får udbetalingen af sygedagpenge forlænget efter § 26 h, stk. 1 eller 2, i stedet foretrækker at blive i/overgå til jobafklaringsforløb med ressourceforløbsydelse uden de 2 måneders forlængelse, har personen ret til det, hvis personen henvender sig til kommunen og anmoder om det inden 4 uger fra afgørelsen om forlængelse.
 Det betyder også,at når kommunen orienterer de sygedagpengemodtagere, der er omfattet af § 26 h, om afgørelsen om forlængelse af perioden med sygedagpenge, skal kommunen samtidig orientere om muligheden for inden 4 uger fra afgørelsen at anmode om at vælge at blive i eller overgå til jobafklaringsforløb med ressourceforløbsydelse.
 Det kan f.eks. være en selvstændig, hvor sygedagpengene på grund af den indkomst, der er lagt til grund for beregningen af sygedagpengene, ikke har ret til at få udbetalt det maksimale sygedagpengebeløb, og hvor den selvstændige kunne få mere udbetalt i ressourceforløbsydelse.
 Hvis sygedagpengemodtageren anmoder om det, skal kommunen ligeledes vejlede om konsekvenserne af at overgå til jobafklaringsforløb med ressourceforløbsydelse, herunder om, hvordan man beregner ressourceforløbsydelse.
 Personer, der allerede inden lovens ikrafttræden er overgået til jobafklaringsforløb den 1. marts 2021 eller senere, får derved mulighed for at forblive i jobafklaringsforløbet fremfor at komme tilbage til sygedagpenge i 2 måneder.
 Muligheden for at anmode om at overgå til jobafklaringsforløbet frem for at få forlænget udbetalingen af sygedagpenge gælder for alle sygedagpengemodtagere, der i perioden 1. marts til og med 30. april 2021 skulle overgå til jobafklaringsforløb og derved får ret til den midlertidige forlængelse af sygedagpengeudbetalingen i 2 måneder.
Kommunen skal træffe en ny afgørelse om datoen for personens overgang til jobafklaringsforløb.
For personer, hvor der allerede er truffet afgørelse om overgang til jobafklaringsforløb inden lovens ikrafttræden, vil datoen være den samme som den dato, der er fastsat i afgørelsen fra inden lovens ikrafttræden.
 Eksempel:
En person, der løbende har fået forlænget udbetalingen efter de midlertidige regler.
Personen har senest fået forlænget sygedagpengene i 3 måneder til den 10. marts 2021 efter § 26 f i loven  dvs. overgang til jobafklaringsforløb den 11. marts 2021. Inden denne afgørelse blev truffet, tog kommunen først stilling til, om udbetalingen kunne forlænges efter lovens almindelige regler.
 Der skal nu ske forlængelse af udbetalingen af sygedagpenge til den 10. maj 2021 efter § 26 h, stk. 1 og 2. Da sagen senest er afgjort efter § 26 f, skulle der egentlig også ske en ny revurdering efter § 26 h, stk. 3. Men hvis den pågældende, efter at have fået kommunens afgørelse om forlængelsen, anmoder kommunen om, at tidspunktet for overgang til jobafklaringsforløbet skal fastholdes, skal kommunen træffe afgørelse efter § 26 h, stk. 4, om at udbetalingen af sygedagpenge alligevel ophører pr. 10. marts 2021, og at overgangen til jobafklaringsforløb skal regnes for at være den 11. marts 2021. Og kommunen skal ikke træffe afgørelse efter § 26 h, stk. 3, jf. ovenfor i afsnit 5.3.
 Hvis der er tale om en sag, hvor kommunen samtidig med en afgørelse om forlængelse sætter en dato 2 måneder frem i tiden for, hvornår den sygemeldte skal overgå til jobafklaringsforløbet med ressourceforløbsydelse, jf. § 26 h, stk. 1, skal datoen være minus de 2 måneder, der i afgørelsen om forlængelse blev lagt til tidspunktet for ophør af sygedagpengene og overgangen til jobafklaringsforløb med ressourceforløbsydelse.
 Eksempel:
En sygedagpengemodtager, hvor der den 10. april 2021 bliver truffet afgørelse om ophør af sygedagpengeudbetalingen med virkning fra den 15. april 2021, fordi udbetalingen ikke kan forlænges efter en af mulighederne i § 27, stk. 1, i loven.
Personen skulle den 16. april 2021 overgå til et jobafklaringsforløb med ressourceforløbsydelse, jf. § 27, stk. 3, i loven, men personen har i stedet efter § 26 h, stk. 1, ret til at få forlænget sin sygedagpengeudbetaling med 2 måneder, dvs. til og med 15. juni 2021 (med overgang til jobafklaringsforløb 16. juni 2021). Anmoder personen imidlertid om, at tidspunktet for overgang til jobafklaringsforløbet skal fastholdes, skal kommunen træffe afgørelse efter § 26 h, stk. 4, om at udbetalingen af sygedagpenge alligevel ophører pr. 15. april 2021, og at overgangen til jobafklaringsforløb skal være den 16. april 2021.
 Den sygemeldte kan f.eks. henvende sig skriftligt eller telefonisk til kommunen med sin anmodning om, at kommunen ændrer afgørelsen om forlængelse, således at tidspunktet for overgangen til jobafklaringsforløbet med ressourceforløbsydelse fastholdes til det oprindelige tidspunkt i perioden fra og med den 1. marts 2021 til og med den 30. april 2021.
 Personen skal have fremsat sin anmodning om ændringen inden 4 uger fra afgørelsen efter § 26 h, stk. 1 eller 2.
 Der kan klages over kommunens afgørelse efter § 26 h, stk. 4, efter de almindelige regler.
