Civilretsdirektoratet ændrede en af statsamtet truffet afgørelse,  

 således at hustrubidraget bortfaldt med tilbagevirkende kraft, da hustruen,  

 der arbejdede på deltid, ikke udnyttede sin erhvervsevne.
Man fandt  

 endvidere, at hustruen gentagne gange havde forhalet sagens behandling,  

 hvorfor man valgte bortfaldstidspunktet som den dag, hvor der kunne have  

 været truffet afgørelse i sagen.
 Statsamtet nedsatte ned 15. august 1989 et hustrubidrag til 2.000 kr. med  

 virkning fra den 17. august 1989 og indtil videre.
 Manden klagede og ansøgte om, at bidraget skulle bortfalde eller nedsættes  

 yderligere, idet han bl.a. henviste til, at hustruen ikke udnyttede sin  

 erhvervsevne.
 Det fremgik af sagen, at hustruen var 43 år, at hun havde deltidsarbejde  

 som kontorassistent, at hun havde søgt, men ikke fået, fuldtidsarbejde dette  

 sted, og at hun ikke havde søgt fuldtidsstillinger andre steder.
 Det fremgik endvidere af sagen, at hustruens månedlige bruttoløn androg  

 ca. 7.400 kr., at det var hendes opfattelse, at hun ville være i stand til at  

 påtage sig et fuldtidsjob, og at hun flere gange anmodede om udsættelse af  

 fristen for at svare på, i hvilket omfang hun havde søgt yderligere arbejde.
 Civilretsdirekoratet lod hustrubidraget bortfalde med virkning fra den 17.  

 maj 1990 og indtil videre, idet man henviste til, at hun med fuldtidsarbejde  

 ville kunne opnå en lønindtægt af en sådan størrelse, at hun ville være i  

 stand til at forsørge sig selv.
 Man henviste endvidere til, at Civilretsdirektoratet kunne have truffet  

 afgørelse i sagen inden den 17. maj 1990, såfremt hustruen ikke gentagne  

 gange havde anmodet om udsættelse med svarfristen.
