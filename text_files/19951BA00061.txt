Nr BSF 61 Forslag til folketingsbeslutning om fri konkurrence på  

 Helsingør-Helsingborg-overfarten Fremsat af Ole Donner (DF) Pia Kjærsgaard (DF) Poul Nødgaard (DF) Kristian  

 Thulesen Dahl (DF) den 14. december 1995 Folketinget pålægger regeringen at sikre, at der etableres fri konkurrence på Helsingør-Helsingborg-overfarten.
Bemærkninger til forslaget Det har igennem efterhånden en årrække været et problem, at alternative  

 operatører ikke har haft mulighed for at besejle Helsingør-Helsingborg-ruten.
 Konsekvensen af monopoliseringen til gavn for DSB henholdsvis  

 DSB-beslægtede selskaber har været, at billetpriserne har stabiliseret sig på  

 et helt urimeligt niveau.
 Alternative operatører såsom Mercandia har med jævne mellemrum kunnet  

 fremvise oplysninger, der sandsynliggjorde væsentlig lavere billetpriser,  

 hvis konkurrencen blev givet fri.
 Et flertal i Folketinget har imidlertid fastholdt monopolet.
 Konkurrencerådet har utvetydigt sagt, at monopolet skal brydes.
 Det nye er, at Europa-Kommissionen er gået ind i sagen og entydigt har  

 tilkendegivet, at der skal være fri konkurrence på overfarten, oplysninger,  

 der dog kun meget lidt beredvilligt og stærkt forsinket er kommet til  

 Folketingets kendskab.
 Folketinget fik således først kendskab til vigtig korrespondance i  

 relation til forespørgselsdebatten den 5. december 1995, ti minutter før  

 debatten foregik i salen, selv om korrespondancen var modtaget i  

 Trafikministeriet fem dage før.
 Når denne korrespondance så oven i købet indeholdt meget kraftige  

 irettesættelser af landets trafikminister og påbud om at sikre fri  

 konkurrence på overfarten, var det helt uacceptabelt, at informationerne ikke  

 blev tilstillet Folketinget noget før.
Kendsgerningerne er, at man på alle mulige måder forsøger at fastholde  

 monopolet, og det medfører dårlig service over for skatteborgerne.
Det  

 medfører også alt for høje priser på overfarten, og det medfører ikke mindst  

 en konkurrenceforvridning.
 Hvis ikke regeringen snart giver Folketinget og DSB's eventuelle  

 konkurrenter en ordentlig behandling, ender det med, at Europa-Kommissionen  

 overhaler alle indenom og definitivt pålægger Danmark at indstille  

 beskyttelsen af de statslige monopolinteresser.
