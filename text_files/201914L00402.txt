Betænkning afgivet af Miljø- og Fødevareudvalget den 15. januar 2020 Betænkning over Forslag til lov om ændring af lov om miljøbeskyttelse og emballageafgiftsloven (Forbud mod gratis udlevering af bæreposer og forbud mod udlevering af tynde plastikbæreposer) [af miljøministeren (Lea Wermelin)]:
1. Ændringsforslag Miljøministeren har stillet 4 ændringsforslag til lovforslaget.
2. Indstillinger Et flertal i udvalget (udvalget med undtagelse af NB og LA) indstiller lovforslaget til vedtagelse med de stillede ændringsforslag.
Et mindretal i udvalget (NB og LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Betænkningsbidrag fra miljøministeren Miljø- og Fødevareministeriet har i lovforslagets bemærkninger oplyst, at Danmark i praksis allerede opfylder kravene i letvægtsplastbæreposedirektivet via emballageafgiften på plastikbæreposer.
Det er derudover vurderet, at Danmark ikke har et forbrugsniveau, der overstiger 90 letvægtsplastbæreposer pr. person pr. år.
Emballageafgiften omfatter kun bæreposer med hank med et rumindhold på mindst 5 liter.
 Miljø- og Fødevareministeriet har i oktober 2018 besvaret spørgsmål fra Folketinget vedrørende opfyldelsen af letvægtsplastbæreposedirektivet (MOF alm. del  svar på spørgsmål 988-993, folketingetsåret 2017-18). I disse svar har det også været vurderingen, at kravene i letvægtsplastbæreposedirektivet er opfyldt via emballageafgiften.
 På baggrund af bemærkninger under 1. behandlingen og spørgsmål under udvalgsbehandlingen om plastikbæreposer uden hank har ministeriet foretaget en nærmere analyse af muligheden for, at også disse plastikbæreposer kan være omfattet af forbud mod gratis udlevering.
 Derudover har Kommissionen henvendt sig til Danmark i en pilotprojektsag vedrørende mulig manglende gennemførelse i dansk ret af en række definitioner fastsat i letvægtsplastbæreposedirektivet.
På baggrund af analysen og i forbindelse med besvarelsen af pilotprojektsagen er ministeriet blevet opmærksom på, at direktivets definitioner ikke har været fuldt ud implementeret.
Der er derfor stillet et ændringsforslag til det fremsatte lovforslag, som medfører, at bæreposer af plastik uden hank med en vægtykkelse over 30 mikrometer også bliver omfattet af forbuddet mod gratis udlevering.
 På baggrund af det fremsatte lovforslag og det stillede ændringsforslag er det ministeriets vurdering, at direktivets definitioner er fuldt ud implementeret.
4. Ændringsforslag med bemærkninger Ændringsforslag Til § 1 Af miljøministeren, tiltrådt af et flertal (udvalget med undtagelse af NB og LA):
 1) I den under nr. 2 foreslåede § 51 a indsættes i stk. 1 efter »med hank« ordene: »af andet materiale end plastik«.
[Præcisering som konsekvens af ændringsforslag nr. 2] 2) I den under nr. 2 foreslåede § 51 a indsættes efter stk. 1 som nyt stykke:
»Stk. 2. Bæreposer af plastik med og uden hank med en vægtykkelse over 30 mikrometer må ikke udleveres gratis på salgssteder for varer eller produkter, jf. dog stk. 5.« Stk. 2-4 bliver herefter stk. 3-5.
[Udvidelse af forbud mod gratis udlevering til også at omfatte bæreposer af plastik uden hank med en vægtykkelse over 30 mikrometer] 3) I den under nr. 2 foreslåede § 51 a ændres i stk. 4, der bliver stk. 5, »forbuddet i stk. 1« til: »forbuddene i stk. 1 og 2«.
[Konsekvens af ændringsforslag nr. 2] 4) Nr. 3 affattes således:
»3. I § 110, stk. 1, nr. 1, indsættes efter »§ 50 a, stk. 1 eller 2,«: »§ 51 a, stk. 1-3,«.« [Konsekvens af ændringsforslag nr. 2] Bemærkninger Til nr. 1 Bæreposer af plastik med og uden hank foreslås reguleret særskilt i et nyt stk. 2 og i det oprindelig foreslåede stk. 2, som bliver stk. 3. Da bæreposer af plastik reguleres særskilt, præciseres stk. 1 til kun at omfatte bæreposer af andet materiale end plastik.
Med den foreslåede ændring vil stk. 1 dermed alene regulere bæreposer af andre materialer end plastik, f.eks. poser af papir, stof m.m.
Bæreposer af plastik med og uden hank med en vægtykkelse over 30 mikrometer reguleres særskilt i stk. 2.
Til nr. 2 I det fremsatte lovforslag er alle bæreposer uanset materiale med hank omfattet af bestemmelsen i § 51 a, stk. 1, om forbud mod gratis udlevering på salgssteder for varer eller produkter.
Det fremsatte lovforslag tager udgangspunkt i emballageafgiftens definition af bæreposer, som alene er bæreposer med hank.
Bæreposer af plastik uden hank med en vægtykkelse over 30 mikrometer er således ikke omfattet af bestemmelsen i det fremsatte lovforslag.
 I forbindelse med 1. behandling af lovforslaget og spørgsmål under udvalgsbehandlingen er det fundet hensigtsmæssigt også at forbyde gratis udlevering af bæreposer af plastik uden hank med en vægtykkelse over 30 mikrometer.
 Med den foreslåede ændring vil bæreposer af plastik med og uden hank med en vægtykkelse over 30 mikrometer være reguleret samlet i stk. 2.
Til nr. 3 Salgssteder, der udelukkende sælger varer fritaget for afgift (genbrugsbutikker), jf. momsloven, må kun sælge brugte varer, der er modtaget vederlagsfrit.
 Som følge af det foreslåede nye stk. 2 vil forbud mod gratis udlevering af bæreposer være reguleret i både stk. 1 og stk. 2. Lovforslaget undtager genbrugsbutikker fra kravet om betaling i stk. 1. Med den forslåede ændring i ændringsforslagets nr. 3 bliver bæreposer af plastik over 30 mikrometer reguleret særskilt i stk. 2, hvorfor bestemmelsen i § 51 a, stk. 4, der bliver til stk. 5, udvides til at omfatte både stk. 1 og stk. 2.
 Med den foreslåede ændring vil genbrugsbutikker være undtaget fra kravet om betaling i forbindelse med udlevering af bæreposer, uanset om bæreposen er lavet af plastik eller andre materialer, f.eks. papir, stof m.v.
Til nr. 4 Som konsekvens af at der foreslås indsat et nyt stk. 2 i § 51 a, ændres der også i miljøbeskyttelseslovens § 110, stk. 1, nr. 1, sådan at der henvises til § 51 a, stk. 1-3. Dermed omfattes også det nye stk. 2 af bestemmelsen, og eventuel overtrædelse heraf kan straffes efter lovens almindelige bestemmelser herom.
Det betyder, at overtrædelse kan straffes med bøde, og at straffen kan stige til fængsel i indtil 2 år.
5. Udvalgsarbejdet Lovforslaget blev fremsat den 14. november 2019 og var til 1. behandling den 22. november 2019. Lovforslaget blev efter 1. behandling henvist til behandling i Miljø- og Fødevareudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og miljøministeren sendte den 29. august 2019 dette udkast til udvalget, jf.
MOF alm. del  bilag 84, folketingsåret 2018-19, 2. samling.
Den 14. november 2019 sendte miljøministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 14 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Christian Rabjerg Madsen (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Nils Sjøberg (RV) Carl Valentin (SF) Anne Valentina Berthelsen (SF) Signe Munk (SF) Søren Egge Rasmussen (EL) Mai Villadsen (EL) Susanne Zimmer (ALT) Erling Bonnesen (V) Hans Christian Schmidt (V) Marie Bjerre (V) Ellen Trane Nørby (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Mette Abildgaard (KF) Orla Østerby (KF) Peter Seier Christensen (NB) Henrik Dahl (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
