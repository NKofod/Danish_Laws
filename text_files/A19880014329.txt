 Herved bekendtgøres lov nr. 565 af 1. december 1976 om  

 garantier for finansieringsinstitutter for virksomheder inden for håndværket  

 og den mindre industri, handelen, vognmandserhvervet og andre serviceerhverv,  

 med de ændringer der følger af lov nr. 855 af 23. december 1987.
§ 1.  Industriministeren bemyndiges til inden for et  

 beløb af 60 mill. kr. at yde garanti af statskassen for forpligtelser indgået  

 af finansieringsinstitutter, der er eller bliver oprettet af landsomfattende  

 sammenslutninger inden for håndværket og den mindre industri, handelen,  

 vognmandserhvervet og andre serviceerhverv med det formål at yde bistand ved  

 etablering, sammenlægning, overdragelse, ombygning og modernisering af  

 virksomheder inden for disse erhverv.
Denne bistand skal fortrinsvis tage  

 sigte på investeringer, som er af særlig betydning for effektiviteten inden  

 for de pågældende erhverv.
Et institut skal endvidere kunne yde bistand i  

 tilfælde, hvor det efter en konkret vurdering skønnes forsvarligt for at  

 imødegå tab på løbende engagementer.
 § 2.  En garanti af statskassen må ikke overstige det  

 beløb, der i øvrigt er tilvejebragt som ansvarlig kapital for det pågældende  

 finansieringsinstitut.
 Stk. 2.  Når særlige forhold taler derfor, kan garantien  

 dog ydes med et beløb på indtil 150 pct. af den i øvrigt tilvejebragte  

 kapital.
 Stk. 3.  Statens garanti kan kun gøres gældende i det  

 omfang, instituttets kapital i øvrigt ikke kan dække dets forpligtelser.
 § 3.  Det er en betingelse for ydelse af statsgaranti,  

 at finansieringsinstituttets vedtægter er godkendt af industriministeren.
 Stk. 2.  Så længe en statsgaranti er i kraft, skal  

 finansieringsinstituttet underkaste sig det regnskabsmæssige tilsyn, som  

 industriministeren foreskriver.
 § 4.  Der nedsættes et tilsynsråd på tre medlemmer med  

 den opgave at give indstilling om ydelse af statsgaranti og at rådgive  

 industriministeren i spørgsmål om finansieringsinstitutternes virksomhed.
Stk. 2.  Rådets formand og dets to andre medlemmer  

 beskikkes af industriministeren for tre år ad gangen.
Medlemmerne skal have  

 henholdsvis økonomisk, administrativ og bankmæssig indsigt.
 Stk. 3.  Industriministeren fastsætter rådets  

 forretningsorden.
 § 5.  Garantier ydes på 20 år.
 Stk. 2.  Garantier skal nedbringes inden for løbetiden.  

 Begyndelsestidspunktet for en garantis nedbringelse kan udskydes i indtil 10  

 år fra garantiens ikrafttræden.
 § 5 a.  Henlægger industriministeren sine beføjelser  

 efter loven til Industri- og Handelsstyrelsen, kan ministeren fastsætte  

 regler om klageadgangen, herunder at klager ikke kan indbringes for højere  

 administrativ myndighed.
 § 6.  Loven gælder ikke for Færøerne og Grønland.
 Lov nr. 855 af 23. december 1987 indeholder følgende  

 ikrafttrædelsesbestemmelse:
§ 8 Loven træder i kraft den 1. januar 1988.
