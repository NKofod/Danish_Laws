Vejledning om udstykningskontrollen 1. Generelle regler.
 Denne vejledning knytter sig til reglerne i  

 bekendtgørelse nr. 880 af 6. december 1999 om udstykningskontrollen,  

 der igen knytter sig til følgende bestemmelse i § 20, stk. 1, 1. pkt.,  

 i lov om udstykning og anden registrering i matriklen (udstykningsloven), jf.  

 lovbekendtgørelse nr. 265 af 10. april 2000:
»Der må ikke ske udstykning, matrikulering,  

 arealoverførsel eller sammenlægning, såfremt den  

 matrikulære forandring eller den tilsigtede arealanvendelse efter det  

 oplyste vil medføre forhold i strid med anden lovgivning.« Bestemmelsen pålægger matrikelmyndigheden at  

 føre kontrol med, at der ikke i forbindelse med sager om udstykning,  

 matrikulering, arealoverførsel og sammenlægning opstår  

 forhold i strid med anden lovgivning.
Når sammenlægning er  

 medtaget, skyldes det dels landbrugslovens bestemmelser om  

 sammenlægning af landbrugsejendomme, dels at sammenlægning kan  

 medføre forhold i strid med bestemmelser, der er fastsat i eller i  

 medfør af anden lovgivning, f.eks. bestemmelser i en lokalplan om  

 maksimal grundstørrelse.
 Hvis den matrikulære forandring eller den tilsigtede  

 arealanvendelse vil medføre forhold i strid med bestemmelser i eller i  

 medfør af anden lovgivning, må der søges om dispensation  

 fra bestemmelserne.
 Bestemmelsen i udstykningslovens § 20, stk. 1, er generel  

 og omfatter enhver retsforskrift i anden lovgivning (både love,  

 bekendtgørelser, vedtægter og bindende planer som f.eks.  

 lokalplaner), når forskriften vedrører udstykning,  

 matrikulering, arealoverførsel eller sammenlægning, ejendommenes  

 størrelse og afgrænsning, vejforhold, arealanvendelse m.v.
Hovedreglen er efter udstykningslovens § 24, at  

 matrikelmyndigheden fører denne »udstykningskontrol«.  

 Matrikelmyndigheden er imidlertid kun i stand til at føre kontrollen,  

 når den matrikulære sag indeholder de nødvendige  

 oplysninger.
Dette er baggrunden for, at lovens § 20, stk. 1, begrænser  

 matrikelmyndighedens kontrolpligt ved ordene »efter det oplyste«, og at der i  

 bekendtgørelsen er fastsat regler om, hvilke tilladelser og  

 oplysninger der skal foreligge for matrikelmyndigheden, før de  

 nævnte matrikulære forandringer (udstykning, matrikulering,  

 arealoverførsel og sammenlægning) registreres i matriklen.  

 Bekendtgørelsen og denne vejledning er derfor udarbejdet i samarbejde  

 med de ministerier, hvorunder de pågældende love  

 hører.
Fremskaffelse af den nødvendige dokumentation for,  

 at udstykningslovens § 20 er overholdt, er ifølge lovens § 13, stk. 1,  

 omfattet af begrebet »matrikulært arbejde«.
Det er derfor i  

 bekendtgørelsen pålagt landinspektøren at sørge  

 herfor.
Bestemmelsen i udstykningslovens § 20, stk. 1, er  

 imidlertid ikke begrænset til at omfatte overholdelse af de love, der  

 er nævnt i bekendtgørelsen.
Hvis landinspektøren er  

 bekendt med, at den matrikulære forandring eller den tilsigtede  

 arealanvendelse kræver tilladelse efter en retsforskrift i en lov, der  

 ikke er medtaget i bekendtgørelsen, har landinspektøren pligt  

 til at sørge for, at der for Kort- og Matrikelstyrelsen foreligger  

 oplysning om forholdet og den fornødne tilladelse.
 Alle sager om udstykning, matrikulering,  

 arealoverførsel og sammenlægning skal ifølge  

 bekendtgørelsens § 1, stk. 1, forelægges vedkommende  

kommunalbestyrelse, alene med de undtagelser, der er angivet i  

 bekendtgørelsens § 3. Forelæggelse for andre myndigheder  

 skal ske i den udstrækning, det fremgår af  

 bekendtgørelsens §§ 2 og 3. Vejledningen indeholder i afsnit 4 en  

 nærmere omtale af de enkelte lovområder.
I Københavns og Frederiksberg kommuner er  

 matrikelvæsenet (stadskonduktøren i Københavns Kommune og  

 stadslandinspektøren i Frederiksberg Kommune) en del af den kommunale  

 administration.
Reglerne i bekendtgørelsens § 1, stk. 1-3,  

 gælder derfor ikke i de to kommuner.
Stadskonduktøren og  

 stadslandinspektøren forelægger imidlertid på tilsvarende  

 måde sagerne for de øvrige relevante administrationsgrene i  

 kommunen.
Det påhviler derimod matrikelmyndigheden i Københavns  

 og Frederiksberg kommuner at indhente de nødvendige tilladelser efter  

 bekendtgørelsens § 2, stk. 1, før den matrikulære  

 forandring kan registreres i matriklen.
Matrikelmyndigheden kan ikke nægte at foretage  

 registrering i matriklen, blot fordi en myndighed udtaler sig imod den  

 pågældende matrikulære forandring.
Forandringen eller den  

 påtænkte arealanvendelse må være i strid med en  

 gældende retsforskrift, uden at vedkommende myndighed har meddelt  

 dispensation fra forskriften.
 Når der i lovgivningen er fastsat frist til at  

 påklage en myndigheds tilladelse, vil den matrikulære forandring  

 ikke blive registreret i matriklen, før fristen er udløbet.  

 Hvis matrikelmyndigheden underrettes om, at tilladelsen er påklaget,  

 vil den matrikulære forandring kun blive registreret i matriklen, hvis  

 klagemyndigheden opretholder tilladelsen.
Efter udstykningslovens § 24, 2. pkt., skal  

 matrikelmyndigheden ikke føre kontrol med overholdelse af anden  

 lovgivning, når den matrikulære forandring er en følge af  

 ekspropriation eller jordfordelingskendelse, jf. også  

 bekendtgørelsens § 3. Baggrunden herfor er, at en ekspropriation eller  

 en jordfordeling kun er lovligt foretaget, når der er sikkerhed for, at  

 ekspropriationsformålets eller jordfordelingens virkeliggørelse  

 ikke strider mod anden lovgivning.
Det er derfor den pågældende  

 ekspropriations- eller jordfordelingsmyndighed, der skal påse, at  

 bestemmelserne i udstykningslovens § 20, stk. 1, - og i øvrigt  

 også bestemmelserne i lovens §§ 18 og 19 - er overholdt.
Efter udstykningslovens § 20, stk. 1, 2. pkt., kan  

 matrikulering af en umatrikuleret ejendom ske uden hensyn til, om  

 matrikuleringen i sig selv eller den tilsigtede arealanvendelse vil  

 medføre forhold i strid med anden lovgivning.
Ved en umatrikuleret  

 ejendom forstås ifølge udstykningslovens § 4, stk. 2, et  

 umatrikuleret areal, der udgør en ejendomsretlig enhed.  

 Undtagelsesreglen i lovens § 20, stk. 1, 2. pkt., forudsætter derfor,  

 at ejendommen matrikuleres med de allerede bestående  

 ejendomsgrænser.
I så fald kan registreringen i matriklen ikke  

 nægtes, selv om f.eks. grundstørrelsen bliver mindre end  

 krævet i en lokalplan.
Dette er baggrunden for, at  

 bekendtgørelsens kontrolregler ikke omfatter en sådan  

 matrikulering, jf. bekendtgørelsens § 3.
 2.  

 Landinspektøropgaver.
Uden for København og Frederiksberg kommuner skal  

 landinspektøren som nævnt sørge for, at de  

 nødvendige tilladelser fra andre myndigheder end matrikelmyndigheden  

 foreligger.
Ved vurderingen af, om tilladelse i henhold til anden lovgivning  

 er nødvendig, skal landinspektøren være opmærksom  

 på, om det er den matrikulære forandring, en påtænkt  

 ændret arealanvendelse eller begge dele, der nødvendiggør  

 tilladelse, jf. omtalen i afsnit 4 af de enkelte lovområder.
Det er i  

 alles interesse at undgå en matrikulær forandring i de  

 tilfælde, hvor den påtænkte anvendelse af det omhandlede  

 areal ikke kan realiseres.
Hvis der i det konkrete tilfælde er tvivl  

 om, hvorvidt en tilladelse er nødvendig, må sagen  

 forelægges vedkommende myndighed.
Når en sag om udstykning, matrikulering,  

 arealoverførsel eller sammenlægning forelægges for anden  

 myndighed, skal landinspektøren på en tydelig og systematisk  

 måde redegøre for de ønskede areal- og  

 ejendomsforandringer og vedlægge kortmateriale, hvorpå  

 forandringerne er vist.
Det er af afgørende betydning, at der ikke  

 på noget tidspunkt under sagens behandling er usikkerhed med hensyn til  

 størrelse og beliggenhed af nye ejendomme, der fremkommer ved  

 udstykning eller matrikulering, af ejendomme, der sammenlægges, eller  

 af arealer, der overføres til en samlet fast ejendom eller til  

 offentlig vej.
Det følger af bekendtgørelsens § 1, stk. 1,  

 og § 2, stk. 1, at landinspektøren ved forelæggelsen desuden  

 skal give oplysning om den tilsigtede arealanvendelse såvel for  

 restejendommen som for de arealer, der agtes udstykket eller tillagt en anden  

 ejendom ved arealoverførsel.
Det kan således være  

 hensigtsmæssigt ved forelæggelsen at vedlægge en skematisk  

 redegørelse, jf. reglerne herom i § 42, stk. 5, i  

 bekendtgørelse om matrikulære arbejder.
 Herudover skal landinspektøren give de  

 særlige oplysninger, der er omtalt i § 1, stk. 3, og § 2, stk. 2, i  

 bekendtgørelsen om udstykningskontrollen samt andre oplysninger, som  

 måtte være nødvendige for den pågældende  

 myndigheds stillingtagen.
Hvis en myndighed stiller betingelser i forbindelse med en  

 tilladelse, og betingelserne ikke samtidig tinglyses på den  

 pågældende myndigheds foranstaltning, skal landinspektøren  

 påse og oplyse, om betingelserne er opfyldt, når sagen indsendes  

 til Kort- og Matrikelstyrelsen.
Hvis det ikke af myndigheden er forudsat, at  

 betingelserne skal opfyldes eller sikres opfyldt ved tinglysning, inden den  

 matrikulære forandring registreres i matriklen, skal  

 landinspektøren sørge for, at der for Kort- og  

 Matrikelstyrelsen foreligger erklæring fra de berørte parter om,  

 at de forpligter sig til at opfylde betingelserne.
Kort- og Matrikelstyrelsen  

 sender en kopi af erklæringen til myndigheden sammen med meddelelsen om  

 registreringen i matriklen.
 Hvis landinspektøren i en sag henviser til en  

 tilladelse, der tidligere er indsendt til Kort- og Matrikelstyrelsen, skal  

 der vedlægges kopi af tilladelsen.
Hvis landinspektøren er bekendt med, at der er  

 indgivet klage over en myndigheds afgørelse i en sag om udstykning,  

 matrikulering, arealoverførsel eller sammenlægning, må  

 sagen ikke indsendes til Kort- og Matrikelstyrelsen, før klagen er  

 endeligt afgjort.
Er sagen allerede indsendt, når  

 landinspektøren bliver bekendt med klagen, skal landinspektøren  

 oplyse Kort- og Matrikelstyrelsen om klagen.
 3. Myndighedernes  

 opgaver.
 3.1. Generelle  

 retningslinier.
 Myndigheder, der får sager  

 om udstykning, matrikulering, arealoverførsel og sammenlægning  

 forelagt, skal være opmærksom på, at der ikke alene skal  

 tages stilling til selve den matrikulære forandring, men også  

 til, om den oplyste arealanvendelse kræver tilladelse efter  

 lovbestemmelser, som den pågældende myndighed administrerer, og  

 om tilladelsen i så fald kan gives.
 Når en myndighed har tilladt den matrikulære  

 forandring, vil tilladelsen også være i det mindste en  

 principtilladelse til den i sagen angivne anvendelse af de berørte  

 arealer.
Som eksempel kan nævnes, at det i en udstykningssag  

 er oplyst, at den nye ejendom skal bebygges med et sommerhus.
Tilladelsen til  

 udstykningen indeholder da samtidig en principiel tilladelse til, at der kan  

 opføres et sommerhus på arealet, men omfatter ikke  

 spørgsmål om f.eks. sommerhusets beliggenhed på grunden  

 eller husets udformning.
Som et andet eksempel kan nævnes, at det er oplyst,  

 at den nye ejendom agtes bebygget med en industrivirksomhed af en  

 nærmere angivet type.
Tilladelse til udstykningen vil da  

 medføre, at ansøgeren har sikkerhed for, at det angivne  

 formål kan realiseres, men myndigheden vil ikke være  

 afskåret fra senere at stille krav med hensyn til virksomhedens  

 indretning og drift, herunder om iværksættelse af  

 miljøbeskyttende foranstaltninger.
 Hvis der stilles betingelser i forbindelse med en  

 tilladelse, skal det fremgå, på hvilken måde det  

 ønskes godtgjort, at betingelserne er opfyldt, jf. afsnit 2.
 3.2. Kommunalbestyrelsens særlige opgaver.
Uden for Københavns og Frederiksberg kommuner skal  

 kommunalbestyrelsen ifølge bekendtgørelsens § 1, stk. 2, afgive  

 erklæring på en særlig blanket (det grønne skema),  

 som landinspektøren fremsender sammen med sagen.
Skemaet  

 vedrører love, der helt eller delvis administreres af  

 kommunalbestyrelsen.
Landinspektøren er dog ikke forpligtet til at  

 anvende skemaet, når der er tale om arealoverførsler over en vis  

 strækning, f.eks. ved vandløbsregulering og udskillelse af  

 offentlig vej.
Kravet om at anvende skemaet kan i øvrigt forventes  

 fraveget, jf. bekendtgørelsens § 1, stk. 2, sidste pkt., når  

 anvendelsen af skemaet af særlige grunde ikke er nødvendig eller  

 hensigtsmæssig, f.eks. ved overførsel af et enkelt areal til  

 offentlig vej.
 Hvis en anden myndighed end kommunalbestyrelsen (normalt  

 amtsrådet eller Hovedstadens Udviklingsråd) har kompetence til at  

 træffe afgørelse i den konkrete sag, angives dette i  

 skemaet.
 Kort- og Matrikelstyrelsen påser bl.a. på  

 grundlag af skemaet, at de nødvendige tilladelser fra  

 kommunalbestyrelsen og andre myndigheder foreligger, inden der foretages  

 registrering i matriklen.
 Kommunalbestyrelsens erklæring i det grønne  

 skema behøver ikke at afvente nødvendige tilladelser fra andre  

 myndigheder til gennemførelsen af den matrikulære sag.
 4. De enkelte  

 lovområder.
Nedenfor gennemgås de enkelte lovområder.
I  

 internationale naturbeskyttelsesområder gælder særlige  

 regler for planlægning og tilladelser, dispensationer o.lign. efter  

 planloven, miljøbeskyttelsesloven, naturbeskyttelsesloven,  

 råstofloven og skovloven.
Der henvises især til §§ 3, 4 og 6 i  

 Miljø- og Energiministeriets bekendtgørelse nr. 782 af 1.  

 november 1998 om afgrænsning og administration af internationale  

 naturbeskyttelsesområder.
 4.1. Lov om planlægning  

 (planloven).
 Planlovens administation er delt mellem  

 regionplanmyndigheder og kommunalbestyrelser.
Amtsrådet er regionplanmyndigheden.
Med virkning fra  

 1. juli 2000 er Hovedstadens Udviklingsråd dog regionplanmyndighed i  

 hovedstadsområdet, der, jf. lov nr. 355 af 2. juni 1999 om  

 ændring af forskellige love som følge af oprettelsen af  

 Hovedstadens Udviklingsråd, omfatter Københavns, Frederiksborg  

 og Roskilde Amtskommuner samt Københavns og Frederiksberg  

 Kommuner.
 4.1.1. Kommune- og  

 lokalplaner.
 Det er navnlig bestemmelser i en lokalplan, der kan  

 medføre, at den matrikulære forandring eller den tilsigtede  

 arealanvendelse forudsætter tilladelse fra kommunalbestyrelsen.  

 Også lokalplanpligten efter lovens § 13 og § 19, stk. 2, kan få  

 betydning.
 En lokalplan kan indeholde bestemmelser om bonusvirkning,  

 det vil sige, at lokalplanen indeholder bestemmelser om, at lokalplanen  

 erstatter de tilladelser og dispensationer, der er nødvendige for  

 lokalplanens virkeliggørelse, jf. lovens § 15, stk. 4 og 7.  

 Bestemmelsen i § 15, stk. 4, giver hjemmel til, at lokalplanen kan få  

 bonusvirkning for så vidt angår landzonetilladelser.
 Kommunalbestyrelsen kan dispensere fra bestemmelser i en  

 lokalplan, jf. lovens § 19.
 Kommunalbestyrelsen påser, om den matrikulære  

 forandring eller den tilsigtede arealanvendelse kræver, at der er  

 tilvejebragt lokalplan, jf. lovens § 13 (lokalplanpligt).
Kommunalbestyrelsen påser endvidere, om der er  

 overensstemmelse med en offentligt bekendtgjort lokalplan eller en  

 gældende byplanvedtægt, og om der vil opstå forhold i strid  

 med et offentliggjort lokalplanforslag eller et forbud efter lovens § 12,  

 stk. 2 eller 3, eller § 14. Hvis sagen kræver, at der bliver  

 tilvejebragt lokalplan, skal sagen afvente den offentlige  

 bekendtgørelse af lokalplanen.
Den matrikulære forandring kan  

 ikke registreres i matriklen, før lokalplanen er endeligt vedtaget og  

 offentligt bekendtgjort.
 4.1.2. Landzoner.
 Kun matrikulære forandringer, der vedrører  

 arealer i landzone, har betydning i forhold til planlovens bestemmelser om  

 zoneinddeling og landzoneadministration.
Hovedreglen er, at regionplanmyndigheden er  

 landzonemyndighed.
I  landsbyer, der er entydigt afgrænset i en  

 kommuneplan, og i landzoneområder, der er omfattet af en offentligt  

 bekendtgjort lokalplan, er kommunalbestyrelsen dog landzonemyndighed.
 Bestemmelser om landzoneadministrationen findes i  

 planlovens §§ 35-38. Sager om udstykning skal altid forelægges for  

 landzonemyndigheden, medmindre der er tale om:
Sager om arealoverførsel, matrikulering og  

 sammenlægning skal forelægges for landzonemyndigheden, når  

 den matrikulære forandring sker med henblik på opførelse  

 af ny bebyggelse eller ændret anvendelse af bestående bebyggelse  

 eller af ubebyggede arealer.
Det gælder dog ikke, når der er tale  

 om byggeri eller ændret anvendelse, der efter lovens §§ 36-38 kan ske  

 uden tilladelse fra landzonemyndigheden.
Det bemærkes, at  

 landzonemyndigheden skal godkende beliggenheden og udformningen af bygninger,  

 der er erhvervsmæssigt nødvendige for den pågældende  

 ejendoms drift som landbrugs- eller skovbrugsejendom eller for  

 udøvelse af fiskerierhvervet, hvis bygningerne opføres uden  

 tilknytning til ejendommens hidtidige bebyggelsesarealer.
Planloven indeholder særlige bestemmelser om  

 planlægning i kystområder og en bestemmelse om, at der i  

 kystnærhedszonen kun må meddeles landzonetilladelse, hvis det  

 ansøgte har helt underordnet betydning i forhold til de nationale  

 planlægningsinteresser i kystområderne.
Kystnærhedszonen  

 dækker alle landets kyster og omfatter arealer i sommerhusområde  

 og landzone.
En særlig vejledning om planlægning i  

 kystområderne findes i Miljø- og Energiministeriets vejledning  

 nr. 76 af 27. april 1993 om planlægning og administration af  

 kystområderne.
 Efter § 3 i Miljø- og Energiministeriets  

 cirkulære nr. 132 af 15. juli 1998 om regionplanlægning og  

 landzoneadministration for lavbundsarealer, der er potentielt egnede som  

 vådområder, må der ikke meddeles landzonetilladelse til  

 byggeri og anlæg m.v., som kan forhindre, at det naturlige  

 vandstandsniveau kan genskabes inden for de områder, der er udpeget i  

 regionplantillæg og i forslag til regionplantillæg.
 Landzonetilladelse til udstykning, bebyggelse eller  

 ændret anvendelse, som er omfattet af reglen om VVM-pligt i lovens § 6  

 c, stk. 1, eller reglen om lokalplanpligt i § 13, kan først meddeles,  

 når de fornødne retningslinier i regionplanen er endeligt  

 vedtaget og den fornødne lokalplan er offentligt bekendtgjort.
 Med hensyn til reglerne i øvrigt samt til  

 spørgsmålet om, hvornår der er tale om en ændret  

 anvendelse, der forudsætter tilladelse fra landzonemyndigheden,  

 henvises der til  Miljø- og Energiministeriets vejledning om  

 planloven.
 Særlige regler om landzonetilladelse til opstilling  

 af vindmøller er fastsat i Miljø- og Energiministeriets  

 cirkulære nr. 100 af 10. juni 1999.
 4.2. Lov om offentlige  

 veje.
 Lovens administration er delt mellem Vejdirektoratet,  

 amtsråd og kommunalbestyrelser.
 Vejdirektoratet er vejbestyrelse for hovedlandeveje, mens  

 amtsråd og kommunalbestyrelser er vejbestyrelse for henholdsvis  

 landeveje og kommuneveje.
 Det er navnlig bestemmelserne om adgangsforhold til  

 offentlig vej i kap. 6 og om sikring af vejanlæg (byggelinier) i kap.  

 4, der har betydning i forbindelse med matrikulære forandringer.
 4.2.1. Forelæggelse for  

 kommunalbestyrelsen.
 Landinspektøren skal til brug for  

 kommunalbestyrelsens besvarelse i det grønne skema oplyse, om der er  

 fastsat adgangsbestemmelser for de berørte ejendomme, jf. lovens §§  

 72-75 og den tidligere vejbestyrelseslovs § 36. Hvis en ejendom eller en  

 særskilt beliggende del af en ejendom skal have adgang til offentlig  

 vej ad en privat fællesvej over anden ejendom, skal det på samme  

 måde oplyses, om der er fastsat adgangsbestemmelser for den ejendom,  

 hvorfra vejen munder ud i den offentlige vej.
Landinspektøren skal endvidere oplyse i skemaet, om  

 der er fastsat byggeliniebestemmelser for de berørte ejendomme, og om  

 der er sket bekendtgørelse eller tinglysning herom, jf. lovens §§ 34,  

 35 og 37. Tilsvarende oplysninger skal gives om byggeliniebestemmelser  

 pålagt i medfør af § 40 eller § 41 i den tidligere  

 vejbestyrelseslov.
Oplysningspligten omfatter også byggelinier, der er  

 fastsat efter lov nr. 275 af 28. november 1928 om fastsættelse af  

 byggelinier ved veje og gader.
 4.2.2. Forelæggelse for  

 amtsrådet og Vejdirektoratet.
 Det følger af vejlovgivningen, at sager om  

 udstykning, matrikulering og arealoverførsel skal forelægges for  

 amtsrådet eller Vejdirektoratet som vejbestyrelse i nedennævnte  

 tilfælde, medmindre amtsrådet eller Vejdirektoratet har delegeret  

 sin tilladelses- og dispensationskompetence til kommunalbestyrelsen:
1)	Når ejendomme, der fremkommer eller  

 ændres ved udstykning, matrikulering eller arealoverførsel, skal  

 benytte en ny eller en bestående overkørsel eller overgang til  

 landevej eller hovedlandevej.
Det samme gælder, hvis en ny eller en  

 bestående overkørsel eller overgang til kommunevej ligger i  

 mindre afstand end 100 m - i bymæssige bebyggelser dog i mindre afstand  

 end 50 m - fra landevej eller hovedlandevej, jf. lovens §§ 70-71.
 Hvis der er tale om en ny ejendom eller en  

 særskilt beliggende del af en ejendom, der skal have adgang ad en  

 bestående privat fællesvej, der ifølge matrikelkortet  

 munder ud i en offentlig vej, og hvis vejbestyrelsen for  

 landevejen/hovedlandevejen tidligere har godkendt, at vejen benyttes til  

 udstykning i det pågældende omfang og/eller til det  

 pågældende formål, skal godkendelsen vedlægges i  

 kopi.
 2)	Når der er fastsat adgangsbestemmelser for en  

 landevej eller en hovedlandevej, og når en ny ejendom eller et areal,  

 der overføres fra en ejendom, grænser til vejen og har direkte  

 adgang til vejen.
 3)	Når der er fastsat byggeliniebestemmelser for  

 en landevej eller en hovedlandevej, og når den arealanvendelse, der  

 tilsigtes ved den matrikulære forandring, er i strid med  

 byggeliniebestemmelsen, jf. nærmere bestemmelserne i §§ 34 og 35 i lov  

 om offentlige veje.
 Det følger af udstykningslovens § 20, stk. 1, at  

 sager vedrørende udstykning, matrikulering, arealoverførsel  

 eller sammenlægning i øvrigt altid skal forelægges for  

 vejbestyrelsen, hvis den tilsigtede arealanvendelse  

 nødvendiggør en tilladelse efter vejlovgivningen.
 4.3. Lov om private  

 fællesveje.
 Loven administreres af kommunalbestyrelsen, der er  

 vejmyndighed for private fællesveje og -stier.
 I lov om private fællesveje er det navnlig  

 bestemmelserne i § 14 og §§ 23-29 om vejudlæg og udstykning m.v.,  

 bestemmelserne i § 48 om overkørsler og overgange samt bestemmelserne  

 i kap. 9 om nedlægning af private fællesveje, der har betydning i  

 forbindelse med matrikulære forandringer.
 Bekendtgørelsen om matrikulære arbejder  

 indeholder i kap. 3 regler om, at ansøgning om optagelse, slettelse,  

 indsnævring eller omlægning af privat fællesvej på  

 matrikelkortet også skal forelægges for kommunalbestyrelsen,  

 når de ønskede forandringer ikke sker i forbindelse med  

 udstykning, matrikulering, arealoverførsel eller sammenlægning.  

 Disse regler har sammenhæng med bestemmelserne i lov nr. 143 af 13.  

 april 1938 om private vejrettigheder, og reglerne er koordineret med  

 bestemmelserne i privatvejsloven.
 4.4. Byggeloven.
 Loven administreres af kommunalbestyrelsen.
I byggelovgivningen er det bestemmelserne i §§ 6A, 6B og 8  

 om mindste grundstørrelse, grundens facadelængde og  

 bebyggelsesprocent, bygningers afstand til skel samt bestemmelser i  

 bygningsreglementerne, der har betydning for gennemførelsen af  

 matrikulære forandringer.
Bestemmelser om placeringen af bygninger i  

 forhold til skel betyder også, at nye skel skal afsættes i  

 overensstemmelse med disse bestemmelsers indhold og formål.
I  

 bygningsreglementerne er det primært bestemmelserne i kap. 2, 3 og 6.3  

 i Bygningsreglement 1995, samt afsnit 2, 10, 11 og 12 i Bygningsreglement for  

 småhuse (BR-S 98), der har betydning i forbindelse med  

 matrikulære forandringer.
Bestemmelser i byggelovens § 10A og § 22, stk. 3, sikrer,  

 at der kan gennemføres udstykning i tilfælde, hvor der efter 1.  

 april 1991 meddeles tilladelse til opførelse af mere end ét  

 enfamiliehus (fritliggende eller sammenbyggede) til helårsbeboelse  

 på en ejendom.
Bestemmelserne indebærer, at kommunalbestyrelsen  

 skal tage stilling til spørgsmålet om eventuel  

 efterfølgende udstykning i forbindelse med sagsbehandlingen og giver  

 kommunalbestyrelsen mulighed for at dispensere fra § 10 A og dermed samtidig  

   i de tilfælde hvor kommunalbestyrelsen har kompetencen til at  

 dispensere   fra de bebyggelsesregulerende bestemmelser og bestemmelser om  

 vejadgang, som vil være til hinder for en senere udstykning af en  

 bebyggelse, der er omfattet af byggelovens § 10 A.
 I tilknytning hertil skal nævnes udstykningslovens §  

 20, stk. 2, som hindrer, at sådanne dispensationer, som muliggør  

 en udstykning, bortfalder som følge af lovbestemte  

 forældelsesfrister.
 Der henvises i øvrigt til Bygge- og Boligstyrelsens  

 cirkulære nr. 122 af 5. juli 1991 om koordinering af lovgivningen om  

 bebyggelse og ejendomsdannelse (byggelovens § 10 A og forholdet til  

 kommmuneplanloven, zoneloven, udstykningsloven, ejerlejlighedsloven,  

 andelsboligforeningsloven m.v.).
 4.5.  

 Miljøbeskyttelsesloven.
 Lovens administration er delt mellem kommunalbestyrelser  

 og amtsråd.
 Det er navnlig reglerne om beskyttelse af jord og  

 grundvand og om godkendelse af særligt forurenende virksomheder m.v.,  

 der kan have betydning i forbindelse med matrikulære forandringer.  

 Desuden er der fastsat afstandskrav til offentlige veje og naboskel m.v. i  

 bl.a. bekendtgørelse nr. 12 af 3. januar 1992 om pelsdyrfarme,  

 bekendtgørelse nr. 877 af 10. december 1998 om erhvervsmæsssigt  

 dyrehold, husdyrgødning og ensilage m.v.  

 (husdyrbekendtgørelsen), samt bekendtgørelse nr. 501 af 21.  

 juni 1999 om spildevandstilladelser m.v.  

 (spildevandsbekendtgørelsen).
 Når der i forbindelse med den matrikulære  

 forandring skal etableres et nyt spildevandsanlæg, f.eks. et  

 nedsivningsanlæg eller en nedgravet olietank, gælder de  

 nævnte afstandskrav i spildevandsbekendtgørelsen.
Hvis den matrikulære forandring bevirker, at et  

 anlæg, der betjener en ejendom, f.eks. et nedsivningsanlæg,  

 kommer til at ligge på en anden ejendom, kan det gøres til en  

 betingelse for forandringen, at der på den anden ejendom tinglyses en  

 deklaration om forholdet.
Der henvises til afsnit 3.1. samt  

 Miljøstyrelsens cirkulære nr. 73 af 21. april 1980 om afledning  

 af spildevand til jorden.
 Hvis der i forbindelse med den matrikulære  

 forandring skal opføres eller indrettes en virksomhed, der  

 kræver godkendelse efter miljøbeskyttelseslovens kap. 5, kan  

 landinspektøren oplyse dette i det grønne skema.
 Hvis det under landinspektørens behandling af den  

 matrikulære sag bliver oplyst, at et allerede eksisterende anlæg  

 ikke overholder de afstande til vandforsyningsanlæg m.v., som ville  

 blive forlangt for nye anlæg, vil kommunalbestyrelsen normalt  

 skønne, om der er grund til at skride ind efter  

 miljøbeskyttelseslovens regler (f.eks. fordi forholdet må anses  

 for nærliggende sundhedsfarligt, eller fordi der skal foretages et  

 så omfattende nybyggeri, at det vil være rimeligt samtidig at  

 få anlægget indrettet efter reglerne for nye anlæg).
 Bestemmelse om, at der ikke skal skrides ind over for et  

 ældre forhold, kan i reglen træffes af kommunalbestyrelsen.
Bestemmelse om, at der skal skrides ind, må i reglen  

 træffes af den myndighed, der er beføjet til at tillade  

 forholdet (kommunalbestyrelsen, amtsrådet, evt.
Miljøstyrelsen).  

 Kommunalbestyrelsen behøver ikke at lade sin erklæring efter §  

 1, stk. 1, i bekendtgørelse om udstykningskontrollen vente, til en  

 anden myndighed har afgjort spørgsmålet, men skal blot i  

 erklæringen anføre, at spørgsmålet  

 undersøges.
Kommunalbestyrelsen skal samtidig give tilsvarende  

 underretning til ansøgeren og eventuelt til den, der har givet  

 anledning til, at spørgsmålet er taget op.
 4.6.  

 Naturbeskyttelsesloven.
 Naturbeskyttelseslovens administration er delt mellem  

 amtsråd, kommunalbestyrelser og fredningsnævn.
 Landinspektøren skal ifølge § 2, stk. 2 i  

 bekendtgørelse om udstykningskontrollen, over for Kort- og  

 Matrikelstyrelsen afgive erklæring om forholdet til  

 naturbeskyttelsesloven på den hvide  

 landinspektørerklæring.
 Det er navnlig naturbeskyttelseslovens bestemmelser i kap.  

 2 om beskyttede naturtyper m.v., og om beskyttelseslinier langs strande,  

 søer og åer, skove, fortidsminder og kirker samt bestemmelserne  

 i kap. 6 om fredning, der har betydning i forbindelse med matrikulære  

 forandringer.
Ved lov nr. 439 af 1. juni 1994, som ændret ved lov  

 nr. 282 af 12. maj 1999, blev klitfrednings- og strandbeskyttelseslinierne  

 udvidet fra 100 m til 300 m.
I sommerhusområder er klitfrednings- og  

 strandbeskyttelseslinierne dog fortsat 100 m, eller en evt. tidligere fastsat  

 kortere afstand.
På en række i loven nærmere beskrevne  

 kyststrækninger fastlægges de nye beskyttelseslinier  

 nærmere end 300 m/100 m, jf. § 2, nr.1 og 2, i lov nr. 282 af 12. maj  

 1999. Udvidelserne bliver først gældende, når  

 miljø- og energiministeren efter Strandbeskyttelseskommissionens  

 indstilling har fastlagt liniens beliggenhed og udstedt en  

 bekendtgørelse herom.
Miljø- og energiministeren  

 bekendtgør de endeligt fastlagte klitfrednings- og  

 strandbeskyttelseslinier for hvert enkelt amt og drager omsorg for, at  

 linierne registreres i matriklen for de berørte ejendomme, jf. § 1,  

 nr. 4, i lov nr. 282 af 12. maj 1999. Klitfrednings- og  

 strandbeskyttelseslinierne vil således, når de er fastlagt,  

 fremgå af såvel matrikelkortet som matrikelregistret.
På  

 grundlag af oplysninger fra matrikelmyndigheden foretages der notering i  

 tingbogen på de ejendomme, der helt eller delvis er omfattet af  

 beskyttelseslinierne.
Strandbeskyttelseslinien fastlægges ved  

 registreringen på matrikelkortet, og det er den linie, der er  

 gældende.
Strandbeskyttelseslinien kan ændres af miljø- og  

 energiministeren, når der er sket en væsentlig tilbagerykning  

 eller tilvækst af kysten, jf. § 69, stk. 2. Klitfredningslinien  

 fastlægges ligeledes ved registreringen på matrikelkortet.  

 Grænserne for klitfredningen afmærkes tillige på stedet og  

 revideres løbende, jf. lovens § 8, stk. 6.
 4.6.1. Beskyttede naturtyper  

 m.v.
 Landinspektøren skal være opmærksom  

 på, om der ved udstykning, matrikulering, arealoverførsel eller  

 sammenlægning tilsigtes en ændring i tilstanden af naturlige  

 søer på over 100 m2, af beskyttede vandløb  

 eller af heder, moser og lignende, strandenge, strandsumpe, ferske enge og  

 overdrev på over 2500 m2 eller af sten- og jorddiger, jf.  

 lovens §§ 3-6.
Ved beregning af arealet af de nævnte biotoper  

 lægges det samlede naturareals størrelse til grund.
Små  

 biotoper, der ikke i sig selv opfylder størrelseskriteriet, vil  

 således kunne være omfattet af beskyttelsesordningen, hvis de  

 støder op til eller indgår i arealer med andre naturtyper, som  

 er omfattet af beskyttelsesordningen.
Der skal dog være tale om et  

 sammenhængende areal.
Med sammenhængende areal forstås et  

 område, som i naturbeskyttelsesmæssig henseende kan  

 karakteriseres som en funktionel helhed.
Dette indebærer, at en hede,  

 eng eller mose eller et overdrev eller kombinationer af disse naturtyper kan  

 anses som sammenhængende, uanset om området i et vist omfang er  

 gennemskåret af f.eks. mindre veje, brandbælter, vandløb,  

 små skovparceller, hegn m.v.
 Det bemærkes, at ejerforholdet er uden betydning for  

 afgørelsen af, om et areal er sammenhængende.
 Ved betegnelsen sten- og jorddiger forstås diger,  

 som består af en opkastet vold, f.eks. bestående af  

 græstørv, lerjord, sand, tang, tørv eller sten.
Beskyttelsen er  i en indledningsfase afgrænset til  

 de diger, der er optegnet på Kort- og Matrikelstyrelsens kortværk  

 Danmark (1:25.000). En række diger kan  imidlertid være nedlagt,  

 siden kortene blev udarbejdet.
I tvivlstilfælde kan det ved hjælp  

 af luftfotos søges fastslået, om diget allerede var nedlagt, da  

 loven trådte i kraft.
 Dispensation fra bestemmelserne i lovens § 3, stk. 1-3, og  

 § 4, stk. 1, kan meddeles af amtsrådet i særlige tilfælde,  

 jf. lovens § 65, stk. 3. Det er også amtsrådet, der efter  

 anmodning giver oplysning om, hvorvidt en nærmere angivet  

 foranstaltning eller et bestemt areal er omfattet af  

 beskyttelsesordningen.
 Der henvises i øvrigt til bekendtgørelse nr.  

 572 af 25. juni 1992 om beskyttede naturtyper og sten- og jorddiger m.v.,  

 vejledning af 1. januar 1993 om registrering af beskyttede naturtyper samt  

 til vejledning om naturbeskyttelsesloven.
 4.6.2. Klitfredede  

 arealer.
 Der må ikke foretages udstykning, matrikulering,  

 arealoverførsel eller sammenlægning, hvorved der  

 fastlægges skel eller tilsigtes en ændret anvendelse af  

 klitfredede arealer, jf. lovens § 8, stk. 1.
 Klitfredede arealer findes navnlig langs Skagerrak og  

 Vesterhavet i Nordjyllands, Viborg, Ringkøbing og Ribe Amter samt  

 på øen Rømø i Sønderjyllands Amt, jf.  

 lovens § 8, stk. 2.
Som nævnt i afsnit 4.6 udvides klitfredningen til at  

 omfatte arealer, der ligger inden for 300 m fra den inderste grænse af  

 de strandbredder, der er nævnt ovenfor.
Udvidelsen, som sker amtsvis,  

 bliver dog først gældende ved miljø- og energiministerens  

 bekendtgørelse herom.
Samtidig ophæves bestemmelsen i lovens §  

 10 om, at klitfredning tinglyses på ejendommen.
 Der må ikke gives adgang til nye ejendomme ad veje,  

 der fører over klitfredede arealer, jf. lovens § 11, stk. 3. Skov- og  

 Naturstyrelsen kan dog i særlige tilfælde gøre undtagelse  

 fra denne bestemmelse, jf. § 65, stk. 1, samt fra bestemmelsen i lovens § 8,  

 stk. 1, om ændringer i tilstanden af klitfredede arealer.
 Der henvises i øvrigt til bekendtgørelse nr.  

 661 af 13. august 1997 om klitfredning samt til vejledning om  

 naturbeskyttelsesloven.
 4.6.3. Fortidsminder.
 Der må ikke foretages udstykning, matrikulering  

 eller arealoverførsel, hvorved der fastlægges skel gennem  

 fortidsminder eller tilsigtes ændring i tilstanden af fortidsminder,  

 jf. lovens § 12, stk. 1.
De beskyttede fortidsminder er optaget i bilaget til  

 loven.
Det fremgår af bilaget, at visse typer af fortidsminder kun er  

 omfattet af forbudet i lovens § 12, stk. 1, når ejeren har modtaget  

 meddelelse fra Skov- og Naturstyrelsen om deres tilstedeværelse.
 Dispensation fra bestemmelserne i lovens § 12, stk. 1, kan  

 meddeles af Skov- og Naturstyrelsen i særlige tilfælde, jf.  

 lovens § 65, stk. 1.
 4.6.4.  

 Beskyttelseslinier.
 Der må ikke foretages udstykning, matrikulering,  

 arealoverførsel eller sammenlægning, hvorved der  

 fastlægges skel eller tilsigtes en ændring i tilstanden, eller  

 hvorved det er hensigten at etablere hegn, placere campingvogne eller  

 lignende, på strandbredder og på andre kyststrækninger, der  

 ligger inden for 100 m fra begyndelsen af den sammenhængende  

 landvegetation, jf. lovens § 15, stk. 1.
Som nævnt i afsnit 4.6 udvides  

 strandbeskyttelseslinien fra 100 m til 300 m, og linien registreres i  

 matriklen.
Udvidelsen, som sker amtsvis, bliver dog først  

 gældende ved miljø- og energiministerens bekendtgørelse  

 herom.
 Der er en række undtagelsesbestemmelser i lovens §  

 15.
 Dispensation fra bestemmelsen i lovens § 15, stk. 1, kan  

 meddeles af amtsrådet i særlige tilfælde, jf. lovens § 65,  

 stk. 3.
 Der kræves ikke tilladelse efter loven, når et  

 særskilt beliggende matr.nr., eller en særskilt beliggende del af  

 et matr.nr., bliver en ny ejendom eller bliver overført til en anden  

 ejendom, og der på arealet ikke skal foretages noget, der kræver  

 tilladelse efter bestemmelserne i lovens § 15, stk. 1.
 Når det i forbindelse med udstykning, matrikulering,  

 arealoverførsel eller sammenlægning inden for en afstand af 150  

 m fra søer med en vandflade på mindst 3 ha eller langs de  

 vandløb, der er registreret med en beskyttelseslinie i henhold til den  

 tidligere lovgivning, er hensigten at opføre bebyggelse, campingvogne  

 eller lignende eller foretage beplantning eller ændringer i  

 terrænet, jf. lovens § 16, stk. 1, skal der foreligge tilladelse fra  

 amtsrådet, jf. lovens § 65, stk. 2. Er der tale om arealer i byzone  

 eller i et sommerhusområde, skal der dog foreligge tilladelse fra  

 kommunalbestyrelsen, jf. lovens § 65, stk. 4. Forelæggelse skal ikke  

 ske i tilfælde, der falder ind under undtagelsesbestemmelserne i lovens  

 § 16, stk. 2.
 Når det i forbindelse med udstykning, matrikulering,  

 arealoverførsel eller sammenlægning inden for en afstand af 300  

 m fra offentlige skove samt private sammenhængende skove på 20 ha  

 eller derover er hensigten at placere bebyggelse, campingvogne og lignende,  

 jf. lovens § 17, stk. 1, skal der foreligge tilladelse fra amtsrådet,  

 jf. lovens § 65, stk. 2. Er der tale om arealer i byzone eller  

 sommerhusområde, skal der dog foreligge tilladelse fra  

 kommunalbestyrelsen, jf. lovens § 65, stk. 5. Forelæggelse skal ikke  

 ske i tilfælde, der falder ind under undtagelsesbestemmelserne i lovens  

 § 17, stk. 2.
 Når det i forbindelse med udstykning, matrikulering,  

 arealoverførsel eller sammenlægning af arealer, der ligger inden  

 for en afstand af 100 m fra et beskyttet fortidsminde, jf. lovens § 12, er  

 hensigten at ændre tilstanden inden for beskyttelseslinien, herunder at  

 etablere hegn, placere campingvogne eller lignende, jf. lovens § 18, stk. 1,  

 skal der foreligge tilladelse fra amtsrådet, jf. lovens § 65, stk. 3.  

 Forelæggelse skal ikke ske i tilfælde, der falder ind under  

 undtagelsesbestemmelserne i lovens § 18, stk. 2.
 Når det i forbindelse med udstykning, matrikulering,  

 arealoverførsel eller sammenlægning er hensigten, at der inden  

 for en afstand af 300 m fra kirker skal opføres bebyggelse med en  

 højde over 8,5 m (f.eks. siloer på landbrugsejendomme eller  

 vindmøller), skal der foreligge tilladelse fra amtsrådet, jf.  

 lovens § 65, stk. 2. Byggeliniebestemmelsen gælder dog ikke for kirker,  

 der er omgivet af bymæssig bebyggelse i hele beskyttelseszonen, jf.  

 lovens § 19.
 Der henvises i øvrigt til bekendtgørelse nr.  

 547 af 22. juni 1992 om bygge- og beskyttelseslinier samt til vejledning om  

 naturbeskyttelsesloven.
 4.6.5. Fredning.
Hvis ønsket om en matrikulær forandring eller  

 den tilsigtede arealanvendelse strider mod bestemmelser i en fredning, skal  

 der være meddelt dispensation, jf. lovens § 50. Dispensationer meddeles  

 af vedkommende fredningsnævn.
Det samme gælder, hvis der er  

 udstedt foreløbigt forbud efter lovens § 34, eller hvis der verserer  

 en fredningssag for fredningsnævnet, jf. lovens § 37.
 4.7. Skovloven.
 Loven administreres af Skov- og Naturstyrelsen ved det  

 lokale statsskovdistrikt.
Landinspektøren skal ifølge  

 bekendtgørelsens § 2, stk. 2, over for Kort- og Matrikelstyrelsen  

 afgive erklæring om forholdet til skovloven.
Erklæringen afgives  

 på samme blanket som erklæringen vedrørende  

 naturbeskyttelsesloven.
 Det er navnlig bestemmelserne i lovens kap. 2 om  

 fredskovspligt, dens pålæggelse og ophævelse m.m., der har  

 betydning i forbindelse med matrikulære sager.
 Medio 1999 blev fredskovsnoteringen i matriklen afsluttet.  

 Det betyder, at fredskovspligtige arealer fremgår af såvel  

 matrikelregistret som matrikelkortet.
Nye fredskovspligtige arealer kan opstå ved  

 miljø- og energiministerens beslutning, jf. lovens § 7, eller  

 tilladelse, jf. lovens § 8, samt ved statens, kommunernes eller folkekirkens  

 erhvervelse eller etablering af skov, jf. lovens § 4, stk. 1, 1. pkt.
Efter  

 lovens § 4, stk. 6, påhviler det staten, kommunerne og folkekirken at  

 orientere miljø- og energiministeren om erhvervelse eller etablering  

 af skov.
Statsskovdistrikterne sørger for, at fredskovspligten noteres  

 i matriklen.
Skov- og Naturstyrelsen har udstedt retningslinier, der  

 skal sikre at fredskovsnoteringen i matriklen ajourføres.
Disse  

 retningslinier er givet ved Skov- og Naturstyrelsens vejledning i  

 distrikternes arbejde med løbende vedligeholdelse af  

 fredskovsnoteringen, der er gældende fra den 1. august 1997.
Efter afslutningen af fredskovsnoteringen i matriklen er  

 al fredskov således i princippet noteret i matriklen.
Der kan dog  

 være tale om, at arealer der, jf. lovens §§ 7 og 8, er blevet  

 pålagt fredskovspligt, eller at skov, der er erhvervet eller etableret  

 af offentlige myndigheder, endnu ikke er registreret i matriklen.
Der kan  

 endvidere være tale om, at der opdages fejl i fredskovsnoteringen,  

 f.eks. i form af uoverensstemmelse mellem angivelsen af størrelsen af  

 arealet i matriklen og forholdene i marken.
Sagen skal i så fald  

 forelægges for statsskovdistriktet.
 Ved udstykning, matrikulering og arealoverførsel  

 skal landinspektøren undersøge, om der er fredskovspligt  

 på de berørte arealer, jf. lovens § 4.
Der skal foreligge tilladelse fra statsskovdistriktet, I § 32, stk. 7, i bekendtgørelsen om  

 matrikulære arbejder er der regler om beregning af fredskovspligtigt  

 areal i forbindelse med matrikulære forandringer.
 §§ 39 og 42 i bekendtgørelsen indeholder regler om  

 henholdsvis angivelse af fredskovspligtigt areal på ændringskort  

 og oplysning i skematisk redegørelse om arealforandring  

 vedrørende arealerne.
 4.8. Lensafløsningsloven  

 (Majoratsloven).
 Loven administreres af Skov- og Naturstyrelsen.
 Før der kan ske udstykning, matrikulering eller  

 arealoverførsel, der vil medføre deling af en i matriklen  

 noteret samlet skovstrækning, der har hørt under de tidligere  

 majorater, jf. lovens § 5, skal der foreligge tilladelse fra Skov- og  

 Naturstyrelsen.
 4.9. Landbrugsloven.
Loven administreres af jordbrugskommissioner, der er  

 nedsat for hver amtskommune.
Reglerne i lovens § 7 a om  

 råstofindvinding og om skovplantning administreres dog af  

 amtsrådene.
Det er navnlig reglerne i lovens § 4, § 8, stk. 3 og 4,  

 § 13 og § 14, der har betydning i forbindelse med gennemførelse af  

 matrikulære forandringer.
 Udstykning, ophævelse af landbrugspligt,  

 arealoverførsel og sammenlægning kan ske uden tilladelse efter  

 lovens §§ 4 og 13, når landinspektøren kan afgive  

 erklæring efter reglerne i bekendtgørelse nr. 628 af 26. juli  

 1999 om udstykningssager m.v. vedrørende landbrugsejendomme.  

 Erklæringen skal afgives på et særligt skema (Rød  

 erklæring), der skal sendes til Kort- og Matrikelstyrelsen sammen med  

 sagen.
Hvis landinspektøren ikke kan afgive  

 erklæring om ovennævnte forhold, kan den matrikulære  

 forandring ikke ske, før der foreligger en tilladelse fra  

 jordbrugskommissionen.
Udstykning m.v., hvorved bygningerne på en  

 landbrugsejendom fraskilles efter reglerne i lovens § 8, stk. 3 eller 4,  

 eller hvorved der oprettes en ny landbrugsejendom efter lovens § 14, kan ikke  

 ske på grundlag af en landinspektørerklæring.
Er  

 landinspektøren i tvivl om, hvorvidt der er grundlag for at afgive  

 erklæringen, skal sagen forelægges jordbrugskommissionen som en  

 ansøgning.
 Ved udstykning m.v. af arealer, der er pålagt  

 deklaration i medfør af landbrugsloven, f.eks. i forbindelse med  

 ophævelse af landbrugspligten, skal landinspektøren sørge  

 for, at der vedlægges fornøden tilladelse fra  

 jordbrugskommissionen.
Sager om supplering eller nedlægning af en  

 landbrugsejendom, der er noteret som "familieejendom", jf. § 17 b i  

 landbrugsloven, skal forelægges jordbrugskommissionen.
Ved  

 forelæggelsen skal det oplyses, at sagen vedrører en  

 familieejendom.
Den indhentede tilladelse skal vedlægges sagen ved  

 indsendelsen til Kort- og Matrikelstyrelsen.
Der henvises i øvrigt til  

 bekendtgørelse nr. 42 af 24. februar 1972 om landbrugsejendommes  

 notering som familieejendomme og til § 2 i bekendtgørelse nr. 626 af  

 26. juli 1999 om dokumentation ved tinglysning af dokumenter  

 vedrørende landbrugsejendomme.
Præstegårde er i almindelighed ikke noteret  

 som landbrugsejendomme i matriklen, men der er mellem  

 Fødevareministeriet og Kirkeministeriet truffet aftale om, at  

 præstegårde principielt skal være undergivet samme regler  

 som landbrugsejendomme.
Sager om fraskillelse af beboelsesbygning på en  

 præstegård samt om udstykning i øvrigt eller  

 arealoverførsel, der vedrører en præstegård, skal  

 således forelægges jordbrugskommissionen, medmindre  

 landinspektøren kan afgive erklæring om forholdet inden  

 forelæggelsen for Kirkeministeriet, jf. § 21, stk. 3, i lov om  

 folkekirkens økonomi (lovbekendtgørelse nr. 537 af 24. juni  

 1997, som ændret ved lov nr. 941 af 20. december 1999).  

 Kirkeministeriets tilladelse skal indsendes med sagen til Kort- og  

 Matrikelstyrelsen.
Når Direktoratet for FødevareErhverv, de  

 regionale jordkøbsnævn eller Den sønderjyske Jordfond  

 erhverver landbrugsarealer efter jordkøbsloven  

 (lovbekendtgørelse nr. 493 af 13. juni 1997), kan det ske uden  

 tilladelse fra jordbrugskommissionen efter reglerne i § 4, stk. 1, § 7, stk.  

 1, og §§ 13 og 14 i landbrugsloven, når der er tale om erhvervelse af  

 landbrugsjorder eller frasalg af bygninger med tilhørende  

 jordtilliggender, jf. § 3 i bekendtgørelse nr. 625 af 26. juli 1999 om  

 administration af landbrugsloven.
Ophævelse af landbrugspligten  

 forudsætter dog tilladelse fra jordbrugskommissionen, medmindre det kan  

 ske uden tilladelse, jf. lovens § 4, stk. 6 og 7.
Sager om udstykning eller arealoverførsel, der  

 vedrører erhvervelse af arealer efter jordkøbsloven, skal, jf.  

 § 5, stk. 6, i bekendtgørelse nr. 511 af 18. juni 1997 om regionale  

 jordkøbsnævn, forelægges for jordbrugskommissionen, hvis  

 der for så vidt angår restejendommen, som nævnet ikke  

 køber, kræves tilladelse efter landbrugsloven.
Fortrinsstilling  

 efter landbrugsloven kan ikke gøres gældende ved køb af  

 jord efter jordkøbsloven, men alene ved afhændelsen af jorden,  

 herunder i en jordfordeling, jf. bekendtgørelsens § 5, stk. 9.
 4.10. Råstofloven.
Loven administreres af amtsrådene.
Sager om  

 udstykning eller arealoverførsel mellem ejendomme med henblik på  

 udnyttelse af forekomster i jorden skal ved sagens indsendelse til Kort- og  

 Matrikelstyrelsen vedlægges en kopi af tilladelse til indvindingen fra  

 amtsrådet i medfør af råstoflovens § 7.
 4.11.  

 Jordforureningsloven.
Den 1. januar 2000 trådte lov nr. 370 af 2. juni  

 1999 om forurenet jord i kraft.
Loven erstattede affaldsdepotloven,  

 værditabsloven og dele af miljøbeskyttelsesloven.
Jordforureningsloven administreres af amtsrådene.  

 Efter lovens § 8 må anvendelsen af et areal, der af amtsrådet er  

 kortlagt som forurenet jord på vidensniveau 1 eller 2 efter lovens § 12  

 ikke ændres til bolig, børneinstitution, offentlig legeplads,  

 rekreativt område, alment tilgængeligt område, kolonihave,  

 sommerhusgrund eller institution, før amtsrådet har meddelt  

 tilladelse hertil.
På kortlagte arealer, der anvendes til  

 ovenstående formål eller af amtsrådet er fastlagt som  

 indsatsområde, jf. § 6, stk. 1, skal amtsrådets tilladelse  

 være meddelt, før et bygge- eller anlægsarbejde på  

 arealet påbegyndes, jf. lovens § 8, stk. 2.
 Ved udstykning og arealoverførsel af kortlagte  

 arealer med henblik på en ændret anvendelse som anført  

 ovenfor skal amtsrådets tilladelse indsendes med sagen til Kort- og  

 Matrikelstyrelsen.
Amtsrådets kortlægning af forurenede arealer  

 gennemføres i samarbejde med kommunalbestyrelsen.
Et areal betegnes  

 kortlagt på vidensniveau 1, når der er tilvejebragt en faktisk  

 viden om aktiviteter på arealet eller aktiviteter på andre  

 arealer, der kan have været kilde til forurening på det  

 pågældende areal, jf. lovens § 4. Et areal betegnes kortlagt  

 på vidensniveau 2, når der er tilvejebragt et  

 dokumentationsgrundlag, der gør, at det med høj grad af  

 sikkerhed kan lægges til grund, at der på arealet er en  

 jordforurening af en sådan art og koncentration, at forureningen kan  

 være til fare for mennesker og miljø, jf. lovens § 5.
Efter lovens § 14 skal oplysninger om kortlagte arealer  

 registreres i matriklen og løbende opdateres.
De kortlagte arealer vil  

 fremgå af såvel matrikelkortet som matrikelregistret, når  

 registreringerne er foretaget.
Forurenede arealer, der er kortlagt på  

 vidensniveau 1, noteres i matrikelregistret på de berørte  

 matrikelnumre og på matrikelkortet vises de berørte  

 matrikelnumre i deres helhed med en særlig fladesignatur.
Forurenede  

 arealer, der er kortlagt på vidensniveau 2, noteres ligeledes i  

 matrikelregistret på de berørte matrikelnumre, mens det  

 forurenede areals beliggenhed indtegnes på matrikelkortet med en  

 afgrænset signaturflade.
På grundlag af oplysninger fra  

 matrikelmyndigheden foretages der notering i tingbogen på de  

 berørte ejendomme.
Tinglysningen af de affaldsdepoter, der er  

 registreret efter affaldsdepotloven opretholdes, indtil de er registreret i  

 matriklen.
 5. Skemaer.
 Grønne skemaer og skemaer til erklæring  

 vedrørende naturbeskyttelsesloven og skovloven kan rekvireres i Kort-  

 og Matrikelstyrelsen, Rentemestervej 8, 2400 København NV.
 Skemaer til landinspektørerklæring om  

 forholdet til landbrugsloven (Rød erklæring) kan rekvireres i  

 Direktoratet for FødevareErhverv, Toldbodgade 29, 1253  

 København K.
 Vejledning nr. 139 af 5. august 1992 om  

 udstykningskontrollen bortfalder.
Kort- og Matrikelstyrelsen, den 6. juni  

 2000 Peter Jakobsen /Birgit Kristiansen Bilag 1 Love nævnt i vejledningen Lov om planlægning, lovbekendtgørelse nr. 551  

 af 28. juni 1999, som ændret ved lov nr. 1106 af 29. december 1999 og  

 ved lov nr. 110 af 15. februar 2000.
 Lov om offentlige veje, lovbekendtgørelse nr. 671  

 af 19. august 1999.
 Lov om private fællesveje, lovbekendtgørelse  

 nr. 670 af 19. august 1999, som ændret ved lov nr. 292 af 28. april  

 2000.
 Byggeloven, lovbekendtgørelse nr. 452 af 24. juni  

 1998.
 Lov om miljøbeskyttelse, lovbekendtgørelse  

 nr. 698 af 22. september 1998, som ændret ved lov nr. 907 af 16.  

 december 1998, lov nr. 908 af 16. december 1998, lov nr. 355 af 2. juni 1999,  

 lov nr. 369 af 2. juni 1999, lov nr. 370 af 2. juni 1999 og lov nr. 373 af 2.  

 juni 1999.
 Lov om naturbeskyttelse, lovbekendtgørelse nr. 835  

 af 1. november 1997, som ændret ved lov nr. 478 af 1. juli 1998 og ved  

 lov nr. 282 af 12. maj 1999.
 Skovloven, lovbekendtgørelse nr. 959 af 2. november  

 1996.
 Lensafløsningsloven (Majoratsloven),  

 lovbekendtgørelse nr. 638 af 16. september 1986, som ændret ved  

 lov nr. 384 af 7. juni 1989, ved lov nr. 418 af 13. juni 1990, ved lov nr.  

 222 af 10. april 1991 og ved lov nr. 389 af 14. juni 1995.
 Landbrugsloven, lovbekendtgørelse nr. 598 af 15.  

 juli 1999.
 Lov om råstoffer, lovbekendtgørelse nr. 569  

 af 30. juni 1997, som ændret ved lov nr. 370 af 2. juni 1999.
 Lov om forurenet jord, lov nr. 370 af 2. juni 1999, som  

 ændret ved lov nr. 1109 af 29. december 1999.
