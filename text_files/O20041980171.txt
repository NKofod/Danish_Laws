Opfølgning til fob nr. 04.198. Afslag på ansættelse som politibetjent og aktindsigt i form af kopi af prøvedokumenter I brev af 6. september 2005 meddelte Justitsministeriet mig at Rigspolitichefen var indstillet på at indføre en ordning hvor der også skete mundtlig partshøring af de ansøgere der blev vurderet til karakteren 2 efter holdopgaven, og at der i disse tilfælde blev udarbejdet et notat om baggrunden for vurderingen.
For ansøgere der blev vurderet til karakteren 3-5, mente Rigspolitichefen ikke at der var samme behov for en tilsvarende procedure.
I de tilfælde hvor der blev givet afslag på ansættelse, ville det ikke være resultatet af holdopgaven der på nogen måde var udslagsgivende for afgørelsen idet en bedømmelse til karakteren 3-5 i holdopgaven tværtimod talte for en ansættelse.
Prøvelederens eventuelle uddybende bemærkninger om grundlaget for vurderingen kunne derfor ikke forventes at få nogen betydning for den endelige afgørelse.
Rigspolitichefen henviste desuden til ressourcemæssige betragtninger.
 Jeg meddelte herefter ministeriet at jeg ikke foretog mig mere i sagen.
