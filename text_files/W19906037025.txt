Indsigelse mod registrering af mønstre for to typer blandingsbatterier  

 ikke taget til følge, idet de ansøgte mønstre adskilte sig væsentligt fra  

 indsigers mønster.
Ankenævnet stadfæstede afgørelsen.
Påstand om ophavsret og  

 brug af varens udseende som forretningskendetegn ikke taget til følge.
År 1990, den 30. april afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende K E N D E L S E i sagen j.nr.
M 1/87: Klage fra I.P.
Lund Sanitetsarmaturer A/S, Højbjerg, v/Patentingeniør K.
Skøtt-Jensen over Patentdirektoratets afgørelser af 24. november 1986 af  

 mønsteransøgningerne 914/82 og nr. 915/82 fra CN-Børma Armatur A/S, Horsens, v/Patentbureau Hofman-Bang & Boutard A/S Den 15. april 1983 bekendtgjordes to ansøgninger om registrering af  

 mønstre for »blandingsbatterier«.
 Ved skrivelser af 14. juni 1983 nedlagde klager indsigelse mod henholdsvis  

 ansøgning nr.914/82 og ansøgning nr. 915/82.
 Klager udtalte i skrivelser af 16. august 1983:
 »1) Ifølge mønsterlovens § 2 registreres mønster kun, hvis det  

 væsentligt adskiller sig fra, hvad der var kendt før ansøgningens  

 indleveringsdag.
2) Endvidere ifølge mønsterlovens § 4, stk. 2: »Mønster registreres  

 ikke, hvis mønstret uhjemlet indeholder noget, som er egnet til at opfattes  

 som anden mands firma eller andet forretningskendetegn ....« 3) Desuden omfatter mønsterretten jfr. mønsterlovens § 5, stk. 2  

 »varer af samme eller lignende art som dem, for hvilke mønsteret er  

 registreret«.
 Ad 1) Vedlagte bilag 1 viser indsigernes produkter, således som de blev  

 markedsført i Danmark før ansøgningernes indlevering.
 Ansøgningernes genstande synes kun at adskille sig fra hidtil kendte  

 blandingsbatterier ved at have to ret særprægede betjeningshåndtag.
 Disse betjeningshåndtag er imidlertid kendt fra indsigerens mange  

 forskellige ventiludførelser, jfr. bilag nr. 1 af januar 1982.
Vi vedlægger til yderligere orientering som bilag 2 en faktura af 27. juni  

 1980, hvoraf det fremgår, at et betjeningshåndtag med benævnelsen  

 »727629.101 blandergreb« er blevet leveret fra indsigerne.
Dette  

 blandergreb svarer også til betjeningshåndtagene på ventilerne i bilag 1.
 Som bilag 3.1, 3.2, 4.1 og 4.2 ses nogle eksempler på ventiler med samme  

 betjeningshåndtag som de i anmeldelsen viste, og hvor arkitekt Arne Jacobsens  

 afbildninger er dateret henholdsvis 13.5.68, 7.3.72, 21.2.77 og 26.10.71,  

 længe før anmeldelsernes indleveringsdato.
 Som bilag 5.1 vedlægges en skrivelse af 10. september 1981 vedrørende  

 levering af brochurer svarende til den i bilag 1 viste, men dateret oktober  

 1980.
 Som bilag 6.1 vedlægges en kopi af en artikel fra arkitekt Arne Jacobsen i  

 tidsskriftet Arkitektur nr. 3, 1969, hvori betjeningsgrebene også ses.
Vi er bekendt med, at man i mønsterregistreringspraksis ofte har fortolket  

 begrebet »væsentlig lighed« som værende identisk med »total  

 lighed«, uden nogen »vægtning« af mønstermæssigt mere og  

 mindre væsentlige træk.
Det er dog i denne sag væsentligt, at både de  

 markante »detaljer« i form af håndgrebene og de mere almene træk i  

 form af ventilhuselementerne direkte forekommer som karakteristiske træk i  

 Arne Jacobsens serie, uanset at de cylindriske husdele er permuteret på en  

 anden måde.
Helhedsindtrykket forbliver uændret, og ligheden er om ikke  

 total, så dog overvældende »væsentlig«.
 Ad 2) De anmeldte mønstre synes ikke at kunne registreres, når henses til  

 indholdet af mønsterlovens § 4, stk. 2.
Dette begrundes med, at betjeningshåndtaget vist på ventilerne i bilag 1  

 og i tidligere Vola-brochurer for indsigerne udgør et forretningskendetegn  

 for de af indsigerne forhandlede produkter i Vola-ventilserien.
Så snart en  

 fagmand på området ser et ventilbetjeningshåndtag af den karakteristiske  

 cylindriske form med eller uden en vinkelret herpå anbragt cylindrisk tap,  

 har han hidtil straks vidst, at dette betjeningshåndtag hørte til den af  

 arkitekt Arne Jacobsen designede armaturserie, som under navnet Vola  

 markedsføres her af indsigerne.
Til støtte for ovennævnte kan om nødvendigt fremskaffes mange erklæringer  

 fra fagfolk.
Et eksempel på en sådan erklæring vedlægges som bilag 7.
 Såfremt Direktoratet registrerer mønsteranmeldelserne, vil det efter  

 indsigernes mening være medvirkende til berøvelse af et forretningskendetegn  

 fra indsigerne.
 Ad 3) Da de af indsigerne siden i hvert fald 1974 markedsførte ventiler må  

 siges at være af lignende art som dem, for hvilke mønstre er anmeldt, vil  

 indsigernes ventiler jfr. mønsterlovens § 5, stk. 2, også være omfattet af en  

 eventuel registrering, hvilket er åbenbart urimeligt, når henses til at  

 rettighederne til ventiler med dette særprægede betjeningsgreb har tilhørt  

 indsigerne siden 1974.
Såfremt Direktoratet mod forventning skulle beslutte at registrere de  

 anmeldte mønstre, må indsigerne i det mindste have en nærmere forklaring af I) hvorved direktoratet mener, at mønstrene adskiller sig fra, hvad der  

 var kendt før ansøgningernes indleveringsdag, II) hvorfor Direktoratet ikke mener, at ansøgningernes mønstre indeholder  

 indsigernes forretningskendetegn, III) hvilke varer af lignende art, jfr. mønsterlovens § 5, stk. 2,  

 ansøgningernes mønster også vil omfatte, eller mere præcist: oplysning om,  

 hvilke kriterier blandingsbatterier skal opfylde for at disse kan siges at  

 falde inden for registreringernes beskyttelsesomfang.
Desuden vil indsigerne  

 gerne vide, om f.eks. de i bilag 1 viste blandingsbatterier også skal anses  

 for at være omfattet af registreringerne, da de heri viste blandingsbatterier  

 synes at være af lignende art.' Ved skrivelser af 14. maj 1985 imødegik ansøger indsigelserne og anførte  

 følgende:
 »Hvad angår mønsterlovens § 2, jvf. punkt 1 i indsigelsesbegrundelsen  

 forstår vi, at det eneste, indsigerne kritiserer, er udformningen af  

 betjeningshåndtaget på blandingsbatteriet, hvorimod man ikke har fremført  

 nogen indvending mod tuden, således som den er udformet i de to  

 mønsteransøgninger, og ej heller mod det vandret liggende cylinder-element,  

 hvorpå såvel tud som betjeningshåndtag er anbragt.
 Betjeningshåndtaget er den cylindrisk udformede tap, der er anbragt  

 vinkelret på det oven for omtalte vandret liggende cylindriske element, og  

 det bestrides ikke, at indsigerens blandingsbatteri har været forsynet med  

 denne tap forud for det tidspunkt, hvor ovennævnte ansøgninger blev  

 indleveret til registrering, men det gøres gældende, at denne detalje ikke  

 fratager de anmeldte mønstre beskyttelsesværdighed i øvrigt efter  

 mønsterlovens § 2.
 En sammenligning mellem indsigernes model og de anmeldte mønstre i  

 helheden fører klart til den konklusion, at de anmeldte mønstre må anses for  

 nye i mønsterlovens forstand, hvorfor registrering også bør kunne opnås.
Mønsterregisteret indeholder også andre registreringer af vandhaner og  

 blandingsbatterier, der i designet kan minde noget om det, der er vist i  

 indsigernes og anmeldernes modeller, jvf. eksempelvis vedlagte fotokopier af  

 ansøgninger 289-91/82. Det vil ses, at selve håndtaget på disse modeller har  

 et helt andet design end den cylindriske tap, der er vist i anmeldernes  

 modeller, hvorimod eksempelvis tuden i ansøgning 291/82 viser meget stor  

 overensstemmelse med indsigernes model.
Yderligere bemærkes, at disse mønstre  

 uden indsigelse har kunnet godkendes med samme cylindriske blandingsbatteri  

 som nærværende mønstre.
 Betjeningstappe af et lignende design som det, der er vist på indsigernes  

 og anmeldernes modeller, kendes også fra andre fabrikater, jvf. vedlagte  

 fotokopier af en brochure, visende produktet »mamoli«.
 Lignende eetgrebsarmaturer forefindes også på forskellige modeller fra  

 IDEAL STANDARD, jvf. brochurer.
 En sammenligning mellem alle disse modeller - inklusiv indsigernes - og de  

 af de to ansøgninger omfattede viser efter vort skøn klart, at ansøgernes  

 modeller på anmeldelsestidspunktet besad den fornødne nyhed, hvorfor det  

 henstilles, at indsigernes argumentation, således som den er anført under  

 punkt 1 i skrivelse af 16. august 1983, afvises.
 For såvidt angår det under punkt 2 i indsigelsesskrivelsen anførte, hvor  

 man påberåber sig indarbejdelse for indsigermodellen, bemærkes for det  

 første, at den påberåbte indarbejdelse er helt udokumenteret, hvorved  

 yderligere bemærkes, at det, indsigelsen vedrører, fortsat alene er den  

 cylindrisk udformede betjeningstap, hvorom anmelderne principielt gør  

 gældende, at denne ikke kan tjene som forretningskendetegn.
I hvert fald kræver sådan kendetegnsbeskyttelse en meget stor  

 indarbejdelse, hvorom der, som anført, savnes ethvert bevis i den  

 foreliggende sag.
Ex tuto bestrides, at det af indsigerne påberåbte bilag 7  

 repræsenterer nogen dokumentation for indarbejdelse.
 For så vidt angår det af indsigerne under punkt 3 anførte bemærkes, at vi  

 ikke kan være uenige i, at der foreligger varelighed.
Af de anførte grunde henstilles det, at indsigelsen afvises.' Klager fastholdt sine indsigelser ved skrivelser af 6. december 1985 og  

 udtalte:
 »I anledning af Direktoratets skrivelser af 16. og 31. oktober 1985  

 med bilag, hvori vor indsigelse mod registrering af mønsteransøgningerne  

 skulle være imødegået, kan det herved oplyses, at vi efter nøje gennemgang af  

 det tilsendte materiale ikke har kunnet finde nogen dokumentation for, at  

 andre end indsigerne producerer og/eller markedsfører betjeningshåndtaget på  

 de i de to mønsteransøgninger viste blandingsbatterier.
 Ansøgerne påstår fejlagtigt, at betjeningshåndtaget er den cylindrisk  

 udformede tap, der er anbragt vinkelret på det vandret liggende cylindriske  

 element.
 Sandheden derimod er, at betjeningshåndtaget, i det følgende kaldet  

 betjeningsgrebet, er det cylindriske element og den cylindrisk udformede tap,  

 der er anbragt vinkelret på det med væsentligt større diameter udformede  

 cylindriske element.
Dette betjeningsgreb udgør, som praktisk taget alle fagfolk her i landet  

 må erkende, et forretningskendetegn for indsigerne i forbindelse med de af  

 indsigerne forhandlede produkter i VOLA-ventilserien.
Ingen af de fra  

 ansøgerne modtagne brochurer viser en sanitetsventil med et betjeningsgreb,  

 der både er cylindrisk og har en vinkelret herpå anbragt kort cylindrisk tap  

 af væsentlig mindre diameter.
Den nærmere begrundelse for indsigelsen i vor  

 skrivelse af 16. august 1983 synes således ikke at være imødegået.
 At en virksomhed skulle kunne få mønsterregistreret blandingsventiler med  

 en anden virksomheds betjeningsgreb forekommer helt uanstændigt og ville  

 eksempelvis svare til, at man kunne få mønsterregistreret en Coca-Cola-flaske  

 for en anden sodavandsfabriks produkter uden Coca-Cola-organisationens  

 tilladelse, Rolex urmodeller for et andet fabrikat end Rolex« tilladelse  

 eller en Rolls Royce køler på et automobil af andet fabrikat uden tilladelse  

 fra Rolls Royce.
Anmelderen henviser til mønsteransøgningerne nr. 289-91/82, og en  

 begrundelse for, at indsigerne ikke har protesteret mod disse ansøgninger,  

 kan være, at der heri ikke er anvendt indsigernes betjeningshåndtag.
Det af  

 anmelderne fremhævede produkt »mamoli« som havende betjeningstappe  

 af lignende design som indsigernes, forekommer helt forkert, eftersom  

 »mamoli«»s betjeningstappe ikke står vinkelret på  

 betjeningshåndtagets cylindriske del.
Heller ikke det andet af ansøgerne  

 fremhævede produkt, IDEAL STANDARD fremviser betjeningshåndtag, hvori en kort  

 cylindrisk tap står vinkelret på betjeningshåndtagets cylindriske del.
 Anmelderne hævder endvidere, at indsigerne påberåber sig indarbejdelse  

 alene for den cylindrisk udformede betjeningstap, og dette er helt forkert  

 opfattet, eftersom det er selve det karakteristiske betjeningshåndtag  

 bestående af en cylindrisk basisdel med den herpå vinkelret anbragte korte  

 cylindriske betjeningstap, der tjener som forretningskendetegn for  

 indsigernes produkter i VOLA-ventilserien.
 Ventiler med sådanne betjeningshåndtag findes i stort tal overalt i landet  

 og i udlandet, hvilket om ønsket af Direktoratet kan dokumenteres ved hjælp  

 af salgsfakturaer, hvilket ansøgerne formentlig allerede er klar over.
 Til orientering skal oplyses, at vort tidligere fremsendte bilag 7  

 naturligvis ikke repræsenterer dokumentation for indarbejdelsen, men blot er  

 et eksempel på en erklæring fra en fagmand, der undrer sig over at se  

 indsigernes forretningskendetegn anvendt på et helt andet fabrikat og uden  

 indsigernes tilladelse.
Hvad angår det under punkt 3 i vort brev af 16. august 1983 anførte har  

 anmelderne åbenbart misforstået vor begrundelse for fremdragelse af det i  

 punkt 3 anførte.
Ifølge lov om mønstre af 27. maj 1970, § 5, indebærer  

 mønsterretten med nogle nærmere angivne undtagelser, at andre end indehaveren  

 af mønsterretten ikke uhjemlet må benytte mønsteret erhvervsmæssigt ved  

 tilvirkning, udbud, overdragelse eller udlejning af varer, der ikke  

 væsentligt adskiller sig fra mønsteret eller indeholder noget, der ikke  

 væsentligt adskiller sig fra dette.
Tager man eksempelvis  

 blandingsventilerne, der kendes fra mønsteransøgningen M.A. 1982 nr. 289-291  

 og estatter betjeningshåndtaget med indsigerens verdensberømte  

 betjeningshåndtag, når man frem til et blandingsbatteri, der ikke væsentligt  

 adskiller sig fra anmeldernes ansøgninger, og som mønsterretten kan forbyde  

 fremstilling af, hvis ansøgernes ansøgninger fører til registrering. Årsagen  

 til, at ansøgernes mønsteransøgninger væsentligt adskiller sig fra, hvad der  

 var kendt før ansøgningens indleveringsdag, eksempelvis fra nævnte  

 mønsteransøgninger nr. 289-291 fra 1982, er formentlig, at ansøgerne har  

 anvendt indsigernes betjeningshåndtag, da blandingsbatteriernes mellem  

 betjeningshåndtagene værende dele ikke forekommer væsentligt at adskille sig  

 fra, hvad der var kendt før ansøgningens indleveringsdag, når henses til det  

 ret store udbud af ventilkonstruktioner med cylindrisk ventilhus, der findes,  

 jfr. indsigernes egne bilag til deres skrivelse af 14. maj 1985.
 Når således ansøgernes mønster kun væsentligt adskiller sig fra, hvad der  

 var kendt før ansøgningens indleveringsdag, på grund af de særprægede  

 betjeningshåndtag, og da disse særprægede betjeningshåndtag ikke adskiller  

 sig fra indsigerens betjeningshåndtag, ser det ikke ud til, at  

 mønsteransøgningen kan opfylde Mønsterlovens § 2, og det skal i denne  

 forbindelse bemærkes, at indsigerne ikke vil sætte sig imod registrering af  

 ansøgernes mønstre, hvis betjeningshåndtagene fjernes eller erstattes med  

 andre betjeningshåndtag, som ikke er magen til indsigerens betjeningshåndtag.
Vi tillader os samtidig hermed at nedlægge indsigelse mod, at  

 patentdirektoratet udfærdiger registreringen samt fremstiller kopier deraf  

 til videresalg, så længe indsigernes betjeningshåndtag ses afbildet på  

 ansøgernes ventil, idet der skal henvises til Danmarks Riges Grundlov,  

 kapitel 1, § 1, og kapitel 8, § 73 om ejendomsrettens ukrænkelighed, herunder  

 især ophavsretten.
Hvis dette alligevel sker, kan Direktoratet risikere en  

 erstatningssag herom, da heller ikke Direktoratet uhjemlet må publicere  

 noget, som er egnet til at opfattes som anden mands  

 forretningskendetegn.« Hertil anførte ansøger i skrivelser af 13. februar 1986:
 »Indsigeren har nu præciseret sit standpunkt således, at det, man gør  

 indsigelse imod, er betjeningshåndtaget, nemlig »det cylindriske element  

 og den cylindrisk udformede tap, der er anbragt vinkelret på det med  

 væsentligt større diameter udformede cylindriske element«, jfr.  

 indsigerens nævnte skrivelse 3. afsnit side 1.
Det gøres imidlertid påny gældende, at de anmeldte mønstre i deres helhed  

 afviger tilstrækkeligt fra de modeller, indsigeren har påberåbt sig, med  

 samme detalje, og yderligere at indsigeren ikke har dokumenteret, at man har  

 nogen eneret til denne detalje i mønsterretlig henseende.
Hvad sidstnævnte  

 angår, har vi fra anmelderen modtaget supplerende materiale, der viser, at  

 også andre modeller bruger og igennem årene har brugt den detalje, som  

 indsigeren nu specielt henviser til, nemlig et cylindrisk element med en  

 cylindrisk udformet tap, der er anbragt vinkelret på det med væsentlig større  

 diameter udformede cylindriske element.
Vi vedlægger kopier af følgende  

 materiale:
 1. Brochure »arva twin«, der efter det oplyste stammer fra 1972.
 2. Brochure »cspl monobloc« - dato ikke oplyst.
 3. Side fra Registreringstidende for mønstre 15. maj 1984 vedrørende  

 ansøgninger MA 1983 nr. 928 og 928A.
 4. Brochure »kuglomatic« - dato ikke oplyst.
 5. Brochure »UNIATRIS 81«.
 6. Side fra Registreringstidende for mønstre 2. december 1985 vedrørende  

 mønsteransøgninger MA 1984 nr. 1132-33.
 7. Børma-brochure visende forskellige modeller, herunder også sådanne, der  

 kun har en betjeningstap på det cylindrisk udformede element.
 Ydeligere bemærkes, at indsigeren også fortsat har undladt at dokumentere,  

 at det af denne påberåbte mønster er indarbejdet som forretningskendetegn.
Det henstilles påny, at indsigelsen afslås.' Indsigelserne blev ikke taget til følge af Patentdirektoratet, der i  

 skrivelser af 24. november 1986 til klageren udtalte:
 »Mønstrene må anses for i deres helhed at adskille sig væsentligt fra  

 alle de varer, der ses i det af Dem indsendte materiale.
 Det ses herefter ikke godtgjort, at mønstrene ikke adskiller sig  

 væsentligt fra, hvad der var kendt før ansøgningens indleveringsdag.
Direktoratet kan desuden ikke give Dem medhold i, at betjeningshåndtaget  

 kan opfattes som indsigernes forretningskendetegn.
Direktoratet kan ikke  

 udelukke, at der er ophavsret til håndtagene, og i så fald må der antages at  

 foreligge en krænkelse af denne.
Om der foreligger ophavsret, må afgøres af  

 domstolene.
På det foreliggende grundlag kan indsigelsen ikke tages til følge, da det  

 ikke ses godtgjort, at mønstrene ikke adskiller sig væsentligt fra hvad der  

 var kendt før ansøgningens indleveringsdag, og det heller ikke er godtgjort,  

 at mønstrene indeholder noget, der er egnet til at opfattes som indsigernes  

 forretningskendetegn, eller noget, der krænker en andens ophavsret.« Denne afgørelse har klageren ved skrivelse af 22. januar 1987 indbragt for  

 Mønsterankenævnet med påstand om, at Patentdirektoratet tilpligtes at  

 anerkende, at mønstrene i nævnte mønsteransøgninger ikke er registrerbare.
 I en uddybende skrivelse af 23. august 1987 har klager bl.a. anført:
»Patentdirektoratet har i nævnte skrivelse af 24. november 1986  

 nægtet at tage vor indsigelse mod registrering af omtalte mønsteransøgninger  

 til følge med den begrundelse, at Direktoratet ikke kunne give os medhold i,  

 at betjeningshåndtaget, der af indsigeren, I.P.Lund Sanitetsarmaturer A/S,  

 kaldes greb 1, i den af professor Arne Jacobsen formgivne vandarmaturserie af  

 Direktoratet kan opfattes som indsigernes forretningskendetegn, da  

 Direktoratet ikke finder det godtgjort, at mønstrene indeholder noget, der er  

 egnet til at opfattes som indsigernes forretningskendetegn eller noget, der  

 krænker en andens ophavsret.
Hvis derimod dette ville være tilfældet, vil  

 mønsterloven i henhold til dennes § 4, stk. 2, b og c, være hindrende for de  

 to mønsteransøgninger nr. 914 og 915/82.
Vi vil derfor koncentrere os om at sandsynliggøre, at greb 1 i såvel  

 tredimensional gengivelse som i en vilkårlig plan gengivelse set fra siden  

 repræsenterer indsigernes forretningskendetegn.
Iøvrigt repræsenterer samme  

 tredimensionale gengivelse og plane afbildning professor Arne Jacobsens  

 ophavsret, hvilken ophavsret ifølge kontrakt er overdraget til indsigerne.
 At tusindvis af danskere hver dag adskillige gange tager fat om  

 indsigernes greb 1 i sin tredimensionale udførelse, fremgår af vedlagte bilag  

 1, hvoraf det fremgår, at der i årene 1970-1987 er blevet fremstillet 467.000  

 greb 1.
 Til emballering af disse armaturdele, som bærer ovennævnte greb 1, er  

 anvendt emballager til det danske marked i de på bilag 1 anførte antal for de  

 forskellige armaturtyper og med nævnte greb 1 vist på emballagens yderside i  

 forbindelse med mange forskellige ventiludførelser, der som fælles kendetegn  

 alle har greb 1.
 Såfremt nogen af de på bilag 1 anførte tal ønskes dokumenteret, vil dette  

 kunne ske i form af produktionskort fra underleverandører af greb 1.
 Ligeledes af bilag 1 fremgår, at indsigeren har haft en egenproduktion på  

 ca. 180.000 betjeningsgreb type 2-7, som ligner greb 1 til forveksling.
 Bilag 2 viser greb 1 som er magen til greb 2-7 i to forskellige  

 udførelser, der begge er vist dels fra siden, dels fra oven og dels  

 perspektivisk.
 De ældste planafbildninger af greb 1, som vi har kunnet finde, fremgår af  

 bilag 3 og 4 fra 13. maj 1968, af bilag 5, der viser det karakteristiske  

 sidebillede af greb 1 fra 26. oktober 1971, af bilag 6 i professorens egen  

 streg af 9. marts 1972 og af bilag 7, der fra 15. februar 1977 viser det  

 karakteristiske sidebillede af greb 1.
 Ingen andre har tidligere end professor Arne Jacobsen designet noget  

 betjeningsgreb på basis af så rene, simple og geometriske former og magen til  

 greb 1, og de fleste af de her i landet værende daglige brugere af greb 1 er  

 fuldt bekendt med, at dette håndgreb er designet af professor Arne Jacobsen,  

 hvis ophavsret til bl.a. greb 1 kontraktligt er overgået til indsigerne.
 Som bilag 8 vedlægges et særtryk fra tidsskriftet Arkitektur nr. 3, 1969,  

 hvoraf det side 3 fremgår, at armaturserien er udført af Arne Jacobsen,  

 M.A.A.,for indsigerne.
 Ovennævnte bilag 3-8 skulle ikke lade nogen tvivl om, at Arne Jacobsen og  

 dermed indsigerne har ophavsretten til udformningen og udseendet af greb 1,  

 der, som det fremgår af de to mønsteransøgninger nr. 914 og 915/82, er  

 anvendt i begge blandingsbatterierne som greb for både varmt vand og greb for  

 koldt vand.
 Dermed skulle det være bevist, at ovennævnte mønsteransøgninger krænker en  

 andens ophavsret, hvorfor hverken ansøgningerne bør registreres eller  

 ansøgeren have ret til at producere og markedsføre de med greb 1 forsynede  

 produkter.
 Den anden påstand, at netop greb 1 tjener som forretningskendetegn for  

 indsigerne fremgår af følgende bilag.
Således ses nævnte betjeningsgreb i bilag 9 af marts 1978 mindst 27 gange  

 i denne brochure.
I bilag nr. 10, en brochure af november 1978, ses det  

 karakteristiske sidebillede af greb 1 mindst 15 gange foruden næsten lige så  

 mange gange set fra oven, jfr. bilag 2.
 I bilag 11, en brochure fra juni 1979, udgivet af indsigerne, ses greb 1  

 mindst 6 gange i det karakteristiske sidebillede eller perspektivbillede,  

 jfr. bilag 2.
 Alle ovenfor omtalte brochurer, bilag 9-11, er udgivet i adskillige  

 tusinde eksemplarer og har været offentligt tilgængelige til gratis  

 udlevering i adskillige VVS-butikker landet over.
Et eksempel på en nota dateret 27. juni 1980 vedlægges som bilag 12, og  

 det fremgår heraf, at greb 1 er blevet leveret til en af adskillige  

 grossister, som har viderebragt greb 1 til hundredevis af VVS-installatører  

 og butikker, der igen har monteret greb 1 i tusindvis af danske hjem.
Sådanne  

 notakopier kan, såfremt Direktoratet ønsker det, fremskaffes i tusindvis for  

 årene før ovennævnte mønsteransøgninger blev indleveret, blot må vi  

 forbeholde os ret til, at notamodtagernes navne og adresser tildækkes eller  

 forbliver som fortroligt materiale hos Ankenævnet.« Ansøger har i svarskrift af 27. oktober 1987 nedlagt påstand om, at  

 direktoratets afgørelse stadfæstes, og at indsigelserne afvises.
 Ansøger har bl.a. udtalt:
 »Hvad angår synspunkt om anerkendelse af betjeningshåndtaget som  

 forretningskendetegn gøres det på anmeldernes vegne gældende, at det af  

 indsigerne indleverede materiale er helt utilstrækkeligt til blot at  

 sandsynliggøre, at en sådan ret foreligger, ligesom rigtigheden af de i  

 appelbegrundelsen herom anførte synspunkter bestrides.
Det skal, specielt hvad angår dette forhold, erindres, at et emne som det  

 omtalte betjeningshåndtag normalt slet ikke vil være omfattet af den  

 lovgivning, der vedrører beskyttelse af forretningskendetegn, nemlig  

 varemærkeloven og - her i landet - Markedsføringsloven.
Vi henviser i denne  

 forbindelse særligt til bestemmelsen i Varemærkelovens § 5, hvorefter en  

 varemærkeret »ikke omfatter sådanne dele af et varemærke, som  

 hovedsageligt tilsigter at gøre varen, dens udstyr eller indpakning mere  

 hensigtsmæssig i anvendelsen, eller i øvrigt har andet formål end at tjene  

 som kendetegn«.
Markedsføringsloven indeholder ingen bestemmelser, der går imod det  

 princip, der herved er lovfæstet ifølge Varemærkeloven, hvilket altså vil  

 sige, at det på forhånd må have formodningen imod sig, at et  

 betjeningshåndtag som det omtalte overhovedet kan have karakter af  

 forretningskendetegn qua varemærke.
Der skal ikke ved nærværende på  

 anmeldernes vegne tages stilling til, om der i visse tilfælde kan blive tale  

 om at tillægge emner som det foreliggende beskyttelse som  

 forretningskendetegn - nok er det at konstatere, at det bevis for meget  

 omfattende indarbejdelse, der i så henseende måtte præsteres, end ikke  

 tilnærmelsesvist foreligger i det af indsigerne indleverede materiale.
Hvad angår spørgsmålet om ophavsret bemærkes for det første, at indsigerne  

 ikke har dokumenteret, at professor Arne Jacobsen har overdraget sine  

 rettigheder i så henseende til indsigerne.
For det andet, at en ophavsmands  

 overdragelse af retten til at fremstille eksemplarer i henhold til et af ham  

 udarbejdet design, ikke automatisk indebærer en overdragelse af ophavsmandens  

 »droit moral«, om hvis principielle overdragelighed der ikke synes  

 at foreligge klare tilkendegivelser i lovgivning, praksis eller den juridiske  

 teori.
 For det trejde forekommer det ejendommeligt, at indsigerne, hvis man  

 endelig vil gøre en ophavsret gældende - på egne eller en andens vegne - ikke  

 har forsynet sine publikationer med det internationalt anerkendte  

 ophavsretlige reservationssymbol efterfulgt af  

 ophavsmandens navn og dato for første offentliggørelse.
Det gøres ikke herved gældende fra anmeldernes side, at muligheden for at  

 kræve en ophavsretlig beskyttelse derefter er udelukket efter dansk ret, men  

 alene, at denne manglende mærkning synes at kunne drage seriøsiteten i  

 indsigernes argumentation i tvivl.' I anledning af klagen har direktoratet ved skrivelse af 15.februar 1989  

 afgivet følgende udtalelse over for Ankenævnet:
»I skrivelse af 25. oktober 1988 har Patentankenævnet anmodet  

 Patentdirektoratet om en udtalelse i sagen.
Samtidig har ankenævnet bedt  

 direktoratet oplyse, om de øvrige i sagen påberåbte armaturer har opnået  

 dansk mønsterbeskyttelse og i bekræftende fald hvilke og hvornår.
I denne anledning har direktoratet foretaget en undersøgelse af de i sagen  

 fremdragne armaturer.
Det kan herefter oplyses, at ingen af de i bilagene til  

 indsigernes skrivelse af 16 august 1983 viste armaturer ses at være  

 registreret eller at have været registreret som mønstre.
De armaturer, der er vist i de to brochurer med mærket »mamoli«,  

 indsendt med ansøgers skrivelse af 14 maj 1985, ses heller ikke at være eller  

 at have været registreret som mønstre.
Det kan oplyses, at der foreligger en  

 registrering af en vandhane med en betjeningstap, som ligner tappene på disse  

 armaturer, nemlig reg. nr. 229-1984. Kopi af denne vedlægges.
 Ingen af armaturerne i den ligeledes med ansøgers skrivelse af 14 maj 1985  

 indsendte brochure fra »Ideal Standard« ses at være eller at have  

 været registreret som mønstre, men der foreligger en registrering af en  

 kombineret vandhane og blandingsbatteri, som ligner de på siderne 9 og 19 i  

 nævnte brochure viste armaturer, nemlig reg. nr. 94-1977. Kopi af denne  

 vedlægges.
Armaturerne i de af ansøgeren med skrivelse af 13 februar 1986 indsendte  

 brochurer betegnet »arva twin«, »CSpl  

 monobloc«,»kuglomatic« og »UNIATRIS 81«, ses heller  

 ikke at være eller have været registreret som mønstre.
Med hensyn til den med  

 samme skrivelse indsendte »Børma«-brochure findes der to  

 mønsterregistreringer, som ligger meget tæt på to af de på forsiden af  

 brochuren viste armaturer, nemlig reg. nr. 350-1986 og 672-1985. Kopier af  

 disse registreringer vedlægges.
 Det kan oplyses, at der ikke blev nedlagt indsigelse mod registrering nr.  

 350-1986. Iøvrigt burde dette mønster, som er ansøgt i 1985, næppe være  

 blevet registreret, da det formentlig ikke kan anses for at adskille sig  

 væsentligt fra nærværende under MA 1982 nr. 914 ansøgte mønster.
Ingen af de i bilagene til indsigers skrives af 23 august 1987 til  

 Mønsterankenævnet viste armaturer ses at være eller at have været registreret  

 som mønstre.
Det under 395-1981 som løbenr. 1 registrerede mønster har  

 imidlertid en vis lighed med det på to sider i bilag 10,  

 »Vola«-brochuren november 1978, viste armatur, betegnet som  

 »KV1 etgrebsblander med svingbar tud«.
Kopi af denne registrering  

 vedlægges.
 Klageren gør i sin klagebegrundelse af 23 august 1987 dels gældende, at  

 betjeningshåndtaget, kaldet greb 1, er indsigernes forretningskendetegn, og  

 at bestemmelsen i mønsterlovens § 4, stk. 2, litra b, derfor er til hinder  

 for mønstrenes registrering, dels at der foreligger ophavsret til  

 betjeningshåndtaget, og at bestemmelsen i mønsterlovens § 4, stk. 2, litra c  

 er til hinder for mønstrenes registrering.
Det er fortsat direktoratets opfattelse, at ingen af disse bestemmelser er  

 til hinder for registrering af mønstrene.
En vare som sådan kan kun i sjældne  

 tilfælde være et forretningskendetegn.
At en vare er blevet markedsført i et  

 betydeligt omfang gør den ikke til et forretningskendetegn, medmindre den af  

 forbrugerne opfattes som et sådant.
Hertil må kræves, at varen har sådanne  

 karakteristika, som skal tjene til at adskille varen fra andre  

 erhvervsdrivendes varer af samme art, men ikke blot sådanne, som udgør en  

 forbedring af varens funktion eller som blot har til formål at give denne et  

 mere tiltalende ydre.
Dette krav ses ikke at være opfyldt for  

 betjenigshåndtagets vedkommende, idet dettes udseende alene synes at være  

 betinget af funktionelle og æstetiske hensyn.
Den omfattende brug af tegninger af grebet på brochurer og emballage kan  

 efter direktoratets opfattelse heller ikke medføre, at betjeningshåndtaget  

 kan anses for et forretningskendetegn, idet tegningerne forekommer sammen med  

 øvrige dele af armaturet.
Det iøjnefaldende forretningskendetegn på disse  

 brochurer og emballager er varemærket »vola«.
Direkoratet vil fortsat ikke udelukke, at der er ophavsret til  

 betjeningshåndtaget.
Hvor der er tale om sådanne kunstværker som skulpturer  

 og malerier, kan direkoratet træffe afgørelser på grundlag af, at der  

 foreligger ophavsret, men ophavsmand til brugsgenstande må normalt fastslås  

 ved dom, før direktoratet kan gøre en sådan ret gældende.
Direktoratet er iøvrigt enig med ansøgerne i, at det ikke er dokumenteret,  

 at Arne Jacobsen har overdraget sin eventuelle ophavsret til indsigerne men  

 dette ville ikke være nogen betingelse for, at bestemmelsen i møsterlovens §  

 4, nr. 2, litra c var til hinder for registrering, hvis ophavsret iøvrigt var  

 dokumenteret.' Ankenævnet har behandlet sagen i sit møde den 1. marts 1990.
 Klageren gav ikke møde.
 For ansøgeren mødte advokat Christian Levin Nielsen sammen med  

 civilingeniør Stanley Madsen.
 Patentdirektoratet var repræsenteret ved konsulent Carstad og cand. jur.  

 Anne Reinholdt Jørgensen.
 Advokat Christian Levin Nielsen henholdt sig i det væsentlige til de til  

 direktoratet og nævnet afgivne skriftlige indlæg, som nærmere blev uddybet og  

 belyst bl.a. ved eksempler fra retspraksis.
 Fra direktoratets side henholdt man sig til den trufne afgørelse og den  

 ovenfor citerede supplerende redegørelse af 15. februar 1989 afgivet overfor  

 Ankenævnet.
 Nævnet skal udtale:
I henhold til de af Patentdirektoratet anførte grunde og idet det for  

 Ankenævnet fremførte ikke findes at kunne føre til andet resultat bestemmes:
 Den påklagede afgørelse stadfæstes.
