Nr BTL 9 Betænkning over Forslag til lov om uddannelsesopsparing   

 Nr L 9 1986-87, 1. samling Blad nr 73 Afgivet af skatte- og afgiftsudvalget Afgivet: 19861013 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Herefter indstiller et flertal (Det Konservative Folkepartis, Venstres, Det Radikale Venstres, Centrum-Demokraternes, Kristeligt Folkepartis og Fremskridtspartiets medlemmer af udvalget) lovforslaget til vedtagelse uændret.
Et mindretal (Socialdemokratiets medlemmer af udvalget) indstiller lovforslaget til forkastelse ved 3. behandling og udtaler følgende:
Mindretallet mener ikke, at lovforslaget bidrager nævneværdigt til ekstra opsparing, men fortrinsvis vil blive udnyttet til formueomplacering i forholdsvis velhavende familier.
Mindretallet konstaterer, at ministeren for skatter og afgifter i forbindelse med behandlingen af forslag til lov om ændring af forskellige skatte- og afgiftslove. (Konsekvenser af lov om uddannelsesopsparing og lov om boligsparekontrakter) (L 7) over for udvalget har oplyst, at han end ikke agter at anvende adgangen til at efterbeskatte renteindkomst og formue hos forældre, når børn ikke udnytter en til dem oprettet konto efter lovforslagets formål.
Et mindretal (Socialistisk Folkepartis medlemmer af udvalget) indstiller lovforslaget til forkastelse ved 3. behandling og udtaler følgende:
Mindretallet kan ikke acceptere, at skatteydere, der ikke har mulighed for at spare op til deres børns uddannelse, over skatten skal være med til at præmiere bedre stillede folks uddannelsesopsparing.
Lovforslaget lægger op til spekulation i ved pengeflytning at unddrage sig skat og afgifter.
En sådan ny mulighed for skattetænkning må mindretallet modsætte sig.
Hagen Hagensen (KF) Collet (KF) Agnete Laustsen (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KRF) nfmd.
Jytte Hilden (S) Hans Hækkerup (S) Camre (S) Lohmann (S) Stavad (S) fmd.
Tastesen (S) Ruth Olsen (SF) Thoft (SF) Lone Dybkjær (RV) Partiet VS havde ikke medlemmer i udvalget.
Udvalget har, efter at lovforslagene ved 2. behandling blev henvist til fornyet udvalgsbehandling, behandlet disse i et møde.
Herefter indstiller et flertal (Det Konservative Folkepartis, Venstres, Det Radikale Venstres, Centrum-Demokraternes, Kristeligt Folkepartis og Fremskridtspartiets medlemmer af udvalget) lovforslaget til vedtagelse uændret.
Et mindretal (Socialdemokratiets og Socialistisk Folkepartis medlemmer af udvalget) har gennem udvalgsarbejdet afdækket, at lovforslagene i teknisk henseende ikke er bragt i orden.
Det er klart dokumenteret, at den efterbeskatning, der skal foregå, såfremt opsparingen ikke anvendes til sit formål, kan være vanskelig at foretage.
Helt umuligt er det for boligopsparingens vedkommende, da denne kan være foretaget over en årrække af forældre, plejeforældre og bedsteforældre i flæng.
Herved bliver personkredsen, der skal efterbeskattes, helt uidentificerbar.
Endelig savnes en begrundelse for den forskelsbehandling, som er indeholdt i de 2 opsparingsformer.
 Der er således tale om regelret lovsjusk.
 Mindretallet indstiller lovforslagene til forkastelse.
Hagen Hagensen (KF) Collet (KF) Agnete Laustsen (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KRF) nfmd.
Jytte Hilden (S) Hans Hækkerup (S) Camre (S) Lohmann (S) Stavad (S) fmd.
Tastesen (S) Ruth Olsen (SF) Thoft (SF) Bernhard Baunsgaard (RV) Partiet VS havde ikke medlemmer i udvalget.
