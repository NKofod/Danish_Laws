Betænkning afgivet af Sundhedsudvalget  

 den 12. april 2000 Betænkning over Forslag til lov om ændring af lov om  

 embedslægeinstitutioner m.v., lov om foranstaltninger mod smitsomme  

 sygdomme og lov om udøvelse af lægegerning (Overførelse af Stadslægeembedet i  

 Københavns Kommune til staten m.v.) Udvalget har behandlet lovforslaget i nogle møder  

 og har herunder stillet spørgsmål til sundhedsministeren, som  

 denne har besvaret skriftligt.
 Endvidere har udvalget modtaget  

 en skriftlig og en mundtlig henvendelse fra Foreningen af  

 Speciallæger.
 Der er af sundhedsministeren stillet  

 ændringsforslag, hvorom henvises til de ledsagende  

 bemærkninger.
 Herefter indstiller udvalget lovforslaget til  

vedtagelse med de af sundhedsministeren stillede  

 ændringsforslag.
Ændringsforslag Af	sundhedsministeren, tiltrådt af udvalget:
Til § 1 1) I det under nr. 2 foreslåede § 1, stk.  

 3, udgår ordene »helt eller«.
 2) I det under nr. 3 foreslåede § 1a, stk. 1,  

 1. pkt., udgår », jf. § 4,«.
Bemærkninger Til nr. 1 I lovforslagets forslag til ny § 1, stk. 3, i  

 embedslægeloven bemyndiges sundhedsministeren til at kunne bestemme, at  

 én embedslægeinstitution helt eller delvis kan varetage  

 embedslægefunktionen i flere amtsrådskredse.
 På baggrund af bl.a. drøftelser i forbindelse  

 med spørgsmål fra Folketingets Sundhedsudvalg vedrørende  

 formålet med samt det nærmere indhold af  

 bemyndigelsesbestemmelsen foreslås hermed, at bemyndigelsesbestemmelsen  

 ændres.
Ifølge ændringsforslaget bemyndiges  

 sundhedsministeren til alene at kunne bestemme, at én  

 embedslægeinstitution delvis kan varetage embedslægefunktionen i  

 flere amtsrådskredse.
Hensigten med ændringsforslaget er at  

 præcisere sundhedsministerens bemyndigelsesadgang til at ændre  

 organiseringen af embedslægevæsenets struktur.
Dog opretholdes  

 den nuværende struktur med én embedslægeinstitution i  

 hvert amt.
 Bemyndigelsesadgangen er således begrænset i  

 forhold til det oprindelige til, at kun dele af opgaverne i en  

 embedslægeinstitution i en amtsrådskreds kan varetages fra en  

 anden amtsrådskreds, og vil fortsat kun blive anvendt, hvis faglige,  

 ressourcemæssige eller geografiske hensyn taler for det.
 Faglige, ressourcemæssige eller geografiske hensyn  

 kan f.eks. tale for, at der sker en specialisering inden for de fagligt mere  

 specielle eller komplekse sagområder, f.eks. på områder  

 inden for den miljømedicinske rådgivning af de kommunale  

 myndigheder i landet eller ved øget samarbejde på  

 sekretariatsniveau, eventuelt ved etablering af fælles  

 regnskabsfunktioner og lign. institutionerne imellem.
 Det skal bemærkes, at der med bemyndigelsen alene  

 kan ske opgaveomlægninger mellem embedslægeinstitutionerne, og at  

 embedslægevæsenets samlede opgaver ikke med bemyndigelsen kan  

 ændres.
 Faglige, ressourcemæssige eller geografiske hensyn  

 kan endvidere tale for, at én embedslægeinstitution delvis og  

 midlertidigt varetager embedslægefunktionen i flere  

 amtsrådskredse i tilfælde af vanskeligheder med at rekruttere  

 læger til enkelte af embedslægevæsenets institutioner.
Endelig kan faglige, ressourcemæssige eller  

 geografiske hensyn tale for, at der i hovedstadsområdet - bl.a.  

 på grund af det sammenhængende byområde - sker en delvis  

 sammenlægning af tilsynskredse.
F.eks. kan det være  

 hensigtsmæssigt at kunne foretage en samordning af visse af de  

 retsmedicinske opgaver.
 Sundhedsministeriet vil i øvrigt overveje, om der  

 på baggrund af udviklingen inden for embedslægernes opgaver og  

 økonomi er grundlag for at se mere bredt på  

 embedslægevæsenets fremtidige organisation.
Til nr. 2 Der sker ved ændringsforslaget alene en teknisk  

 ændring af lovforslaget.
Lovforslagets henvisning til § 4 kan  

 være misvisende ved en eventuel senere sammenskrivning af loven ved  

 udfærdigelse af lovbekendtgørelse.
Lone Møller (S) nfmd.  

  Hanne Andersen (S)  Dorte Bennedsen (S)  

  Anne-Marie Meldgaard (S)  Sandy Brinck (S)  

  Anni Svanholt (SF)  

 Yvonne Herløv Andersen (CD) fmd.  Inger Marie  

 Bruun-Vierø (RV)  Frank Aaen (EL)  

  Jørgen Winther (V)  Ester Larsen (V)  

  Preben Rudiengaard (V) Gyda Kongsted (V)  

  Henriette Kjær (KF)  

  Knud Erik Kirkegaard (KF)  Birthe Skaarup (DF)  

  Tove Videbæk (KRF) Frihed 2000 havde ikke medlemmer i udvalget.
