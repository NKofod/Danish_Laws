Ligebehandlingsnævets afgørelse om køn - forskellige priser Journalnr. 2013-6811-04221 En kvinde klagede over, at en frisør tog forskellige priser for henholdsvis dame- og herreklip.
Indklagede gjorde gældende, at det tager længere tid at klippe kvinder end mænd.
Nævnet fandt, at prisforskellen var i strid med ligestillingsloven, da priserne som kriterium alene henviste til kønnet.
Klager fik derfor medhold samt en godtgørelse på 2.500 kroner.
Lov om Ligebehandlingsnævnet - lovbekendtgørelse nr. 905 af 3. september 2012 - § 1, stk. 4, § 9, stk. 1, § 12, stk. 1 Ligestillingsloven - lovbekendtgørelse nr. 1678 af 19. december 2013, § 1 a, stk. 1, nr. 2, § 2, stk. 1-3, § 2, stk. 4, § 3 c Klagen drejer sig om påstået forskelsbehandling på grund af køn i forbindelse med, at en frisør har forskellige priser for klipning af mænd og kvinder.
Ligebehandlingsnævnets afgørelse Det er i strid med ligestillingsloven, at den indklagede frisør har forskellige priser for klipning af mænd og kvinder.
 Indklagede skal inden 14 dage betale godtgørelse på 2.500 kr. med procesrente fra den 19. februar 2013, hvor klagen er modtaget i Ligebehandlingsnævnet.
Sagsfremstilling Det fremgår af den indklagede frisørs prisliste, at herre klip koster 395 kr., mens dame klip koster fra 465 kr.
Parternes bemærkninger Klager oplyser, at hun skulle booke en tid hos sin frisør online, og at hun undrede sig over, at hun som en kvinde med kort hår skulle betale mere for en klipning end en mand med kort hår.
 Klager ønsker at få gjort op med, at en mand stadig kan blive klippet billigere end en kvinde.
 Indklagede afviser, at salonens klippepriser har noget med køn at gøre.
Indklagede henviser til, at salonens klippepriser ikke er fastsat ud fra, om kunderne er kvinder eller mænd, men ud fra den tid salonen bruger på kunderne.
Indklagede oplyser i den forbindelse, at det tager længere tid at klippe kvinder end mænd.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter loven om ligestilling af kvinder og mænd (ligestillingsloven).
 Nævnet finder, at der er påvist faktiske omstændigheder, som giver anledning til at formode, at den indklagede frisør forskelsbehandler på grund af køn, idet der er forskellige priser for klipning af kvinder og mænd.
Det fremgår af forarbejderne til ligestillingsloven, at forbuddet mod forskelsbehandling ikke gælder, hvis denne er begrundet i saglige og objektive forhold, der ikke er begrundet i køn.
Bestemmelsen er for eksempel ikke til hinder for, at der opkræves forskellig betaling for erhvervsmæssig betjening med videre af kvinder og mænd, hvis dette er begrundet i en forskel i omkostninger.
 Nævnet vurderer, at indklagede ikke har bevist, at ligebehandlingsprincippet ikke er blevet krænket.
Nævnet bemærker herved, at forskellige priser for forskellige ydelser ikke strider mod ligebehandlingsprincippet.
Det er imidlertid ikke sagligt begrundet, når der vedrørende priserne som kriterium alene henvises til kønnet og ikke til behandlingens karakter og omfang som afgørende for prisen.
Ved at fastsætte priserne alene ud fra kønnet vil en kvinde skulle betale en højere ydelse for en frisørbehandling end en mand, uanset om ydelsen efter sin karakter og omfang svarer til den ydelse, en mand ville modtage til en lavere pris.
 Indklagede overtræder derfor ligestillingsloven.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 19. februar 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
