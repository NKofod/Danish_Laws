 Eksemplarer af lovbekendtgørelse nr. 437 af 14. august 1969 af lov om  

 særlig indkomstskat m.v. er tidligere udsendt.
 Til vejledning for skattemyndighederne omtales i dette cirkulære de  

 ændringer og tilføjelser, der er gennemført ved lov nr. 192 af 31. maj 1968  

 som ændret ved lov nr. 131 af 29. marts 1969 (Ændringer som følge af  

 kildeskattens ikrafttræden). De ændringer i loven, der er foretaget ved lov  

 nr. 120 af 29. marts 1969 (Beskatning af dødsboer) og ved lov nr. 325 af 18.  

 juni 1969 (Ændringer som følge af lov om frigørelsesafgift m.v.) er medtaget  

 i lovbekendtgørelsen, men vil blive nærmere omtalt i særlige cirkulærer.
 1. Den særlige indkomstskat er ikke omfattet af  

 kildeskatteordningen, men der er ved lovene nr. 192 af 31. maj 1968 og nr.  

 131 af 29. marts 1969 sket fornøden tilpasning af en række bestemmelser  

 vedrørende særlig indkomstskat til kildeskatten, ligesom en række  

 bestemmelser i loven om særlig indkomstskat er blevet ophævet som  

 overflødige. Ændringerne har virkning for særlig indkomst vedrørende  

 indkomståret 1970 og senere indkomstår.
 De vigtigste ændringer er bestemmelserne om, at hustruer ansættes særskilt  

 til skat af særlig indkomst knyttet til deres erhvervsvirksomhed eller  

 arbejde for fremmede samt om beskatningen ved fraflytning fra landet.
Ifølge den hidtil gældende bestemmelse i lovens § 5A har virksomhed her i  

 landet først skullet anses for opgivet, når maskiner, driftsmidler og  

 inventar m.v. er afstået.
Denne bestemmelse er nu udvidet til, at opgivelse  

 først skal anses for at have fundet sted, når varelageret såvel som maskiner  

 m.v. er afstået.
Da beskatningen her i landet under kildeskatteordningen i  

 fraflytningsstilfælde omfatter indtægten indtil fraflytningen til udlandet,  

 vil der ikke fremkomme en indtægtsperiode vedrørende virksomheden, som udgår  

 af beskatningsgrundlaget.
Realisationsavancer på varelageret vil herefter  

 komme til at indgå i den beskattede indkomst.
Den hidtidige bestemmelse i  

 lovens § 2, nr. 14, om, at nedskrivning på varelagre og bindende kontrakter  

 skal beskattes som særlig indkomst ved ophør af skattepligt til staten, er  

 derfor ophævet.
Efter de hidtil gældende regler i lovens § 3, stk. 2, skal visse  

 spekulations- eller næringsfortjenester medregnes til den særlige indkomst i  

 stedet for den almindelige indkomst, når de på grund af ophør af skattepligt  

 her i landet ellers ikke ville blive beskattet her.
Det samme gælder tab af  

 den nævnte art.
Sådan fortjeneste eller tab vil efter kildeskatteloven blive  

 taget i betragtning ved beskatningen, når fortjenesten erhverves eller tabet  

 konstateres, før den pågældendes skattepligt ophører ved udrejse af landet.  

 Reglen i lovens § 3, stk. 2, er derfor ophævet.
 Da tilflyttere fra udlandet ligesom andre skatteydere under  

 kildeskatteordningen kun beskattes af indkomst i skattepligtsperioden, er  

 endvidere bestemmelsen i lovens § 8, stk. 2, om, at tilflyttere fra udlandet  

 ikke skal beskattes af særlig indkomst oppebåret før tilflytningen, blevet  

 ophævet.
 Om enkelte af ændringerne og tilføjelserne til loven bemærkes i øvrigt  

 følgende:
 2. Ad § 1, stk. 2.
Efter kildeskattelovens § 4, stk. 2, beskattes gifte kvinder særskilt af  

 indkomst ved selvstændig virksomhed, indkomst ved arbejde for fremmede,  

 arbejdsløshedsunderstøttelse og sygeløn m.v.
Ved bestemmelsen i § 1, stk. 2,  

 i loven om særlig indkomstskat er der nu tilvejebragt hjemmel for, at den  

 gifte kvinde også beskattes særskilt af de arter af særlig indkomst, der  

 knytter sig til virksomhed, der danner grundlag for særskilt beskatning af  

 hustruens almindelige indkomst.
 Det drejer sig om følgende former for særlig indkomst:
 For så vidt angår fortjeneste og tab ved afståelse af formuegoder hørende  

 til hustruens virksomhed bemærkes, at det ikke er afgørende, hvem af  

 ægtefællerne der har ejendomsretten til de pågældende formuegoder, men om  

 hustruen i tiden forud for afståelsen har benyttet disse i sin virksomhed.  

 Der henvises herom til kildeskattelovens § 26 A og til punkt 20 i  

 skattedepartementets cirkulære nr. 259 af 18. december 1968 om  

 kildeskatteloven.
Den særskilte beskatning af særlig indkomst hos hustruen vil ikke have  

 betydning for selve skatteberegningen, idet skatten udskrives med 30 pct.,  

 uanset størrelsen af den særlige indkomst.
Hvor både mand og hustru har  

 særlig indkomst i samme indkomstår, vil de imidlertid fremtidig ved  

 beregningen af den særlige indkomstskat begge være berettiget til at få  

 indrømmet fradraget på 1.000 kr. i medfør af bestemmelsen i lovens § 9, stk.  

 1.
De former for særlig indkomst, der ikke er henført til særskilt beskatning  

 hos hustruen, skal som hidtil beskattes hos manden.
Det gælder således  

 fortjenester og tab ved afståelse af aktier og lignende værdipapirer og  

 fortjeneste ved afståelse af fast ejendom.
Er der tale om afståelse af en i  

 hustruens virksomhed anvendt driftsbygning, skal hun dog beskattes særskilt  

 efter § 2, nr. 2, af den del af fortjenesten, der svarer til afskrivningerne,  

 medens manden beskattes efter § 2, nr. 13, af den øvrige del af fortjenesten.
 3. Ad § 12.
De for almindelig indkomstskat til staten gældende regler om indgivelse af  

 selvangivelse, om ansættelse og om påklage af ansættelsen finder anvendelse  

 vedrørende skattepligtig særlig indkomst.
Det betyder bl.a., at særlig  

 indkomst som hidtil først skal selvangives og ansættes i begyndelsen af det  

 kalenderår, der følger nærmest efter det indkomstår, hvori den særlige  

 indkomst er erhvervet.
Bestemmelsen i lov om kildeskattens ikrafttræden (lov nr. 190 af 31. maj  

 1968) § 1, stk. 2, om afgangsførelse af skatterne for andet halvår af  

 skatteåret 1969-70 gælder ikke for særlig indkomstskat, jfr.  

 skattedepartementets curkulære af 3. juli 1968 vedrørende loven om  

 kildeskattens ikrafttræden afsnit I.
Der skal endvidere på sædvanlig måde  

 foretages ansættelse af særlig indkomst, som er oppebåret i indkomståret  

 1969.
 Med hensyn til betalingen af den pålignede særlige indkomstskat er der fra  

 og med indkomståret 1969 foretaget den ændring, at skatten skal betales i 3  

 rater med forfaldstid den 1. i hver af månederne september, oktober og  

 november og med sidste rettidige betalingsdag den 20. i forfaldsmåneden.  

 Dette gælder dog kun, hvor skatten skal betales efter den 1. januar 1970, og  

 f.eks. ikke, hvor skattepligten er ophørt ved fraflytning til udlandet i året  

 1969.
Med hensyn til reglerne om beskatning af overført eller overskydende  

 indkomst for indkomståret 1969 bemærkes, at indkomst, der beskattes som  

 særlig indkomst, ikke kommer i betragtning ved beregningerne.
Særlig indkomst  

 holdes således udenfor beregningen af overskydende indkomst, medmindre den er  

 fordelt til almindelig indkomstbeskatning over 3 år.
Adgangen til at begære  

 en sådan fordeling er i øvrigt ophævet fra og med indkomståret 1968 ved § 2 i  

 lov nr. 192 af 31. maj 1968 om ændring af lov om særlig indkomstskat m.v.
Der  

 vil altså ikke kunne forekomme beskatning af sådanne trediedele i noget  

 indkomstår efter kildeskattelovens ikrafttræden.
Med virkning for indkomståret 1968 og senere indkomstår kan underskud i  

 den skattepligtige almindelige indkomst efter bestemmelsen i § 9, stk. 4,  

 fradrages i skattepligtig særlig indkomst for samme indkomstår.
Underskud i  

 den skattepligtige almindelige indkomst for et indkomstår kan derimod ikke  

 fradrages i den skattepligtige særlige indkomst for et senere indkomstår.
I  

 øvrigt henvises til skattedepartementets cirkulære af 10. januar 1969 pkt. 3.
 4. Ad § 11, stk. 1, og § 16, stk. 4.
 De nævnte bestemmelser er bragt i overensstemmelse med loven om kommunal  

 indkomstskat § 2, hvorefter det ikke længere kan forekomme, at flere kommuner  

 overfor den skattepligtige kan gøre krav på andel af kommuneskatten.
 5. Ad § 14.
Efter paragraffens stk. 1 er finansministeren bemyndiget til at fastsætte  

 regler om indgivelse af selvangivelse og ansættelse af særlig indkomst,  

 herunder påklage af ansættelsen, samt om betaling og opkrævning af særlig  

 indkomstskat i tilfælde, hvor der i årets løb sker ændringer i  

 skattepligtsforholdene for en person eller et dødsbo.
Sådanne regler vil  

 senere blive fastsat.
Når en persons fulde skattepligt her til landet ophører på grund af  

 fraflytning til udlandet, er efter paragraffens stk. 2 den pågældende pligtig  

 til inden bortrejsen at indbetale særlig indkomstskat, der måtte være  

 pålignet, uanset om den er forfalden eller ej.
De nærmere regler om beregning  

 og indbetaling af endnu ikke pålignet særlig indkomstskat vil senere blive  

 fastsat af finansministeren i henhold til bemyndigelsesbestemmelsen i  

 paragraffens stk. 1.
Med hensyn til forældelse af krav på særlig indkomstskat bortses der  

 ifølge paragraffens stk. 3 i alle tilfælde ved beregningen af  

 forældelsesfristen fra den tid, i hvilken skattemyndighederne på grund af den  

 skattepligtiges ophold i udlandet har været ude af stand til at gøre krav  

 gældende ved dansk domstol.
Den tilsvarende tidligere bestemmelse fandt alene  

 anvendelse på personer, der var fraflyttet til udlandet eller var begrænset  

 skattepligtige her i landet.
 Skattedepartementet, den 15. oktober  

 1969.
Hans P.
Gøtrik.
/E.
Møller.
