Tilførsel/kapital,  

 gældseftergivelse - Tilførsel af kapital til selskab ved  

 gældseftergivelse.
 Ligningsrådet blev anmodet om bindende  

 forhåndsbesked om følgende:
1. Vil D A-S blive omfattet af ligningslovens § 15, stk. 2  

 og 3, såfremt M foretager et kontant aktionærindskud med  

 aktieudvidelse og efterfølgende kapitalnedsættelse til brug for  

 inddækning af underbalancen i D A/S? 2. Vil reglen i ligningslovens § 15, stk. 2 og 3, finde  

 anvendelse, såfremt M foretager et kontant aktionærindskud med  

 aktieudvidelse til en væsentlig overkurs, hvor overkursen anvendes til  

 inddækning af underbalance? 3. Vil der ske beskatning i forbindelse med det kontante  

 indskuds  anvendelse til delvis tilbagebetaling af de lån, som M har  

 ydet D A/S? Sagens omstændigheder var følgende:
 D A/S havde en aktiekapital på 27 mio. kr., som var  

 100 pct. ejet af M.
Underskuddet i D A/S udgjorde for skatteåret 1992/93  

 og tidligere år ca. 18 mio. kr., og for skatteåret 1993/94  

 forventedes et underskud på ca. 24 mio. kr.
Egenkapitalen pr. 31/12  

 1993 forventedes at være negativ med ca. 15 mio kr.
 M overvejede at rekonstruere aktiekapitalen i D A/S ved 1)  

 enten at foretage et kontant aktionærindskud med aktieudvidelse og  

 efterfølgende kapitalnedsættelse til inddækning af  

 selskabets underbalance eller 2) at foretage et kontant aktionærindskud  

 med aktieudvidelse til overkurs, hvor overkursen anvendes til  

 inddækning af underbalancen.
D A/S's revisor anførte, at D A/S var en kæde  

 under opbygning, hvilket havde været meget kapitalkrævende.
Denne  

 kapital kunne fremskaffes ved ekstern lånoptagelse i pengeinstitut  

 eller lignende, og/eller ved lån hos andre selskaber inden for  

 koncernen.
M havde valgt en mellemløsning, således at  

 finansieringen af aktiviteterne i D A/S skete ved lånoptagelse i  

 såvel M som i pengeinstitut.
M skulle i alle tilfælde stille  

 garanti for D A/S's eksterne lånoptagelse.
Ultimo 1992 udgjorde D A/S's gæld til M 86 mio. kr.,  

 respektiv 53 mio. kr. til pengeinstitut.
Af det beløb på 86 mio.  

 kr., som M havde til gode, udgjorde 5,5 mio. kr. en fordring på D A/S,  

 som var erhvervet fra den tidligere personlige indehaver af D A/S.
 En væsentlig del af kapitalindskuddet ville gå  

 til dækning af M's tilgodehavende, men der var ikke taget endelig  

 stilling til den præcise størrelse.
Ifølge ligningslovens § 15, stk. 2, nedsættes  

 uudnyttede fradragsberettigede underskud for det pågældende og  

 tidligere indkomstår med det beløb, hvormed gælden er  

 nedsat, hvis en skattepligtig i et indkomstår opnår en  

 tvangsakkord.
Nedsættelsen formindskes med den del af skyldnerens  

 indkomst, der hidrører fra frigørelse for  

 gældsforpligtelser. ligningslovens § 15, stk. 2, finder tilsvarende  

 anvendelse på aftaler om en samlet ordning mellem en skyldner og dennes  

 kreditorer om bortfald eller nedsættelse af skyldnerens gæld  

 (frivillig akkord), jf. lovens § 15, stk. 3.
 Uanset om løsningsmodel 1 eller 2 fandt anvendelse,  

 anså Ligningsrådet, at den påtænkte rekonstruktion  

 med forhøjelse af aktiekapitalen med kontant indskud ikke var omfattet  

 af bestemmelserne om underskudsbegrænsning, jf. ligningslovens § 15,  

 stk. 2 og 3.
 Ligningsrådet lagde ved besvarelsen vægt  

 på, at der kontant blev tilført ny kapital til D A/S, hvorfor  

 det ikke kunne sidestilles med tilfælde, hvor et moderselskab enten  

 eftergiver tilgodehavende hos et datterselskab eller konverterer  

 tilgodehavende til aktiekapital.
 Hvad angik spørgsmål 3 lagde  

 Ligningsrådet til grund, at den delvise indfrielse af M's gæld  

 skete på den måde, at den ældste gæld dækkes  

 forud for den senere opståede gæld.
 For så vidt angik tilbagebetaling af den gæld,  

 som M selv havde oparbejdet ved at skyde midler ind i D A/S, ville  

 tilbagebetalingen ikke medføre beskatning hos M, idet der ikke blev  

 opnået nogen kursavance.
 Med hensyn til tilbagebetaling på den fordring  

 på 5,5 mio. kr. som M havde erhvervet fra den tidligere aktionær  

 i D A/S, ville M blive behandlet efter kursgevinstlovens regler.
Dette indebar, at såfremt gælden var stiftet  

 før den 27/12 1990, ville M ikke blive beskattet af eventuelle  

 kursavancer, idet Ligningsrådet forudsatte, at fordringen opfyldte  

 mindsterentekravet i kursgevinstlovens § 7. Var gælden stiftet den  

 27/12 1990 eller senere, ville eventuelle kursavancer være  

 skattepligtige efter kursgevinstloven.
Der henvistes til lov nr. 394 af 6/6  

 1991, § 10, stk. 1, samt § 10, stk. 2, der vedrører  

 avanceopgørelsen på fordringer, som før den nævnte  

 lovs vedtagelse ikke har skullet medregnes ved opgørelsen af den  

 skattepligtige indkomst.
 kursgevinstlovens § 6 B fandt efter Ligningsrådets  

 opfattelse ikke anvendelse, idet der efter det oplyste ikke på  

 nuværende tidspunkt var konstateret tab på resttilgodehavendet  

 hos D A/S.
