Nr BTL 267 Betænkning over Forslag til lov om ændring af lov om leje og lov om  

 midlertidig regulering af boligforholdene (Lejefastsættelse ved aftalens  

 indgåelse, forhåndsgodkendelse ved sammenlægning af lejligheder og indretning  

 af taglejligheder m.v.)   

 Nr L 267 1995-96, 1. samling Afgivet af Boligudvalget Afgivet: 19960523 Udvalget har behandlet lovforslaget i nogle møder og har herunder stillet  

 spørgsmål til boligministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Administratorforeningen, Lejernes Landsorganisation, Trøjborg Grundejerforening og Udlejerforeningen Danmark En af disse henvendelser er optrykt som bilag til betænkningen.
Der er af boligministeren og nogle mindretal stillet ændringsforslag,  

 hvorom henvises til de ledsagende bemærkninger.
Det af boligministeren  

 stillede ændringsforslag medfører, at lovforslaget deles i to dele.
Udvalget  

 har tiltrådt delingen af lovforslaget.
Boligministeren har over for udvalget oplyst, at det fremgår af  

 lovforslaget, at lejen for lejemål, som er gennemgribende forbedret, ikke må  

 fastsættes til et beløb, der væsentligt overstiger det lejedes værdi efter §  

 47, stk. 2, i lov om leje, jf. dog boligreguleringslovens § 5, stk. 2, som  

 efter det fremsatte lovforslag bliver § 5, stk. 3. Ved lejemål, som er  

 forbedret gennemgribende, forstås lejemål, hvor forbedringer væsentligt har  

 forøget det lejedes værdi, og hvor forbedringsudgiften enten overstiger 1.500  

 kr. pr. m2 eller et samlet beløb på 170.000 kr.
Forbedringerne skal være  

 gennemført inden for en periode på 2 år og må ikke være omfattet af lov om  

 sanering, lov om byfornyelse og boligforbedring eller lov om privat  

 byfornyelse.
 Det fremgår videre af lovforslaget, at det påhviler udlejer at godtgøre,  

 at lejemålet er gennemgribende forbedret, og at den aftalte leje ikke  

 væsentligt overstiger det lejedes værdi.
 Det er en konsekvens af lovforslaget, at udlejer i en tvist om lejens  

 størrelse må fremlægge dokumentation for de afholdte forbedringsudgifters  

 størrelse og den periode, hvori arbejderne er gennemført.
 Boligministeren har endvidere over for udvalget tilkendegivet, at i  

 henhold til § 29 c i boligreguleringsloven må lejen i en småejendom ikke  

 overstige den leje, som betales for tilsvarende lejeforhold med hensyn til  

 beliggenhed, art, størrelse, kvalitet, udstyr og vedligeholdelsestilstand, og  

 hvor lejen er reguleret efter reglerne om omkostningsbestemt leje.
 I lovforslagets § 2, nr. 9, foreslås det indsat i bestemmelsen, at lejen  

 ikke »væsentligt« må overstige den leje, som gælder for tilsvarende  

 lejeforhold med hensyn til beliggenhed m.v., og hvor lejen er reguleret efter  

 reglerne om omkostningsbestemt leje.
 Det fremgår af bemærkningerne til § 2, nr. 9, at der er tale om en  

 præcisering, og at der ikke med bestemmelsen er tilsigtet nogen ændring af  

 gældende praksis.
 Der er således tale om en præcisering af grænsen for, hvad lejen højst kan  

 udgøre i småejendomme i henhold til boligreguleringslovens § 29 c.
 Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) det under A nævnte  

 lovforslag til vedtagelse og indstiller det under B nævnte lovforslag  

 til forkastelse ved 3. behandling, men vil dog stemme for de under nr.  

 2 og 3 stillede ændringsforslag.
 Mindretallet skal stærkt beklage, at boligministeren har fundet anledning  

 til at fremsætte lovforslag til ændring af lejelovgivningen, få måneder før  

 lejelovskommissionen er færdig med sit arbejde.
Mindretallet indstiller det under B nævnte lovforslag til forkastelse.
Med  

 hensyn til den nærmere begrundelse herfor henviser mindretallet til de  

 kritikpunkter, som Udlejerforeningen Danmark i skrivelse af 9. maj 1996 til  

 Folketingets Boligudvalg har fremført.
Der henvises til bilaget til  

 betænkningen.
Mindretallet finder, at overgangsbestemmelsen i § 3, stk. 2,  

 strider mod velerhvervede rettigheder, og henviser i den forbindelse til de  

 ændringsforslag, som mindretallet har fremsat til denne bestemmelse.
 Et andet mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller de under A og B  

 nævnte lovforslag til vedtagelse.
 Et tredje mindretal (Socialistisk Folkepartis og Enhedslistens  

 medlemmer af udvalget) indstiller det under A nævnte lovforslag til  

forkastelse ved 3. behandling og det under B nævnte lovforslag til  

vedtagelse.
 ÆndringsforslagAf boligministeren, tiltrådt af udvalget:
 a Ændringsforslag om deling af lovforslaget.
 1) Lovforslaget deles i to lovforslag med følgende titler og  

 indhold:
 A. »Forslag til lov om ændring af lov om leje og lov om  

 midlertidig regulering af boligforholdene. (Forhåndsgodkendelse ved  

 sammenlægning af lejligheder og indretning af taglejligheder)»  

 omfattende § 1, § 2, indledningen, nr. 7 og 8, og § 3, stk. 1.
 B. »Forslag til lov om ændring af lov om midlertidig  

 regulering af boligforholdene. (Lejefastsættelse ved aftalens indgåelse  

 m.v.)» omfattende § 2, indledningen, nr. 1-6 og 9, § 3 og § 4.
 b Ændringsforslag til det under B nævnte lovforslag.
 Til § 3Af et mindretal (FP), tiltrådt af et mindretal (V og  

 KF):
 2) I stk. 2 indsættes efter 1. pkt. som nyt punktum:
»For lejemål, som er forbedret inden den 1. juli l996, finder den  

 hidtil gældende bestemmelse i § 5 i lov om midlertidig regulering af  

 boligforholdene, jf. lovbekendtgørelse nr. 710 af 29. august 1995, dog  

 fortsat anvendelse.« Af et mindretal (V og KF), tiltrådt af et mindretal (FP):
 3) I stk. 2 indsættes efter 1. pkt. som nyt punktum:
»Lejen for lejemål, som er forbedret, og hvor udlejer kan  

 dokumentere, at forbedringsarbejderne er påbegyndt, men ikke afsluttet inden  

 den 1. juli 1996, kan fastsættes efter de hidtil gældende bestemmelser i § 5  

 i lov om midlertidig regulering af boligforholdene, jf. lovbekendtgørelse nr.  

 710 af 29. august 1995, såfremt lejeaftalen indgås inden den 1. januar  

 1997.« Bemærkninger Til nr. 1 Det foreslås at opdele lovforslaget i 2 dele - A og B.
 Del A indeholder efter ændringsforslaget de ændringer, som vedrører  

 forhåndsgodkendelse ved sammenlægning af lejligheder og indretning af  

 taglejligheder.
 Del B indeholder forslagene om ændring af reglerne om lejefastsættelse ved  

 aftalens indgåelse, ophævelsen af bemyndigelsen til boligministeren til at  

 fastsætte normtal og præciseringen af reglerne om lejens størrelse i  

 småejendomme.
Til nr. 2 En række udlejere har gennem årene forbedret deres ejendomme i  

 tiltro til, at der ved senere genudlejning kunne aftales en leje på basis af  

 det lejedes værdi.
Dette forhindres med det forliggende lovforslag, medmindre  

 forbedringen opfylder de foreslåede krav, jf. § 2, nr. 2. Det foreslås  

 derfor, at lejen i sådanne lejemål forsat skal kunne fastsættes efter de  

 nugældende regler om aftalt leje ved fremtidig genudlejning uanset kravene i  

 lovforslagets § 2, nr. 2.
Til nr. 3 Det forekommer urimeligt, at udlejere, som i tiltro til, at der  

 kunne aftales en leje på basis af det lejedes værdi ved genudlejning, har  

 igangsat forbedringsarbejder efter § 58 i lov om leje, men som af den ene  

 eller den anden grund ikke kan nå at afslutte disse arbejder inden den 1.  

 juli 1996, efter lovforslaget skal fastsætte lejen på basis af  

 omkostningsbestemt leje med tillæg af en beregnet forbedringsforhøjelse,  

 medmindre de foreslåede krav opfyldes.
Der bør under alle omstændigheder  

 gives disse udlejere en rimelig overgangsordning.
Det foreslås derfor, at  

 lejen i sådanne lejemål fortsat skal kunne fastsættes efter de hidtil  

 gældende regler om aftalt leje uanset de foreslåede krav om  

 forbedringsinvesteringens størrelse og uanset gennemførelsesperiodens længde,  

 såfremt lejeaftalen indgås inden udgangen af 1996.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Villy Søvndal (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Gitte Seeberg (KF)  

 Kai Dige Bach (KF) Kirsten Jacobsen (FP) nfmd.
 Dansk Folkeparti havde ikke medlemmer i udvalget.
Udlejerforeningen Danmark Bilag København, den 9. maj 1996 En henvendelse fra Udlejerforeningen Danmark Folketingets Boligudvalg Christiansborg 1218 København K Lovforslag nr.
L 267 - ændringer af lejeloven og  

 boligreguleringsloven Boligministeren har den 8. maj 1996 fremsat ovennævnte lovforslag, der  

 vedrører lejefastsættelse ved lejeaftalens indgåelse, forhåndsgodkendelse ved  

 sammenlægning af lejligheder m.v.
 Udlejerforeningen Danmark finder anledning til at bemærke følgende:
Lejefastsættelse ved lejeaftalens indgåelse Udlejerforeningen Danmark skal kraftigt advare mod at gennemføre de  

 foreslåede ændringer af boligreguleringslovens § 5. De foreslåede ændringer  

 vil betyde et ophør - eller i hvert fald en meget betydelig reduktion i  

 antallet - af mere omfattende moderniseringer ved genudlejning.
Resultatet  

 vil være et fald i aktivitet og beskæftigelse i byggesektoren.
Desuden vil et  

 ophør af en privat finansieret moderniseringsindsats på sigt medføre stigende  

 udgifter for det offentlige til byfornyelse.
Endelig vil den private  

 udlejningssektor blive frataget mulighederne for at udbyde attraktive  

 kvalitetslejemål, som lever op til lejernes forventninger om en tidssvarende  

 boligstandard.
Af lovforslagets almindelige bemærkninger fremgår, at baggrunden for  

 forslaget er en antagelse om, at »der i retspraksis (har) vist sig en  

 tendens til, at der ikke behøver at være gennemført så omfattende en  

 forbedring som tidligere, førend lejemålet ikke længere er sammenligneligt  

 med de andre lejemål i ejendommen . . .«.
Det fremgår ikke, hvilken  

 retspraksis der ligger til grund for denne vurdering, der ikke er i  

 overensstemmelse med den retspraksis, der er Udlejerforeningen Danmark  

 bekendt.
 De senest offentliggjorte landsretsdomme - UfR 1995.920VLD og UfR  

 1996.464ØLD - forudsætter begge, at der skal være tale om en væsentlig  

 modernisering og forbedring, før særreglen i den gældende  

 boligreguleringslovs § 5, stk. 5, jf. stk. 1 og 2, kan finde anvendelse.
 Udlejerforeningen Danmark finder det kritisabelt, at et lovforslag som det  

 foreliggende fremsættes på et så løst grundlag, som tilfældet er, og på et  

 tidspunkt, hvor Lejelovskommissionen nærmer sig afslutningen af sit arbejde.
§ 2, nr. 1 Det fremgår ikke klart, om hensigten med reglen i 2. pkt. er, at lejeren  

 skal kunne anfægte forbedringslejeforhøjelser vedrørende ældre forbedringer.  

 Hvis dette er tilfældet, må Udlejerforeningen Danmark tage kraftigt afstand  

 fra bestemmelsen.
Efter de gældende regler kan den aftalte leje alene tilsidesættes, hvis  

 den eller lejevilkårene efter en samlet bedømmelse er mere byrdefulde end de  

 vilkår, der gælder for andre lejere, eller hvis lejen væsentligt overstiger  

 det lejedes værdi.
Udlejer skal således ikke særskilt kunne dokumentere  

 forbedringsudgiften.
Man kan meget vel tænke sig, at en forbedring er gennemført flere år før  

 genudlejningen, at lejeforhøjelsen er korrekt beregnet, og at den aldrig er  

 indbragt for huslejenævnet.
Udlejer har således efter de gældende regler  

 ingen anledning til at gemme bilag m.v. vedrørende forbedringen ud over det  

 tidsrum, hvor bilagene af andre grunde skal gemmes.
Det vil være helt  

 urimeligt, hvis en lovændring skal medføre, at en forbedringsudgift skal  

 kunne anfægtes mange år efter arbejdernes udførelse.
Hvis en lovændring medfører, at også udgiften til »gamle  

 forbedringer« skal kunne dokumenteres, vil dette medføre, at udlejere  

 pålægges at gemme bilag m.v. i en uoverskuelig årrække.
For så vidt angår  

 forbedringer, der allerede er gennemført, vil et sådant krav i praksis ikke  

 kunne opfyldes.
En eventuel bestemmelse herom bør derfor under ingen  

 omstændigheder kunne omfatte forbedringer, der er udført før lovens  

 ikrafttræden.
§ 2, nr. 2 Spørgsmålet om bevisbyrde vedrørende det lejedes værdi er særskilt  

 kommenteret nedenfor.
Til bestemmelsen skal i øvrigt bemærkes, at tanken om en fast beløbsgrænse  

 for, hvornår lejemålet anses for gennemgribende moderniseret, umiddelbart kan  

 se rigtig ud.
Ved indførelsen af sådanne grænser måtte man forvente at kunne  

 forebygge en række tvister, idet det klart vil fremgå, for hvilke lejemål der  

 kan aftales en leje, der alene begrænses af det lejedes værdi.
 Dette holder imidlertid ikke for en nærmere betragtning.
Det er efter de gældende regler sådan, at udlejer skal bevise, at  

 lejemålet er væsentligt forbedret.
Hvornår dette er bevist, beror på rettens  

 vurdering efter en samlet bedømmelse.
Bevistemaet vil med den foreslåede  

 bestemmelse i stedet blive, om der er forbedret for mere eller mindre end den  

 fastsatte beløbsgrænse.
Med de foreslåede beløbsgrænser må der nødvendigvis være foretaget  

 omfattende arbejder i lejemålet.
Selv om dette ikke bestrides, og selv om det  

 ikke bestrides, at der er afholdt udgifter, der overstiger beløbsgrænserne,  

 eller at udførte arbejder væsentligt har forøget det lejedes værdi, vil en  

 lejer fortsat kunne være interesseret i at indbringe sagen for huslejenævn og  

 boligret med påstand om, at en del af de afholdte udgifter ikke er  

 forbedring, men vedligeholdelse.
Konsekvensen af, at blot et mindre beløb anses for at vedrøre  

 vedligeholdelse og ikke forbedring, kan blive, at der nu ikke længere er  

 afholdt forbedringsudgifter, der overstiger den fastsatte grænse.
Uanset  

 omstændighederne i øvrigt vil dette efter den foreslåede bestemmelse medføre,  

 at lejefastsættelsen pludselig skal ske efter en helt anden  

 lejefastsættelsesmetode nemlig som omkostningsbestemt leje med tillæg af en  

 beregnet forbedringsforhøjelse.
 Udføres der arbejder, der beløbsmæssigt ligger på grænsen, vil en så  

 unuanceret regel i hvert fald ikke tilskynde udlejer til at søge at opnå de  

 billigst mulige priser.
Udlejerforeningen Danmark finder desuden, at selve beløbsgrænsen er sat  

 for højt.
Et krav om afholdelse af så omfattende udgifter som betingelse for  

 at blive omfattet af særreglen vil medføre, at mange udlejere ikke vil være i  

 stand til at leve op til kravet.
Dette problem forværres af kravet om, at de pågældende udgifter skal  

 afholdes inden for en periode på 2 år.
Efter bestemmelsen vil selv en mindre  

 overskridelse af 2-års-perioden betyde, at lejen ikke kan fastsættes efter  

 reglerne om gennemgribende forbedrede lejemål.
Den udlejer, der for nogen tid  

 siden har udført forbedringer af et lejemål, og som nu ønsker at udføre  

 yderligere forbedringer, der vil medføre, at lejemålet kan karakteriseres som  

 gennemgribende forbedret, vil kunne komme ud for, at hans tidsplan af  

 uforudsigelige grunde ikke kan overholdes med det resultat, at en mindre del  

 af arbejderne ikke er færdigudført ved udløbet af 2-års-fristen.
 Udlejerforeningen Danmark finder det ikke rimeligt, at udlejer, der i  

 øvrigt har lagt en fornuftig plan, skal kunne få alle forudsætninger om en  

 rimelig leje kuldkastet, for eksempel fordi en entreprenør går konkurs med  

 deraf følgende forsinkelse af arbejdet.
 I øvrigt bemærkes, at det ikke klart fremgår af forslaget, om fristen på 2  

 år betyder, at arbejderne skal være udført inden for de seneste 2 år før  

 genudlejningen, eller om de blot skal være udført inden for 24 på hinanden  

 følgende måneder på et hvilket som helst tidspunkt.
Det ovenfor anført vil sammenholdt med nedenstående bemærkninger om  

 bevisbyrde medføre, at mere omfattende lejlighedsmoderniseringer vil falde  

 betydeligt i antal eller helt ophøre, da det må stå for udlejer som  

 overordentligt usikkert, om han vil kunne opnå den forudsatte leje.
Det vil  

 derfor blive alt for risikabelt at afholde store forbedringsudgifter.
Bevisbyrde Allerede i Danske Lov blev det fastslået, at en aftale er bindende.
Trods  

 megen nyere lovgivning, der gør visse aftaler ugyldige, er dette stadig det  

 gældende hovedprincip.
I overensstemmelse hermed er det da også sådan, at  

 den, der hævder ikke at være bundet af en aftale, må føre bevis for, at  

 aftalen ikke er gyldig.
 Dette princip er også gældende i lejeforhold, men foreslås nu ændret for  

 de tilfælde, hvor et lejemål i reguleret område er gennemgribende forbedret.  

 En sådan ændring virker særdeles stødende for retsbevidstheden og må  

 betragtes som et groft overgreb mod udlejernes rettigheder.
Allerede den omstændighed, at en lejer kan indgå aftale om en bestemt leje  

 og derefter som almindelig regel og uden omkostninger kan gå til  

 huslejenævnet og søge at få lejen nedsat, virker stødende for  

 retsbevidstheden.
Ejere af udlejningsejendomme har gennem mange år måttet  

 leve med denne retstilstand og har i mange tilfælde måttet indbringe sager  

 for boligretten, der har tilsidesat huslejenævnenes afgørelser, fordi den  

 lejer, der hævdede, at lejeaftalen var ugyldig, for så vidt angår den aftalte  

 leje, ikke kunne føre bevis for sit standpunkt.
 Netop dette forhold anvendes nu som begrundelse for at gå det skridt  

 videre at pålægge udlejeren bevisbyrden for, at lejen ikke overstiger det  

 lejedes værdi, når der er tale om gennemgribende forbedrede lejemål.  

 Forslaget herom motiveres alene med den omstændighed, at en række lejere har  

 tabt deres sager i boligretten, fordi de ikke har kunnet føre bevis for deres  

 påstand.
Udlejerforeningen Danmark kan ikke afvise, at lejere som anført i  

 bemærkningerne til lovforslaget kan have bevisproblemer, fordi de har  

 »problemer med at skaffe sig viden om sammenligningslejemål og lejens  

 størrelse i disse lejemål samt adgang til lejemålene«.
Disse problemer  

 kan dog under ingen omstændigheder antages at være større eller af en anden  

 karakter end de tilsvarende problemer, udlejere vil have, hvis bevisbyrden  

 væltes over på udlejer.
Det kan næppe antages, at lejere, der ikke vil give  

 adgang til besigtigelse af sammenligningslejemål på begæring af en anden  

 lejer, skulle stille sig mere velvilligt, hvis begæringen i stedet kommer fra  

 en udlejer.
Erfaringerne fra sager om det lejedes værdi i erhvervslejemål  

 viser, at domstolene er yderst tilbageholdende med at pålægge tredjemand at  

 medvirke til parternes bevisførelse.
 Selv i tilfælde, hvor udlejer har fået medhold eller delvis medhold i  

 huslejenævnet, vil konsekvensen af den foreslåede bestemmelse være, at  

 udlejer har bevisbyrden, hvis lejeren vælger at indbringe sagen for  

 boligretten med krav om (yderligere) nedsættelse af lejen.
Ved en ændret fordeling af bevisbyrden opnår man således ikke en  

 bevismæssig lettelse, men kun at de påståede problemer overvæltes på  

 udlejeren.
Dette synes ud fra en risikobetragtning helt urimeligt.
Lejeren kan i første omgang vælge at lade være med at indgå lejeaftalen,  

 hvis han finder lejen for høj.
Indgår han alligevel aftalen for senere at  

 anfægte den aftalte leje, kan han til enhver tid opsige lejemålet, hvis han  

 ikke kan få medhold i sit krav om lejenedsættelse.
Udlejer må derimod foretage sine investeringer i tillid til, at han senere  

 kan få en rimelig dækning for disse gennem huslejen.
Kan han ikke udleje til  

 den leje, der er nødvendig for at opnå denne rimelige dækning, er dette  

 (naturligvis) udlejers risiko.
Kan der derimod udlejes til denne leje, bør  

 det ikke være udlejers risiko, at lejeren senere anfægter lejen uden at have  

 det nødvendige bevis for, at lejen er for høj.
Udlejer kan ikke i denne  

 situation vælge at opsige lejemålet for at udleje til anden side.
 Den foreslåede ændring af bevisbyrdefordelingen er et fundamentalt brud på  

 retssikkerheden inden for lejelovgivningen, som Udlejerforeningen Danmark må  

 tage skarpt afstand fra.
Ikrafttrædelse Ifølge lovforslagets § 3 har § 2, nr. 1-4, (om lejefastsættelse ved  

 lejeaftalens indgåelse) virkning for lejeaftaler, der indgås den 1. juli 1996  

 eller senere.
 Denne bestemmelse indebærer, at de ændrede regler også har virkning for  

 lejeaftaler, der indgås efter 1. juli 1996, men som vedrører lejemål, der er  

 forbedret før denne dato.
En lang række udlejere, der i tillid til de gældende regler i de senere år  

 har foretaget betydelige investeringer i forbedring af lejemål, og som helt  

 lovligt ved genudlejning har aftalt en leje alene begrænset af det lejedes  

 værdi, vil derfor komme i den situation, at de ved lejerens opsigelse af  

 lejemålet ikke længere vil kunne opkræve den forudsatte leje.
Dette vil ramme  

 udlejere, der har afholdt udgifter, der er (måske ubetydeligt) mindre end den  

 fastsatte beløbsgrænse, det vil ramme udlejere, der har afholdt udgifterne  

 over en periode, der er længere end 2 år, og det vil ramme udlejere, der ikke  

 kan løfte det skærpede beviskrav.
Investeringer i forbedring af boliglejemål har en lang tidshorisont og  

 afskrives typisk over 20 år.
Det har afgørende betydning for investorernes  

 beslutninger om at foretage investeringer i forbedring af boliglejemål, at de  

 kan have tillid til, at lovgivningsmagten ikke pludselig trækker tæppet væk  

 under allerede gennemførte investeringer.
Hvis lovforslaget gennemføres med  

 de foreslåede overgangsregler, vil det være vanskeligt fremover at overbevise  

 investerorerne om, at de trygt kan foretage langfristede investeringer i  

 boliglejemål i tillid til gældende lovgivning.
 De foreslåede overgangsregler kan kun karakteriseres som lovgining med  

 tilbagevirkende kraft og med ekspropriative virkninger for investorerne.  

 Udlejerforeningen Danmark må tage kraftigt afstand fra en  

 ikrafttrædelsesbestemmelse med så vidtrækkende konsekvenser for udlejere, der  

 før lovforslagets fremsættelse har disponeret i tillid til gældende regler.
Udlejerforeningen Danmark finder det ejendommeligt, at boligministeren  

 ikke har ladet sig inspirere af overgangsreglerne i forbindelse med  

 indførelsen af særlige regler om lejefastsættelse i ejendomme med 6  

 beboelseslejemål eller færre.
Disse overgangsregler indebar, at lejemål i  

 småhuse, som inden de nye reglers ikrafttræden var moderniserede og  

 genudlejede efter reglerne i boligreguleringslovens § 5, stk. 1, senere kunne  

 genudlejes til den leje, der var gældende ved de nye bestemmelsers  

 ikrafttræden.
Forhåndsgodkendelse ved sammenlægning af lejligheder og indretning af  

 taglejeligheder Udlejerforeningen Danmark kan tilslutte sig de foreslåede regler om  

 forhåndsgodkendelse ved sammenlægning af lejligheder og indretning af  

 taglejligheder.
Det har som anført i bemærkningerne stor betydning for  

 investeringer i boliglejemål, at udlejer kender de økonomiske betingelser,  

 før arbejderne påbegyndes.
Udlejerforeningen Danmark er imidlertid ikke enig i den optimistiske  

 forventning, der gives udtryk for i bemærkningerne til lovforslaget, om en  

 stigning i ombygningsaktiviteten.
Lovforslaget løser nemlig ikke  

 hovedproblemet i relation til sammenlægning af lejligheder og indretning af  

 taglejligheder, som er, at huslejenævnene ikke godkender lejeniveauer, der er  

 tilstrækkelige til at give en rimelig forrentning af den investerede kapital.  

 I relation til indretning af taglejligheder er der det yderligere problem, at  

 den omkostningsbestemte huslejefastsættelse indebærer, at ejendommens  

 driftsudgifter skal fordeles på flere kvadrameter, hvilket betyder, at lejen  

 skal sættes ned for de øvrige beboelseslejemål i ejendommen.
Hvis sigtet med forslaget er, at der skal indrettes flere taglejligheder  

 og ske sammenlægning af små 2-værelses lejligheder, er det helt andre midler,  

 der skal til.
En ændring kunne være, at der indføres fri lejefastsættelse i  

 nyetablerede taglejligheder og sammenlagte lejligheder, og at nyindrettede  

 taglejligheder fritages for at tælle med i det grundlag, budgetudgifterne  

 fordeles på.
En sådan løsning er allerede gennemført for erhvervslejemål, der  

 konverteres til beboelse, jf. boligreguleringslovens § 15 a, stk. 5.
