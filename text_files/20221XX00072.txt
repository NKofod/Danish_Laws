Skriftlig fremsættelse (5. oktober 2022) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser (Indførelse af refusion af arbejdsgiveres udgifter til pensionsbidrag, justering af fleksibelt uddannelsesbidrag og aktivitetsafhængigt VEU-bidrag for 2023, fastsættelse af modelparametre for erhvervsuddannelser til brug for beregning af lærepladsafhængigt arbejdsgiverbidrag for 2023, afskaffelse af færdiggørelsestaxameter på grundforløbet m.v.) (Lovforslag nr.
L 29) Det er et element i "Trepartsaftale om ekstraordinær hjælp til elever og lærlinge samt virksomheder (håndtering af ubalancen i Arbejdsgivernes Uddannelsesbidrag)" fra maj 2020, at der skal ses nærmere på muligheden for, at Arbejdsgivernes Uddannelsesbidrag (AUB) refunderer arbejdsgiveres udgifter til pensionsbidrag for elever og lærlinge.
På baggrund af nærmere drøftelser er parterne bag trepartsaftalen blevet enige om, at AUB fra 1. januar 2023 vil skulle refundere arbejdsgiveres udgifter til pensionsbidrag i skoleperioder for elever og lærlinge med en pensionsrefusionssats på op til 8 pct. af de til enhver tid gældende lønrefusionssatser.
 Med nærværende lovforslag foreslås den nye ordning med pensionsrefusion indført.
I modellen med det fleksible uddannelsesbidrag fastsættes uddannelsesbidraget hvert år ved lov efter det forventede udgiftsniveau for året samt med en regulering for sammenhæng mellem udgifter og indtægter i det seneste regnskabsår.
Modellen har baggrund i trepartsaftalen fra maj 2020 og "Trepartsaftale om flere lærepladser og entydigt ansvar" fra november 2020. Det indgår dertil som et element i "Aftale om 1-årig forlængelse af Trepartsaftalen om styrket og mere fleksibel voksen, efter- og videreuddannelse" fra oktober 2021, at det underskud, som AUB fik i 2020, skal betales tilbage i 2022, 2023 og 2024 i stedet for det fulde beløb i 2022. Derfor skal korrektionen for den del af underskuddet i 2020, der skal betales i 2023, indregnes i den foreslåede sats for uddannelsesbidraget for 2023.
 Det foreslås på denne baggrund, at uddannelsesbidraget sættes op fra 2.803 kr. pr. fuldtidsbeskæftiget i 2022 til 2.890 kr. i 2023 pr. fuldtidsbeskæftiget medarbejder.
I modellen med det aktivitetsafhængige VEU-bidrag fastsættes VEU-bidraget  lige som uddannelsesbidraget  hvert år ved lov efter det forventede udgiftsniveau for året samt med en regulering for sammenhæng mellem udgifter og indtægter i det seneste regnskabsår.
Også denne model har et historisk ophæng i trepartsaftaler, om end disse har været tidsbegrænsede.
Regeringen finder i lyset af Rigsrevisionens beretning nr. 13/2019 om Børne- og Undervisningsministeriets forvaltning af AUB-ordningen, at dette princip for fastsættelse af VEU-bidraget bør videreføres, da det sikrer balance i ordningen over tid.
 Det foreslås, at det aktivitetsafhængige VEU-bidrag videreføres for 2023, og at VEU-bidraget sættes ned fra 410 kr. pr. fuldtidsbeskæftiget i 2022 til 111 kr. i 2023 pr. fuldtidsbeskæftiget medarbejder.
Lovforslaget vedrører endvidere det lærepladsafhængige AUB-bidrag, der blev aftalt ved "Trepartsaftale om tilstrækkelig og kvalificeret arbejdskraft i hele Danmark og praktikpladser" fra 2016. I ordningen med det lærepladsafhængige AUB-bidrag belønnes de virksomheder, der bidrager til at uddanne erhvervsuddannet arbejdskraft, mens de virksomheder, der ikke i tilstrækkelig grad bidrager til at uddanne erhvervsuddannet arbejdskraft, omvendt pålægges et større ansvar for den samlede finansiering i AUB.
Det er forudsat i modellen, at der årligt ved lov skal ske en fastsættelse af modelparametrene i det lærepladsafhængige AUB-bidrag.
 Det foreslås, at bilag 1 til lov om Arbejdsgivernes Uddannelsesbidrag ændres med sigte på at fastsætte modelparametrene for 2023.
Endelig foreslås det af lovtekniske årsager i lov om Arbejdsgivernes Uddannelsesbidrag at inkorporere justerede regler for et lærepladstaxametertilskud til institutioner, hvilket i 2022 har været hjemlet i kraft af tekstanmærkning på finansloven, og tillige at afskaffe færdiggørelsestaxameter på grundforløbet ved ændring af lov om erhvervsuddannelser.
Der er tale om en udmøntning af initiativet om styrkede økonomiske incitamenter i trepartsaftalen fra november 2020.
 Det foreslås, at loven træder i kraft den 1. januar 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
