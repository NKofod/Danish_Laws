 I henhold til bekendtgørelse om højere forberedelseseksamen af 24. april  

 1974 § 31.
FORMÅL De studerende skal gennem undervisningen i geografi erhverve sig viden,  

 færdigheder og holdninger.
 Med hensyn til viden er det vigtigt, at de studerende opnår kendskab til  

 de forskellige samfundsformer, miljøer og processer, som de afspejler sig på  

 forskellige økonomiske niveauer og under forskellige naturgivne forhold, idet  

 man også på samme økonomiske niveau behandler nutidige samfund med forskellig  

 politisk grundidee.
 Menneskets afhængighed af og mulighed for at ændre sin omverden  

 understreges ved en diskussion af det naturdetermistiske og possibilistiske  

 synspunkt inden for geografien.
 De studerende skal opnå færdighed i at opsøge og bearbejde geografiske  

 data med henblik på at belyse problemstillinger på regional og global basis.  

 I forbindelse hermed lægges der vægt på, at de studerende får færdighed i  

 selv at formulere problemstillinger, vurdere de indsamlede data og derigennem  

 opøve den mundtlige fremstillingsevne.
Den i bekendtgørelsen nævnte basis for at de studerende kan tage begrundet  

 og selvstændig stilling, opnås for det første ved at de studerende erkender,  

 at enhver fremstilling af et givet emne er mere eller mindre subjektiv.
For  

 det andet ved, at de studerende ud fra forskellige kilder er i stand til at  

 sandsynliggøre, hvilke oplysninger der er mest korrekte vedrørende et bestemt  

 emne.
For det tredie ved, at de studerende er i stand til at opstille en  

 alternativ vurdering til det til enhver tid fremherskende syn på et givet  

 samfundsanliggende - og rent faktisk også fremkommer med denne vurdering.
Gennem et stadig samarbejde mellem læreren og de studerende om  

 undervisningens indhold og metode søges etableret en interesse for at  

 beskæftige sig med aktuelle problemer både lokalt og globalt.
Samarbejdet med  

 andre fag skal søge at give en forståelse af en række af de processer, der  

 foregår i samfundet, og herigennem påpege menneskets muligheder for at  

 påvirke den fremtidige udvikling.
INTRODUKTION De studerende møder med stærkt varierende forudsætninger, i alt fald med  

 hensyn til viden og færdigheder, bl.a. fordi mange af dem har været udenfor  

 skolens undervisning i en kortere eller længere årrække.
En introduktionsfase, der f.eks. tager sit udgangspunkt i - en definition af faget og en redegørelse for dets placering i forhold  

 til andre fag - et kort - en avisartikel, et lysbillede, et luftfoto eller en tabel kan give de  

 studerende indblik i sider af fagets problemkreds og arbejdsmetoder samt give  

 læreren og den pågældende studerende selv indblik i den enkelte studerendes  

 forudsætninger; derved opnås bl.a., at den enkelte studerendes specielle  

 viden kan blive kendt og derved komme holdet til gode.
Læreren søger ud fra  

 bekendtgørelsen og vejledningen og ved at forklare den deri anvendte faglige  

 og pædagogiske terminologi at gøre de studerende klart, hvad formålet med  

 faget geografi er.
Derved er de studerende også blevet præsenteret for en  

 ideliste, der antyder undervisningsforløbets muligheder, og ud fra hvilken de  

 i fællesskab med læreren kan foretage det første valg af undervisningsemner.
Allerede tidligt skal de studerendes opmærksomhed henledes på  

 valgmulighederne indenfor regionalgeografien i 2. semester, dels af hensyn  

 til vægtningen af de tematiske fag, dels med henblik på at skaffe sig egnet  

 undervisningsmateriale til regionsbehandlingen og endelig for i tide at kunne  

 gøre de indledende skridt til et eventuelt tværfagligt arbejde.
Med passende  

 mellemrum tages denne valgproblematik op til nærmere behandling.
VALG AF INDHOLD OG UNDERVISNINGSMETODER De studerende og læreren fastsætter i forening indholdet af undervisningen  

 og vælger undervisningsmetoderne inden for de rammer, der er afstukket i  

 bekendtgørelsen.
For indholdets vedkommende er det klart, at nogle af de nedenfor nævnte  

 emner i natur- og kulturgeografi kun kan behandles oversigtsmæssigt, mens  

 andre kan behandles mere tilbundsgående.
Udover de nævnte emner kan f.eks.  

 dagsaktuelle problemstillinger inden for det kulturgeografiske område indgå.  

 Der advares mod en undervisningsplan, der spænder over hele emneregistret,  

 hvis dette må ske på bekostning af de arbejdsmetoder, de studerende skal  

 lære.
 De studerende medvirker ved prioriteringen af undervisningens emner,  

 ligesom læreren og de studerende i forening vælger de regioner, der skal  

 behandles, og det emne, som i givet fald i samarbejde med andre fag udvælges  

 til integrationsfasen.
Undervisningen bør ikke bindes til en bestemt lærebog eller et bestemt  

 lærebogssystem, men man bør benytte mange forskellige kilder og  

 forarbejdningsniveauer af samme for at opøve de studerendes kildekritiske  

 sans, eventuelt således at man inden for det kulturgeografiske område  

 behandler planlægningsproblematikken, befolkningseksplosionen og dens følger  

 eller I/U-landsproblemet ud fra forskelligt ideegrundlag.
Det er vigtigt, at  

 der skabes variation i valget af undervisningsmetoder, og at man især lægger  

 vægt på metoder, der aktiviserer de studerende.
I stedet for altid at være  

 reproduktive skal de studerende have mulighed for at være produktive i deres  

 daglige undervisning, jfr. uddybningen af formålsparagraffen for faget.
Som eksempel på en mulig undervisningsmetode kan nævnes, at behandlingen  

 af regioner kan finde sted ved, at man nedsætter en gruppe for hver region.  

 Når arbejdet med regionen er afsluttet, opløses gruppen, hvorefter der  

 sammensættes nye grupper med een repræsentant for hver af de oprindelige  

 grupper.
Præsentationen af resultaterne finder sted i disse nye grupper. - En  

 anden mulighed er naturligvis, at resultaterne præsenteres på klassebasis.
NATURGEOGRAFI Som indledning til den tematiske geografi præsenteres forskellige  

 korttyper, idet der gøres opmærksom på målestoksforhold, koordinater,  

 astronomiske zoner samt kortprojektioner.
Derudover vil det være naturligt  

 under hele undervisningsforløbet foruden atlas at benytte topografiske  

 kortblade, såvel danske (herunder grønlandske) som udenlandske.
En vigtig  

 side af arbejdet er kortlæsning og kortanalyse som metoder til påvisning af  

 landskabsregioner og arealbenyttelsesmønstre.
 Blandt de naturgeografiske discipliner er det naturligt at pege på  

 klimatologien, jordbundsgeografien og geomorfologien som de væsentligste  

 faktorer til at forstå og dermed begrunde de forskelligartede økologiske  

 forhold, ligesom det nære samhørsforhold mellem de tre elementer skal  

 understreges (klima-jordbund, klima- plantevækst, relief-klima). Om ønskeligt  

 kan man tage hydrografien (oceanografien) op til behandling.
Neden for angives en række muligheder for undervisningen inden for de  

 enkelte emneområder.
Det skal understreges, at der ikke er tale om et katalog  

 over de områder, de studerende skal have kendskab til.
Inden for klimatologien lægges undervisningen an på at give de studerende  

 viden om udbredelsesmønstret af de forskellige klimatiske forhold på  

 jordoverfladen ved brug af atlas og klimatabeller.
Dagsaktuelle emner som  

 tørke- og oversvømmelseskatastrofer kan tages op til analyse og diskussion.  

 Derimod er det næppe muligt på dette trin at give de studerende en dybere  

 forståelse af de globale atmosfæriske strømninger og de fysiske begrundelser  

 herfor.
Jordbundsgeografien ses i nøje forbindelse med de klimatiske elementer  

 som værende bestemmende for jordbundsprofilet og soiludviklingen.
Viden om  

 nogle af de vigtigste naturlige og menneskeskabte jordbundstyper bør gives af  

 hensyn til deres betydning for planteproduktionen, næringsomsætningen og  

 jonbalancen.
I samme forbindelse gives eksempler på jordbundsødelæggelser  

 gennem vind og vand og på metoder til at hindre og udbedre disse skader.
Geomorfologien omfatter undervisning i et mindre antal landskabsdannende  

 elementer, hvis valg i nogen grad er betinget af regionsvalget og med  

 hensyntagen til blandt andet danske landskabsformer.
Forskellige  

 glacialformer og kystformer bør være centrale emner, og der lægges i denne  

 forbindelse vægt på såvel de landskabsdannende processer som på selve  

 formerne, herunder de humant indicerede.
KULTURGEOGRAFI Undervisningen i de kulturgeografiske discipliner kan tage sit  

 udgangspunkt i studiet af det topografiske kort, hvorved der skabes  

 forbindelse til naturgeografien.
Det er rimeligt at foretage forskellige  

 analyser af og målinger på de kulturgeografiske mønstre af såvel areelle  

 udbredelser (ager, eng, skov) som punktformede udbredelser (bebyggelserne) og  

 lineære udbredelser (trafiklinierne) til brug for en vurdering af objekternes  

 karakter og tæthed (interaktionsmønstre).
 Behandlingen af befolknings- og erhvervsforhold tilsigter at de studerende  

 tilegner sig viden om og forståelse af menneskelige samfund under forskellige  

 forhold som land/by og I-/U-land.
 Det er i denne forbindelse nødvendigt, at de studerende opnår en række  

 færdigheder i at omsætte statistik i grafiske fremstillinger (prikkort,  

 alderspyramider, trekantdiagrammer), hvorved de bliver i stand til at  

 illustrere forskellige fordelingsmønstre, tætheder, alders- og  

 erhvervssammensætninger.
Indenfor bebyggelsesgeografien kan man studere den rurale eller den urbane  

 bebyggelse ud fra et lokaliseringssynspunkt eller ud fra et  

 funktionssynspunkt.
F.eks. kan landbrugets naturlige ressourcer og de dermed  

 sammenhængende arealbenyttelses- og tæthedsmønstre studeres, eller den danske  

 landsbys specielle problematik ud fra landbrugets situation,  

 befolkningsudtyndingen og tabet af servicefunktioner kan behandles, eller  

 omfanget af en eller flere centerfunktioner og oplandsområde kan undersøges,  

 o.s.v.
 Inden for bebyggelsesgeografien er det vigtigt at beskæftige sig med  

 erhvervslivets økonomiske udvikling som en væsentlig baggrund for  

 bysamfundets vækst.
Ressourcegeografien kan hente sine eksempler fra såvel landbrugets,  

 fiskeriets og skovbrugets produktion som fra den mineralske råstofproduktion.  

 Der er her lejlighed til at opøve færdigheder i fremstillingen af tematiske  

 kort til illustrering af en lang række globale udbredelsesforhold.
Emner som  

 ernæringssituationen, underskud og overskud af levnedsmidler, den ulige  

 fordeling af vegetabilske og mineralske råstoffer og det ulige  

 ressourceforbrug er velegnede til at forstå forskellige sider af  

 U-lands-problematikken.
 Oplysninger om et lands infrastruktur og ejendomsforholdene hertil er ofte  

 velegnede til at belyse de økonomiske og sociale kår, hvorunder befolkningen  

 lever.
REGIONALGEOGRAFI Ved regioner kan man i videre forstand forstå større eller mindre arealer  

 på jordoverfladen, der har så meget tilfælles, at det i en eller anden  

 sammenhæng er oplysende at betragte dem som helheder.
 Regioner kan f.eks. inddeles i følgende typer:
- funktionelle regioner - homogene regioner - formelle regioner.
Stoffet kan organiseres ud fra synspunkterne »økologi« og  

 »rumlig organisation«.
Den første kan finde anvendelse inden for  

 velafgrænsede, lukkede, selvforsynende samfund, hvor man kan studere de ved  

 økosystemernes udformning og udvikling virkende faktorer og disses  

 funktionelle samspil.
Denne human-økologiske betragtningsmåde kan give  

 anledning til en vurdering af naturdeterministiske og possibilistiske  

 opfattelser.
Betragtninger over den rumlige organisation tilbyder metoder,  

 der muliggør undersøgelser af økosystemernes og de deri virkende faktorers  

 lokalisering, udbredelse og samspil.
De finder anvendelse ved  

 makro-regionalgeografiske arbejder over åbne samfund på et højt økonomisk  

 niveau, der i form af en arbejdsdeling samarbejder med næsten hele den øvrige  

 verden.
 Da analyse af rumlig organisation og økologiske synspunkter tillige  

 anvendes i en lang række andre fag, er mulighederne for fagintegration til  

 stede.
 En regionalgeografisk undersøgelse kan i visse tilfælde føre til  

 konstatering af rumlige mønstre og samspil, der er så almene, at de kan  

 udmøntes i modeller, mens man i andre tilfælde må konstatere fænomener og  

 fænomenkombinationer, der er mere eller mindre specielle.
 Undervisningen vedrører ikke arealet alene, men det skal ses i lyset af  

 menneskets anvendelse af det under forskellige samfundsformer.
 Som indgange til regionsvalget kan foreslås:
- systematisk geografi (eks.: kornproducerende landbrug) - kilder (eks.: case study) - samfundstyper (eks.: en U-lands-region) - regionsstørrelser (eks.: m.h.t. areal, befolkning, produktion) - økologi (eks.: strømme) - faglig angrebsvinkel (eks.: servicecenter-teorien) - fænomenernes rumlige organisation inden for arealer (eks.: afstand og  

 tilgængelighed) - problemkredse.
 Eksempel på regionalgeografisk analyse:
Færøerne som type på en nordatlantisk fiskerination, der i løbet af  

 hundrede år har gennemløbet udviklingen fra små, selvforsynende  

 landbrugsbygder til centraliseret storfiskeri.
Ved hjælp af bl.a.
Geodætisk  

 Instituts kort og flyfotos i stor målestok, blokdiagrammer, bjergartsprøver,  

 dansksprogede tidsskriftsartikler, statistik samt skønlitterære tekster kan -  

 foruden temaer af naturgeografisk karakter - følgende emner behandles:
- udviklingen fra selvforsynende husmandsfiskerbrug til industrialiseret  

 storfiskeri - flugten fra bygd til by, udvandring, landsbydød - landsbyfællesskabets elementer, økologi og udvikling - befolkningsudviklingen fra år 1800 til nu - atlantisk klima med græsningsbrug - storfiskeriets problemer af social, økonomisk, international og  

 ressourcemæssig karakter.
INTEGRATION Såfremt der ikke etableres integreret undervisning i henhold til  

 bekendtgørelsens § 6, stk. 2, anvendes den sidste del af  

 undervisningsforløbet til at skabe sammenhæng og overblik inden for  

 geografiens egne rammer.
I denne forbindelse kan foreslås emner som  

 international handel, økonomisk og social ulighed, befolkningsproblemer,  

 industrialisering, ressourceproblematik, urbanisering og planlægning.
RAPPORTER Blandt andet med henblik på notater fra arbejdet i timerne og hjemme samt  

 til supplering af oplysningerne i de udleverede bøger benytter hver  

 studerende et arbejdshæfte; dette kan endvidere anvendes til rapporter og kan  

 derved tjene til at fremme præcision i iagttagelser samt til at give samling  

 på stoffet.
2. ÅRS-OPGAVEN De studerende, der vælger at skrive 2. års-opgave i geografi, møder den  

 vanskelighed, at arbejdet skal udføres på et tidspunkt, da den egentlige  

 undervisning i faget er afsluttet.
Det er derfor vigtigt, at der skaffes  

 mulighed for kontakt med læreren i god tid før den uge, der er afsat til  

 opgavens løsning.
Kontakten kan give mulighed for at drøfte mere almene  

 problemer i forbindelse med emnevalget og mulighederne for at fremskaffe  

 materiale.
KILDER Da arbejdet med de geografiske emner i vid udstrækning består i at opsøge,  

 vurdere og anvende et kildemateriale, er det væsentligt, at kilderne vurderes  

 med hensyn til deres didaktisk-undervisningsmetodiske muligheder samt deres  

 gyldighed, pålidelighed og repræsentativitet.
 Tekster skal vælges ud fra det synspunkt, at de kan gøres til genstand  

 for induktivt arbejde, hvilket vil sige, at det på grundlag af oplysninger  

 bliver muligt at demonstrere eller generalisere sig frem til modeller eller  

 større sammenhænge.
Kort og andre modellignende databearbejdninger kan anvendes til - demonstration af væsentlige modeller (deduktion) - induktivt arbejde, der gennem generaliseringer fører frem til væsentlige  

 modeller - regionalanalyse med topografiske kort som grundlag  

 (»regionsanalyse«, »kortanalyse«).
 Til brug ved demonstration af de systematisk-geografiske temaer og ved  

 behandlingen af case-studies benyttes kort i stor målestok.
 Mere eller mindre ubearbejdede data som fotos, regionale statistikker og  

 egne indsamlede data kan især behandles med henblik på vurdering af deres  

 gyldighed og pålidelighed.
 En radio- eller TV-udsendelse kan virke igangsættende og motiverende for  

 arbejdet.
 Såvel kilder som undervisningsmetoder skal afpasses efter hensigten med  

 beskrivelse og undersøgelse.
SELVSTUDERENDE For at give de selvstuderende en rimelig mulighed for på lige fod med de  

 kursusstuderende at hæve sig op over reproduktionsniveauet til en forståelse  

 og anvendelse af materialet, kan det anbefales, at de opnår kendskab til  

 typer af geografisk kildemateriale, og at de søger at sætte sig ind i  

 tankegangen hos flere forskellige forfattere, der måske på forskelligt  

 abstraktionsniveau behandler de samme emner eller emnekredse.
Særligt  

 ønskværdigt ville det være, om de selvstuderende kunne beskæftige sig med  

 aktiviserende, eventuelt problemorienteret litteratur.
Det kan endvidere  

 stærkt anbefales at gøre brug af et eller eventuelt flere gode atlasser.
Den  

 selvstuderende skal ved sine studier være klar over, at udenadslæren ikke  

 slår til, men at det drejer sig om at forstå fagets metoder og konstatere  

 sammenhænge.
Han må være indstillet på, at han ved eksamen kan få forelagt  

 materiale, der nok vedrører hans pensum, men som han ikke nødvendigvis har  

 set før.
EKSAMEN Eksamen skal afspejle det daglige arbejde.
I det mindste en del af det udleverede materiale skal være den studerende  

 ukendt; herved forstås, at han i det daglige ikke - f.eks. ved præsentation i  

 en udleveret lærebog - har kunnet sætte sig nærmere ind i det.
Det er derfor  

 nødvendigt, at læreren i det daglige arbejde overvejer, hvilket  

 udgangsmateriale der med rimelighed kan benyttes i forbindelse med et givet  

 eksamensspørgsmål.
 Spørgsmålet skal udleveres skriftligt og skal ledsages af et materiale,  

 som den studerende i et angivet omfang skal benytte sig af ved sin  

 disponering af besvarelsen.
 Spørgsmålet skal formuleres inden for det gennemgåede pensum på en sådan  

 måde, at det giver eksaminanden mulighed for at komme ind på flere af fagets  

 aspekter.
