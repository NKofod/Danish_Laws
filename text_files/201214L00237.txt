Betænkning afgivet af Sundheds- og Forebyggelsesudvalget den 27. november 2012 Betænkning over Forslag til lov om ændring af sundhedsloven og apotekerloven (Regelforenkling i den kommunale tandpleje, ophævelse af pensionisters tilskud til håndkøbslægemidler og ændring af kompetenceregler om apotekeres udnævnelse m.v.) [af ministeren for sundhed og forebyggelse (Astrid Krag)]:
1. Ændringsforslag Ministeren for sundhed og forebyggelse har stillet 2 ændringsforslag, hvoraf 1 er om deling af lovforslaget. Ændringsforslaget om deling af lovforslaget er tiltrådt af udvalget.
2. Udvalgsarbejdet Lovforslaget blev fremsat den 24. oktober 2012 og var til 1. behandling den 1. november 2012. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 3. september 2012 dette udkast til udvalget, jf.
SUU alm. del  bilag 447 (2011-12). Den 24. oktober 2012 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra De Offentlige Tandlæger og Landsforeningen af Kliniske Tandteknikere (LKT).
Ministeren for sundhed og forebyggelse har over for udvalget kommenteret den førstnævnte skriftlige henvendelse til udvalget.
Udvalget forventer, at ministeren for sundhed og forebyggelse kommenterer den sidstnævnte henvendelse inden 2. behandling.
Deputationer Endvidere har De Offentlige Tandlæger og  Landsforeningen af Kliniske Tandteknikere (LKT) mundtligt over for udvalget redegjort for deres holdning til lovforslaget:
Spørgsmål Udvalget har stillet 20 spørgsmål til ministeren for sundhed og forebyggelse til skriftlig besvarelse, hvoraf denne har besvaret de 19. Udvalget forventer svar på spørgsmål 20 inden 2. behandling.
3. Indstillinger Et flertal i udvalget (S, RV, SF og EL) indstiller det under A nævnte lovforslag til vedtagelse uændret og det under B nævnte lovforslag til vedtagelse med det stillede ændringsforslag.
Et mindretal i udvalget (V, DF og KF) indstiller det under A og det under B nævnte lovforslag til forkastelse ved 3. behandling.
Mindretallet vil dog stemme for det under nr. 2 stillede ændringsforslag.
 Et andet mindretal i udvalget (LA) indstiller det under A nævnte lovforslag til forkastelse ved 3. behandling og det under B nævnte lovforslag til vedtagelse med det stillede ændringsforslag.
4. Politiske bemærkninger Venstres og Det Konservative Folkepartis medlemmer af udvalget kan ikke støtte det under A nævnte lovforslag  om at afvikle det frie valg af tandlæge for både børn under 16 år og for personer, der på grund af nedsat førlighed eller vidtgående fysisk eller psykisk handicap vanskeligt kan bruge de almindelige tandplejetilbud.
Regeringen og Enhedslisten vil gøre op med det frie valg, og argumentationen er, at der kan spares administration i kommunerne.
Venstre og Det Konservative  Folkeparti finder ikke, at der er tale om en betydelig afbureaukratisering, besparelse og forbedring for borgerne, som regeringen skriver, tværtimod vil regeringen afvikle det frie valg, som mange tusinde mennesker benytter sig af i hverdagen.
Lovforslaget om ændret medicintilskud indebærer en ændring af førtids- og folkepensionisternes adgang til tilskud til håndkøbslægemidler.
Det forventes, jf. bemærkningerne i lovforslaget, at 20 pct. af folkepensionisterne ikke længere vil få tilskud til håndkøbslægemidler, hvilket svarer til 100.000 folkepensionister.
Det indebærer en samlet besparelse på mellem 77 og 82 mio. kr.
Dette skal ses i sammenhæng med, at regeringen og Enhedslisten i finanslovsaftalen for 2012 øger bundskatten og nedsætter personfradraget, hvilket stiller førtids- og folkepensionisterne i en endnu ringere økonomisk situation.
På den baggrund kan Venstre og Det Konservative Folkeparti heller ikke støtte det under B nævnte lovforslag.
 Dansk Folkepartis medlemmer af udvalget kan ikke stemme for det under A nævnte lovforslag, da regelforenklingen i den kommunale tandpleje vil ramme børn, som ønsker det frie valg af tandlæge, og personer, der på grund af fysisk eller psykisk handicap vanskeligt kan bruge de almindelige tandplejetilbud.
Forslaget tager alene udgangspunkt i økonomiske og administrative betragtninger og ikke i kvalitet og valgmulighed.
Samtidig tager det ikke højde for, at man i tyndt befolkede områder har en fordel ved at kunne bruge fritvalgsordningen.
Befolkningen i tyndt befolkede områder vil blive stillet ringere end tidligere.
Dansk Folkeparti kan heller ikke tilslutte sig det under B nævnte lovforslag, da det økonomisk vil berøre pensionister, som har brug for håndkøbsmedicin, og som ikke har en kronisk sygdom, som gør, at de kan få udskrevet medicinen på recept.
Det vil komme til at berøre over 100.000 pensionister, som får en øget brugerbetaling.
Øget brugerbetaling vil øge uligheden og have negative konsekvenser for den enkelte borger.
Samtidig er Dansk Folkeparti meget skeptisk i forhold til vurderingen af lovforslagets økonomiske konsekvenser, hvor man skønner en besparelse på 70-75 mio kr. årligt.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af ministeren for sundhed og forebyggelse, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af sundhedsloven og apotekerloven (Regelforenkling i den kommunale tandpleje og ændring af kompetenceregler om apotekeres udnævnelse m.v.)« omfattende § 1, nr. 1-3, 5 og 6, og §§ 2-6.
 B. »Forslag til lov om ændring af sundhedsloven (Ophævelse af pensionisters tilskud til håndkøbslægemidler)« omfattende § 1, nr. 4, § 3 og § 6, stk. 1.
[Forslag om deling af lovforslaget] b Ændringsforslag til det under B nævnte forslag Til § 6 2) I stk. 1 udgår », jf. dog stk. 2«.
[Konsekvens af deling af lovforslaget] Bemærkninger Til nr. 1 Det foreslås at dele lovforslaget i to forslag.
Det ene forslag (A) vedrører regelforenkling i den kommunale tandpleje og ændring af kompetenceregler om apotekeres udnævnelse m.v.
Det andet forslag (B) vedrører ophævelse af pensionisters tilskud til håndkøbslægemidler.
Til nr. 2 Ændringsforslaget er en konsekvens af den foreslåede deling af lovforslaget.
Annette Lind (S) Flemming Møller Mortensen (S) fmd.
Julie Skovsby (S) Karen J.
Klint (S) Sophie Hæstorp Andersen (S) Daniel Toft Jakobsen (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Eigil Andersen (SF) Özlem Sara Cekic (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Karina Adsbøl (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 39 Bilagsnr.
