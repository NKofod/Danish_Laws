Offererstatningslovens § 1, nævnets stillingstagen til, om skaden skyldes en straffelovsovertrædelse, nævnets j.nr. 09-520-12445 N.j.nr. 09-520-12445: Ansøger var en ung pige, som oplyste, at hun var blevet voldtaget af en mand, da hun var 17 år gammel.
Ansøger var efter sin forklaring blevet lovet en modelkarriere, og voldtægten skulle være sket, mens ansøger havde opholdt sig i mandens fotostudie.
Ansøger havde genkendt manden i et dokumentarprogram om udnyttede piger og meldte herefter, 4 ½ år efter episoden, forholdet til politiet.
Ansøger havde forklaret, at manden ikke havde anvendt fysisk vold eller tvang, men havde virket truende i sin adfærd, og at samlejet var sket mod hendes vilje.
Politiet opgav at rejse tiltale, fordi en straffelovsovertrædelse ikke kunne bevises.
Manden havde til politiet indsendt en dvd-optagelse, der viste hændelsen.
Nævnet anvendte dvd-optagelsen ved sin behandling af sagen.
Optagelsen viste ingen tegn på vold, tvang eller truende adfærd.
Ansøger viste på dvden ingen tegn på modvilje.
Dvden blev således udslagsgivende for, at ansøger ikke havde sandsynliggjort, at hun havde været udsat for voldtægt.
Ansøgers krav om erstatning og godtgørelse blev derfor afslået.
