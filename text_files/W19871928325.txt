 Ansøgere om delpension nedsatte deres arbejdstid den 1. oktober 1986.
En lønmodtager nedsatte sin arbejdstid fra 37 1/2 time pr. uge til 18  

 3/4 time pr. uge, mens en landmand nedsatte sin fra ca. 55 timer pr. uge til  

 20 timer pr. uge.
Begge indgav ansøgninger om delpension i begyndelsen af  

 oktober 1986.
Delpensionsloven er trådt i kraft den 1. oktober 1986, men delpension  

 kan først udbetales med virkning fra 1. januar 1987. Der er ikke særlige  

 regler om, hvorledes der skal forholdes i tilfælde, hvor der søges om  

 delpension i oktober kvartal 1986 på baggrund af nedsættelse af arbejdstiden  

 i samme kvartal.
I mangel af sikre holdepunkter for det modsatte fandt  

 Ankestyrelsen, at ansøgerne burde stilles, som om arbejdstidsnedsættelsen  

 først var sket den 1. januar 1987.
 REDEGØRELSE FOR DE ENKELTE SAGER:
 1. J.nr. 20403-87.
 REDEGØRELSE FOR SAGEN:
Fra den 1. oktober 1986 nedsatte ansøgeren, der er lønmodtager, sin  

 arbejdstid til 18 3/4 time ugentligt; den gennemsnitlige arbejdstid havde i  

 de sidste 9 måneder udgjort 37 1/2 time pr. uge.
Den 9. oktober 1986 indgav  

 han ansøgning om delpension.
På grundlag af en udtalelse fra Sikringsstyrelsen meddelte det sociale  

 udvalg afslag på ansøgningen om delpension.
Sikringsstyrelsens begrundelse  

 var, at ansøgeren for at være berettiget til delpension skulle nedsætte sin  

 arbejdstid pr. 1. januar 1987 som krævet i lovens § 3, stk. 1, men herved  

 ville komme ned under minimumsarbejdstiden, jf. samme bestemmelse.  

 Sikringsstyrelsen foretog fornyede overvejelser og meddelte, at bedømmelsen  

 af, om arbejdstidsnedsættelsen ved overgang til delpension var tilstrækkelig,  

 måtte ske på grundlag af den gennemsnitlige ugentlige arbejdstid under de  

 sidste 9 måneders arbejde før overgangen og den forventede ugentlige  

 arbejdstid for den første 6-måneders periode efter overgangen.  

 Sikringsstyrelsen anså ansøgeren for berettiget til delpension med 12/39 af  

 basisbeløbet.
Det sociale udvalg traf afgørelse i overensstemmelse hermed.
 I klagen til amtsankenævnet henviste ansøgeren til sin  

 arbejdstidsnedsættelse på tidspunktet for lovens ikrafttræden den 1. oktober  

 1986 (18 3/4 time pr. uge) og gjorde gældende, at han mente sig berettiget  

 til pension med 18/39 af basisbeløbet.
 AFGØRELSEN, DER KLAGES OVER:
Amtsankenævnet tiltrådte det sociale udvalgs afgørelse.
Med henvisning til  

 lovbemærkningerne fandt nævnet ikke, at der ved ikrafttrædelsesbestemmelsen i  

 lovens § 22 var givet mulighed efter lovens § 3, stk. 1, for at medtage  

 arbejdstid, der er placeret mere end 9 måneder forud for 1. januar 1987, fra  

 hvilket tidspunkt der tidligst ydes kompensation i form af delpension for  

 nedsat arbejdstid.
 Nævnet fandt heller ikke, at andre bestemmelser i loven gav mulighed  

 herfor i ansøgerens tilfælde.
 KLAGEN TIL ANKESTYRELSEN:
 Ansøgeren fastholdt, at datoen 1. januar 1987 alene vedrører lovens § 6  

 (om udbetalingstidspunkt), mens lovens øvrige indhold træder i kraft den 1.  

 oktober 1986. Den beregnede delpension udgjorde derfor efter ansøgerens  

 opfattelse 19/39 af basisbeløbet.
 LOVGRUNDLAG:
 Lov om delpension § 3, stk. 1, § 4, stk. 2, § 22.
 I bemærkningerne til lovforslaget er der anført følgende om ikrafttræden:
»Det foreslås, at ikrafttrædelsestidspunktet fastsættes således, at  

 der gives kommunerne en rimelig tid til den administrative tilrettelæggelse  

 af nyordningen.
På denne baggrund foreslås det, at loven træder i kraft den  

 1. oktober 1986, således at de første delpensioner kan udbetales med virkning  

 fra den 1. januar 1987.« ANKESTYRELSENS AFGØRELSE:
 Ifølge delpensionslovens § 22 er loven trådt i kraft den 1. oktober 1986,  

 men sådan, at delpension først kan udbetales med virkning fra den 1. januar  

 1987. Der findes i loven ingen særlige regler om, hvorledes der skal  

 forholdes i tilfælde, hvor der søges om delpension i oktober kvartal 1986 på  

 baggrund af nedsættelse af arbejdstiden i samme kvartal.
 I mangel af sikre holdepunkter for det modsatte finder Ankestyrelsen  

 derfor, at ansøgeren bør stilles, som om arbejdstidsnedsættelsen først var  

 sket den 1. januar 1987.
 Da ansøgeren i forbindelse med ansøgningen om delpension har nedsat sin  

 ugentlige arbejdstid med 18 3/4 time, er ansøgeren herefter berettiget til  

 delpension, svarende til 18/39 af basisbeløbet, jf. lovens § 4, stk. 2.
 Ankestyrelsen ændrer således amtsankenævnets afgørelse.
 2. J.nr. 20527-87.
 REDEGØRELSE FOR SAGEN:
Fra den 1. oktober 1986 nedsatte ansøgeren, der er gårdejer, sin  

 arbejdstid til 20 timer pr. uge; arbejdstidsnedsættelsen skete ved at afhænde  

 besætningen og bortforpagte 13 tdr. land.
Endvidere oplyste han, at den  

 gennemsnitlige ugentlige arbejdstid i de sidste 5 år havde været 55 timer.  

 Den 7. oktober 1986 indgav han ansøgning om delpension.
I brev af 3. december 1986 meddelte det sociale udvalg ansøgeren, at han  

 ikke opfyldte betingelserne for delpension.
Udvalgte henviste til betingelsen  

 i bekendtgørelse nr. 491 af 22. juli 1986, § 1, stk. 4, hvorefter det er en  

 betingelse, at ansøgeren skal have været beskæftiget på fuld tid i de seneste  

 5 år inden overgangen til delpension.
 I sin klage til amtsankenævnet anførte ansøgeren bl.a., at han, efter at  

 have udfyldt ansøgningsskemaet, ikke havde kunnet få svar fra  

 socialforvaltningen på spørgsmål om, hvorvidt skemaet var udfyldt rigtigt.  

 Endvidere anførte han, at hvis han havde fået rigtig besked havde han sagtens  

 kunnet opfylde betingelsen om fuld beskæftigelse frem til 1. januar 1987.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse om, at ansøgeren  

 ikke var berettiget til delpension, med socialudvalgets begrundelse.
 KLAGEN TIL ANKESTYRELSEN:
 Ansøgeren fandt, at amtsankenævnet havde afvist hans klage på et meget  

 spinkelt grundlag.
 LOVGRUNDLAG:
 Lov om delpension § 1, stk. 2.
 Socialministeriets bekendtgørelse nr. 491 af 22. juli 1986, § 1, stk. 4.
 Bemærkninger til lovforslaget om delpension, se uddrag der er gengivet  

 under sag nr. 1.
 ANKESTYRELSENS AFGØRELSE:
 Ifølge delpensionslovens § 22 er loven trådt i kraft den 1. oktober 1986,  

 men sådan, at delpension først kan udbetales med virkning fra den 1. januar  

 1987. Der findes i loven ingen særlige regler om, hvorledes der skal  

 forholdes i tilfælde, hvor der søges om delpension i oktober kvartal 1986 på  

 baggrund af nedsættelse af arbejdstiden i samme kvartal.
 I mangel af sikre holdepunkter for det modsatte finder Ankestyrelsen  

 derfor, at ansøgeren bør stilles, som om arbejdstidsnedsættelsen først var  

 sket den 1. januar 1987.
 På den bagrund hjemvises sagen til det sociale udvalg til afgørelse af, om  

 der herefter er grundlag for at udbetale delpension til ansøgeren og med  

 hvilket beløb.
 Ankestyrelsen ændrer således amtsankenævnets afgørelse.
