 I medfør af § 14 og § 35, stk. 2, i lov om husdyrsygdomme, jf.
 lovbekendtgørelse nr. 381 af 7. juni 1992 og § 5, § 8 og § 15, stk.
 2, i lov nr. 1106 af 21. december 1994 om zoonoser fastsættes:
 § 1.  Ved kvæg forstås i denne bekendtgørelse kvæg med  

 oprindelse i Det Forenede Kongerige, der er indført til Danmark før den 27.  

 marts 1996.
§ 2.  Kvæget skal foruden at være mærket i henhold til  

 bekendtgørelse om mærkning og registrering af kvæg, svin, får og geder mærkes  

 med et særligt af Veterinærdirektoratet godkendt øremærke.
Mærkningen skal  

 være gennemført inden den 15. juni 1996.
 § 3.  Kvæget må ikke flyttes fra ejendommen uden  

 Veterinærdirektoratets tilladelse.
 § 4.  Kvæget må ikke indgå i menneskers eller dyrs  

 fødekæder eller anvendes i kosmetiske eller farmaceutiske produkter.
 Stk. 2.  Aflivning og destruktion af det i stk. 1 nævnte  

 kvæg skal ske efter Veterinærdirektoratets anvisning.
 Stk. 3.  Selvdøde kreaturer skal destrueres efter  

 Veterinærdirektoratets anvisning.
§ 5.  For kvæg, der normalt ville være godkendt af den  

 veterinære kødkontrol, yder Veterinærdirektoratet ejeren en erstatning  

 beregnet ud fra dyrets vægt på aflivningstidspunktet.
Erstatningen udgør 9  

 kr. pr. kg levende vægt.
 Stk. 2.  For kvæg, der normalt ville være kasseret af  

 den veterinære kødkontrol, og for selvdøde kreaturer, yder  

 Veterinærdirektoratet ejeren en erstatning svarende til dyrets  

 destruktionsværdi.
 Stk. 3.  Veterinærdirektoratet afholder udgifterne til  

 aflivning, transport og destruktion af kvæget.
 § 6.  Overtrædelse af §§ 2-4 straffes med bøde.
Stk. 2.  For overtrædelser, der begås af aktieselskaber,  

 andelsselskaber, anpartsselskaber eller lignende, kan der i medfør af § 36 i  

 husdyrsygdomsloven pålægges selskabet som sådant bødeansvar.
Er overtrædelsen  

 begået af en kommune eller et kommunalt fællesskab, jf. § 60 i lov om  

 kommunernes styrelse, kan der pålægges kommunen eller det kommunale  

 fællesskab bødeansvar.
 § 7.  Bekendtgørelsen gælder ikke for Grønland.
 § 8.  Bekendtgørelsen træder i kraft den 24. maj 1996.
