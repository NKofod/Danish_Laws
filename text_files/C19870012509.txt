1. Formål Formålet med videreuddannelsen er, at de studerende erhverver indsigt og kundskaber, så de selvstændigt kan analysere, bearbejde og løse de administrative, faglige, ledelsesmæssige, planlæggende og pædagogiske opgaver, der hører under en ledende eller undervisende ergoterapeuts eller fysioterapeuts arbejdsområde, ligesom de studerende skal kunne videreudvikle erhvervet viden og færdigheder.
2. Adgangsbetingelser For at blive optaget på videreuddannelsen skal ansøgeren være ergoterapeut eller fysioterapeut og kunne dokumentere beskæftigelse inden for faget i Danmark i løbet af de sidste 4 år efter autorisation i et omfang svarende til mindst 2 års fuldtidsbeskæftigelse.
 De studerende optages af Videreuddannelsens Undervisningsråd.
Retningslinier for udvælgelse af studerende til videreuddannelsen fastsættes af Uddannelsesrådet.
3. Uddannelsesplan Uddannelsens varighed og faser Videreuddannelsen har en varighed på 10 måneder, der er opdelt i 4 faser.
I første fase, 2 uger, får de studerende indsigt i egne og holdets forudsætninger og uddannelsesmæssige muligheder, behov og ønsker.
Dette finder sted på basis af en gennemgang af uddannelsens rammer, pædagogisk og administrativt, samt gennemgang af uddannelsens indhold.
Anden fase, 14 uger, omfatter en ajourføring og uddybning af de studerendes erhvervsfaglige grundlag ved undervisning i fællesfag og i begrænset omfang ved tilvalgsfag.
I tredie fase, 17 uger, fortsættes ajourføringen og uddybningen af de studerendes erhvervsfaglige grundlag, men således at der gennem en større vægt på tilvalgsfag åbnes mulighed for en fordybelse i specielle emneområder.
I fjerde fase, 9 uger, udarbejdes en hovedopgave.
Gennem arbejdet med hovedopgaverne får de studerende erfaring i selvstændigt at bearbejde en faglig problemstilling ved anvendelse af videnskabelig metode.
Hver fase afsluttes med en sammenfattende evaluering af fasens indhold, således at såvel holdets som den enkelte studerendes udbytte evalueres.
Ved fase IV's afslutning foretages endvidere en evaluering af det samlede uddannelsesforløb.
Uddannelsens fagområder og studieaktiviteter Uddannelsen omfatter følgende fagområder: timer Pædagogisk-psykologiske fag .................................... 190 Administrative fag ............................................ 100 Samfunds- og sundhedsvidenskabelige fag, inkl.
videnskabsteori og videnskabelig metode ........................ 110 Ergoterapeutiske fag .......................................... 100 eller Fysioterapeutiske fag .......................................... 100 Mindst 30 timer af de to sidstnævnte fagområder tilrettelægges fælles for ergoterapeuter og fysioterapeuter.
Fællesfagsundervisningen andrager de ovenfor angivne timetal. timer Tilvalgsundervisningen, der omfatter de samme fagområder, andrager for hver studerende ...................... 100 Studievejledning .............................................. 50 Administrativ opgave og undervisningsopgave .................... 30 Projektarbejde ................................................ 50 Hovedopgave .................................................... 320 4. Fagområdernes mål og indhold Pædagogisk-psykologiske fag Målet med undervisningen er, at den studerende udvikler sin  

 indsigt og sine færdigheder på det pædagogisk-psykologiske fagområde med henblik på at kunne varetage de undervisende, evaluerende, rådgivende og vejledende funktioner, der hører til uddannelse af ergoterapeuter eller fysioterapeuter, teoretisk og praktisk, til ergoterapifaglig eller fysioterapifaglig ledelse samt til udførelse af ergoterapi eller fysioterapi.
 Undervisningens indhold:
- pædagogiske og psykologiske teorier og metoder, deres værdigrundlag og anvendelsesområder - uddannelsessystemets samfundsmæssige funktion - uddannelsesplanlægning, særligt med henblik på uddannelse af ergoterapeuter og fysioterapeuter - undervisningslære, herunder didaktik, deltagerforudsætninger, undervisningsmetoder og evalueringsmetoder - studiemetoder og litteratursøgning - socialpsykologi, herunder institutionspsykologi, kommunikation og samarbejde - roller og reaktioner i forskellige arbejdssammenhænge - rådgivning og vejledning af enkeltpersoner og grupper - pædagogisk udviklingsarbejde.
Administrative fag Målet med undervisningen er, at den studerende udvikler sin  

 indsigt og sine færdigheder på det administrative fagområde med henblik på at kunne varetage de organisatoriske, ledelsesmæssige, økonomiske og planlægningsmæssige funktioner, der hører til ergoterapifaglig eller fysioterapifaglig ledelse og undervisning i sundheds-, social- og uddannelsessektoren.
 Undervisningens indhold:
- opbygningen af de offentlige myndighedsorganer - den statslige, amtskommunale og primærkommunale forvaltning, herunder lovgivning, der vedrører ergoterapeuters og fysioterapeuters arbejdsopgaver - organisationsteori og -udvikling, værdigrundlag og anvendelsesområde - ledelsesteori, værdigrundlag og anvendelsesområde - budget, økonomistyring, sundhedsøkonomi - planlægning og administration - personaleledelse, herunder personalepolitik, personaleudvikling samt lovgivning, overenskomster og aftaler vedrørende ansættelse og arbejdsmiljø - problemløsning og samarbejde - møder, forhandling og beslutningsprocesser - ergoterapifaglige og fysioterapifaglige perspektiver og muligheder i planlægningen i sundheds- og socialsektoren.
Samfunds- og sundhedsvidenskabelige fag, inkl. videnskabsteori og videnskabelig metode Målet med undervisningen er, at den studerende udvikler sin  

 indsigt og sine færdigheder i samfunds- og sundhedsvidenskabelige fag samt i videnskabsteori og videnskabelig metode med henblik på at udvikle det ergoterapifaglige og fysioterapifaglige arbejde, der hører under ledende og undervisende ergoterapeuts eller fysioterapeuts ansvar, og med henblik på at medvirke i den overordnede planlægning af sundheds- og socialsektoren.
 Undervisningens indhold:
- sundheds- og socialvæsenets organisatoriske opbygning, funktion og udvikling, herunder lovgivning, der vedrører ergoterapeuters og fysioterapeuters arbejdsområde - sundheds- og socialpolitik, herunder forskningspolitik - arbejdsmarkedsforhold - sociologi, herunder leve- og arbejdsvilkår - socialmedicin og arbejdsmedicin, herunder bedriftssundhedstjeneste og sundhedspædagogik - videnskabsteori, herunder menneskesyn, samfundssyn, sygdomsmodeller og forskellige begrundelser for forebyggende og behandlende arbejde samt forskning - videnskabelig metode - etik i sundhedsfagligt arbejde - sundhedsfagligt udviklingsarbejde og forskning.
Ergoterapeutiske fag Målet med undervisningen er, at den studerende ergoterapeut  

 udvikler sin indsigt i og sin evne til at kunne argumentere for de muligheder for forebyggende arbejde, behandling og efterbehandling, der findes i ergoterapi på individ-, gruppe- og samfundsniveau - i dag og i det fremtidige sundheds- og socialvæsen med henblik på at varetage ergoterapifaglig ledelse og ergoterapifaglig undervisning.
 Undervisningens indhold:
- ergoterapiens historie og samfundsmæssige funktion - ergoterapeuters funktions- og arbejdsområder samt udviklingstendenser her indenfor - ergoterapiens grundsyn, teoretiske forklaringsmodeller og arbejdsmetoder i det forebyggende, behandlende og efterbehandlende arbejde - evaluering og formidling af ergoterapi - ergoterapeutisk udviklingsarbejde og forskning - sundhedsfagligt samarbejde - etik i ergoterapeutisk arbejde.
Fysioterapeutiske fag Målet med undervisningen er, at den studerende fysioterapeut udvikler sin indsigt i og sin evne til at kunne argumentere for de muligheder for forebyggende arbejde, behandling og efterbehandling, der findes i fysioterapi på individ-, gruppe- og samfundsniveau - i dag og i det fremtidige sundheds- og socialvæsen, med henblik på at varetage fysioterapifaglig ledelse og fysioterapifaglig undervisning.
 Undervisningens indhold:
- fysioterapiens historie og samfundsmæssige funktion - fysioterapeuters funktions- og arbejdsområder samt udviklingstendenser her indenfor - fysioterapiens grundsyn, teoretiske forklaringsmodeller og arbejdsmetoder i det forebyggende, behandlende og efterbehandlende arbejde - evaluering og formidling af fysioterapi - fysioterapeutisk udviklingsarbejde og forskning - sundhedsfagligt samarbejde - etik i fysioterapeutisk arbejde.
5. Undervisnings- og studieaktiviteter Fællesfag og tilvalgsfag Inden for hvert fagområde tilrettelægges fællesfagstimer for det samlede hold.
Fællesfagene repræsenterer det grundlag af viden og kundskaber, der er nødvendigt for at opfylde uddannelsens formål.
Diskussioner, øvelser, institutionsbesøg m.v. indgår i fællesfagene.
Tilvalgsfagenes fagområder er de samme som fællesfagene.
Der gives gennem tilvalgsfagene mulighed for, at de studerende i mindre grupper kan fordybe sig i mere afgrænsede emner.
For at sikre en tilstrækkelig bredde i uddannelsen skal de studerende vælge tilvalgsemner fra alle fagområder.
Det vil således ikke være muligt at udnytte tilvalgsfagene til erhvervsfaglig specialisering.
Studievejledning Studievejledning gives såvel for den enkelte studerende som for det samlede hold.
Administrativ opgave og undervisningsopgave Inden uddannelsens afslutning skal de studerende have gennemført og fået godkendt en administrativ opgave og en undervisningsopgave.
Opgaverne skal tage udgangspunkt i problemstillinger, der er formuleret af den studerende.
Begge opgaver vurderes internt.
Intern evaluering kan foregå på flere måder, f.eks. ved gruppesamtaler, øvelser, praktisk løsning af en opgave, skriftligt arbejde eller ved gennemførelse af en undervisningslektion.
Projektarbejde I uddannelsens 2. og/eller 3. fase udarbejder de studerende i grupper et projekt, som består af et skriftligt arbejde og en mundtlig/praktisk fremlæggelse.
Projektet evalueres internt.
Målet for projektet er, at den studerende skal forbedre sin evne til tværdisciplinært at gennemarbejde en ergoterapeutisk eller fysioterapeutisk problemstilling med relation til pædagogisk og/eller administrativt arbejde.
Der anvendes ca. 50 arbejdstimer til udarbejdelse og evaluering af projektet.
Det skriftlige arbejde må maksimalt fylde 20 A 4 sider.
Derudover kan der suppleres med andre former for materiale.
Projektet anvendes som oplæg til en mundtlig drøftelse mellem gruppens medlemmer, vejleder, eventuelt en konsulent samt de studerende på holdet.
Hovedopgave I uddannelsens 4. fase udarbejder de studerende individuelt eller 2 sammen en hovedopgave.
Hovedopgaven består af en skriftlig redegørelse for en selvstændig undersøgelse gennemført efter videnskabelig metode samt en kortfattet beskrivelse af, hvorledes undersøgelsen vil kunne formidles til en afgrænset målgruppe.
 Hovedopgaven evalueres eksternt.
Mål for hovedopgaven er, at den studerende med udgangspunkt i et selvvalgt problem, der ligger inden for videreuddannelsens kvalifikationsområde, - tilrettelægger og gennemfører en undersøgelse ved anvendelse af videnskabelig metode, hvori viden og færdigheder fra videreuddannelsens fagområder inddrages og integreres - vurderer konsekvenserne af resultaterne for ergoterapifaglig eller fysioterapifaglig ledelse eller undervisning - udarbejder forslag til formidling af undersøgelsesresultaterne.
Redegørelsen for den videnskabelige undersøgelse må maksimalt fylde 50 A 4 sider for individuelle opgaver og maksimalt 60 A 4 sider for opgaver udført af 2. Beskrivelsen af anvendelsesaspektet, der f.eks. kan have form af en artikel, et foredrag eller en lektionsplan rettet mod en bestemt målgruppe, må maksimalt fylde 5 A 4 sider.
Der anvendes ca. 320 arbejdstimer til udarbejdelse og evaluering af hovedopgaven.
Evaluering af hovedopgaven består af en skriftlig vurdering af opgaven samt en mundtlig drøftelse og vurdering af opgavens undersøgelsesresultater og disses anvendelsesmuligheder.
Den mundtlige drøftelse foregår mellem opgavens forfatter/forfattere, vejleder, censor samt en gruppe studerende fra holdet.
6. Evaluering og bedømmelse af de studerende I videreuddannelsen finder der både en intern og en ekstern evaluering af den enkelte studerende sted.
Evalueringen omfatter de studerendes udbytte i relation til målet for den samlede uddannelse og de enkelte fagområder og de studerendes arbejdsindsats i forbindelse med såvel individuelle arbejdsopgaver som gruppeopgaver.
Nærmere retningslinier for intern og ekstern evaluering og bedømmelse udarbejdes af Undervisningsrådet.
Bedømmelse af administrativ opgave, undervisningsopgave og projektarbejde Bedømmelse af administrative opgaver, undervisningsopgaver samt projektarbejde foretages af vejlederen.
Godkendes en opgave ikke, skal der gives mulighed for fornyet bedømmelse efter endnu en arbejdsperiode.
Bedømmelse af hovedopgave Der foretages både en skriftlig og en mundtlig bedømmelse af hovedopgaven.
Censor og vejleder udarbejder hver især en skriftlig bedømmelse af opgaven.
Den mundtlige bedømmelse foretages på baggrund af en drøftelse af hovedopgavens undersøgelsesresultater, disses anvendelsesmuligheder samt en uddybning af den skriftlige bedømmelse.
På grundlag af opgaven, beskrivelsen af anvendelsesaspektet samt den mundtlige drøftelse gives af censor og vejleder bedømmelsen »bestået«/»ikke bestået«.
Hovedvægten i bedømmelsen  

 ligger på selve opgaven.
Gives bedømmelsen af hovedopgaven »ikke bestået« har den/de studerende ret til 1 reeksamination.
Beståelse af hovedopgaven er en forudsætning for endeligt at kunne afslutte uddannelsen.
7. Uddannelsesbevis Efter videreuddannelsens afslutning modtager den studerende et uddannelsesbevis indeholdende oplysninger om tidspunktet for videreuddannelsen, hvilke fag der indgår i videreuddannelsen og med hvilke timetal, samt resultatet af den afsluttende bedømmelse.
8. Uddannelsens gennemførelse Deltagelse i undervisningen er obligatorisk for de studerende.
Afgørelse om ophør af en studerendes uddannelse træffes af Undervisningsrådet.
Undervisningsrådets beslutning kan inden 1 måned indbringes for Indenrigsministeriet.
9. Cirkulærets ikrafttræden Cirkulæret træder i kraft den 1. september 1987. Fra samme tidspunkt ophæves cirkulære nr. 198 af 24. november 1980 om videreuddannelse til ledende og undervisende ergoterapeut og fysioterapeut.
