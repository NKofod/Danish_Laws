 I henhold til §§ 5 og 7 i lov nr. 221 af 23. maj 1979 om regulering af  

 fiskeriet som ændret senest ved lov nr. 305 af 4. juni 1986 og lov nr. 306 af  

 4. juni 1986 om saltvandsfiskeri fastsættes følgende:
 § 1.  Fartøjer over 5 GT, der ikke er registreret her  

 i landet som fiskerfartøjer, må ikke uden særlig tilladelse anvendes til  

 erhvervsmæssig fiskeri.
 Stk. 2.  På fartøjer, der er registrerede som  

 fiskerfartøjer her i landet, må ikke uden særlig tilladelse foretages  

 fartøjsombygninger, der øger fangstkapaciteten.
 Stk. 3.  Ved fartøjsombygninger, der forøger  

 fangstkapaciteten forstås enhver konstruktiv ændring af fartøjet som forøger  

 dettes dimensioner, motorkraft og lastekapacitet samt tilknytninger på og  

 omrigning af fartøjet som muliggør fiskeri med notredskab.
 § 2.  De i § 1, stk. 1 og 2 nævnte tilladelser  

 meddeles af fiskeriministeren efter forhandling med det i henhold til § 9 i  

 lov nr. 221 af 23. maj 1979 nedsatte rådgivende udvalg.
 Stk. 2.  Tilladelse kan gøres betinget af anvendelse af  

 fartøjet til fiskeri efter bestemte fiskearter eller af, at et fiskerfartøj  

 af en nærmere foreskreven kapacitet udgår af fiskeriet.
 § 3.  Tilsynet med overholdelse af bestemmelserne i  

 denne bekendtgørelse påhviler fiskerikontrollen og dem, der bemyndiges dertil  

 af fiskeriministeren.
 § 4.  Overtrædelse af § 1, stk. 1 og 2, og § 2, stk.  

 2, straffes med bøde.
 § 5.  Denne bekendtgørelse træder i kraft den 14.  

 januar 1987.
 Stk. 2.  Samtidig ophæves bekendtgørelse nr. 340 af 17.  

 juli 1980 om tilpasning af fiskerflådens fangstkapacitet til  

 fiskerimulighederne.
