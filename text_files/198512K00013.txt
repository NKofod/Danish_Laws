Nr LSF 13 Forslag til Lov om ændring af lov om dagpenge ved sygdom eller fødsel og  

 om ophævelse af lov om begrænsning af løn under sygdom (Ophævelse af  

 karensdag) Fremsat af Agerschou (SF) Birthe Hansen (SF) Lenger (VS) Tinning (VS) den 2. oktober 1985 § 1 I lov om dagpenge ved sygdom eller fødsel, jfr. lovbekendtgørelse nr.
81 af 5. marts 1984, som senest ændret ved lov nr. 261 af 6. juni 1985, foretages følgende ændringer:
 1. § 3 affattes således:
»§ 3. Lønmodtagere, der ved sygdommens indtræden har været beskæftiget hos arbejdsgiveren mindst 40 timer inden for de sidste 4 uger, og som ikke får udbetalt fuld løn under sygdommen, har ret til fra arbejdsgiveren at få udbetalt dagpenge i 13 uger regnet fra 1. fraværsdag (arbejdsgiverperioden). For lønmodtagere, der er beskæftiget i kortvarige eller tilfældige arbejdsforhold hos arbejdsgivere, der ikke har frigjort sig for forpligtelsen efter § 13, indtræder retten til dagpenge fra arbejdsgiveren, uanset om beskæftigelseskravet er opfyldt.
Stk. 2. Retten til dagpenge fra arbejdsgiveren indtræder tidligst 3 uger efter ansættelsen.
Denne begrænsning gælder dog ikke de lønmodtagere, der er omtalt i § 13. Chefen for sikringsstyrelsen kan fastsætte nærmere bestemmelser herom.
Stk. 3. Retten til dagpenge fra arbejdsgiveren gælder, uanset om ansættelsen ophører inden udløbet af arbejdsgiverperioden.
Chefen for sikringsstyrelsen fastsætter dog nærmere regler, hvorefter dette fraviges, når der foreligger ganske særlige omstændigheder.« 2. § 18, stk. 2, affattes således:
 »Stk. 2. I andre tilfælde har lønmodtageren ret til dagpenge fra 1.
fraværsdag, såfremt anmodning indgives samme dag.« 3. I § 18, stk. 3, 2. pkt., ændres »2. fraværsdag« til: »1.
 fraværsdag«.
 4. § 28 affattes således:
»§ 28. Personer, der har anden dagpengegivende erhvervsindtægt end lønindtægt, kan sikre sig dagpenge i de første 3 uger af sygeperioden.« § 2 Lov nr. 572 af 27. oktober 1982 om begrænsning af løn under sygdom ophæves.
§ 3 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Under den borgerlige regerings efterårsmanøvre 1982 gik det hårdt ud over det sociale område, hvilket betød, at grupper i samfundet, der i forvejen havde været tvunget til at skære leveniveauet ned som følge af den økonomiske krise og skiftende regeringers besparelser, nok en gang måtte holde økonomisk for.
Som et af de mange initiativer lykkedes det regeringen at skaffe flertal for at indføre karensdag ved sygdom for lønmodtagere.
Karensdagen betød, at der igen blev indført en slags skat på sygdom, fordi lønmodtagere i almindelighed herefter skulle betale for den første sygedag.
De borgerlige partiers interesse i indførelse af karensdagen delte sig i to, dels den officielle, hvor argumentet gik på ønsket om offentlige besparelser, dels den mere uofficielle (og måske reelle), som lejlighedsvis blev fremført af diverse borgerlige politikere, nemlig at man med en karensdag ved sygdom ville komme pjækkeri og andet unødigt fravær til livs.
Her kom borgerlige politikeres generelle mistro til almindelige mennesker klart til udtryk.
Det blev oven i købet fremført til trods for, at sygefraværet i Danmark på daværende tidspunkt var mindre end i de lande, vi normalt sammenligner os med.
Karensdagen har nu fungeret siden 1. april 1983 - altså godt 2 år - og det kan konstateres, at debatten om den og besværlighederne med den aldrig har været større end nu.
For det første kan det konstateres, at karensdagen i vidt omfang har udviklet sig til at være en særlov vendt mod offentligt ansatte.
Denne situation er tilsyneladende også gået op for selv gruppeformændene for venstre og kristeligt folkeparti, der som bekendt begge tilhører regeringspartierne.
At det forholder sig sådan, skyldes, at store dele af det private erhvervsliv ikke bruger karensdagen over for deres ansatte. Årsagen er, dels at den strider mod enhver form for moderne personalepolitik, dels at den medfører eller kan medføre unødig uro på de enkelte arbejdspladser.
 Denne mulighed for at undgå karensdagen har offentligt ansatte ikke.
Her gælder loven fuldt ud, selv om adskillige kommuner ud fra de samme betragtninger som det private erhvervsliv har ønsket at slippe for at trække personalet i løn ved sygdom.
Men da kommunerne bliver holdt i kort snor af regeringen specielt i skikkelse af den allestedsnærværende og -talende indenrigsminister, er det blevet ved ønsket.
For det andet kan det konstateres, at sygefraværet blandt lønmodtagere, som i en årrække var faldende i Danmark, nu atter er stigende.
Det er naturligvis vanskeligt håndfast at bevise, at det lige netop skyldes karensdagen, men at gå til den modsatte yderlighed, som det er lykkedes socialministeren, og benægte enhver form for sammenhæng vidner kun om almindelig afmagt hos den selvsamme minister.
For det tredje har karensdagen medført en omfattende meradministration.
Som eksempler skal nævnes administration af § 12-aftalerne, vurderingen af, om der er tale om en arbejdsskade, hvor der ikke skal trækkes for sygefraværet, tilbagefaldsreglen og fraværet ved børns første sygedag, hvor der heller ikke skal trækkes, hvis den pågældende overenskomst hjemler ret til fravær i den slags tilfælde.
Der er med andre ord argumenter nok for at afskaffe karensdagen og erkende, at den var en fejltagelse.
Det skal til slut bemærkes, at foreslagsstillerne af hensyn til lovforslagets økonomiske konsekvenser har valgt at lade den såkaldte arbejdsgiverperiode forblive på 13 uger - den længde, som den borgerlige regering fik den forlænget til i efteråret 1982.
