Skriftlig fremsættelse (5. december  

 2001) Trafikministeren Herved tillader jeg mig for Folketinget at  

 fremsætte:
 Forslag til lov om anlæg af rute 26,  

 strækningen Thisted-Nors, m.v. (Nors Omfartsvej).
(Lovforslag nr.
L 3).
 Med lovforslaget søges om bemyndigelse til at  

 anlægge en omfartsvej som motortrafikvej uden om Nors til erstatning  

 for den nuværende hovedlandevej gennem Nors og til at udbygge  

 hovedlandevejen mellem Nors Omfartsvej og Thisted Omfartsvej til  

 motortrafikvej.
 Med lovforslaget ophæves endvidere bemyndigelsen i  

 lov nr. 91 af 29. marts 1972 om visse hovedlandevejsstrækninger til at  

 anlægge en ny hovedlandevej mellem Gunderup og Hirtshals, som efter  

 anlægget af motorvejen Nørresundby-Hirtshals ikke længere  

 har aktualitet.
Lovforslaget er en opfølgning på den  

 politiske aftale af 24. januar 2001 mellem den tidligere regering  

 (Socialdemokratiet og Det Radikale Venstre), Venstre, Det Konservative  

 Folkeparti og Centrum-Demokraterne om gennemførelse af en række  

 vej- og jernbaneprojekter.
Denne aftale omfatter bl.a. anlæg af en  

 omfartsvej ved Nors.
Hovedsigtet med at anlægge en omfartsvej uden om  

 Nors er at flytte den gennemkørende trafik på rute 26,  

 Hanstholm-Århus, der bl.a. omfatter trafik til og fra færgerne i  

 Hanstholm, væk fra Nors By.
Herved forbedres trafiksikkerheden og  

 miljøet for borgerne i Nors.
 Anlægsudgiften til omfartsvejen, der er  

 anslået til 120 mio. kr., er indbudgetteret på FFL 2002.  

 Omfartsvejen forventes åbnet for trafik i 2006.
 Udbygningen af den ca. 2 km lange  

 hovedlandevejsstrækning mellem Nors Omfartsvej og Thisted Omfartsvej,  

 der er anslået til at koste 46 mio. kr., vil først ske på  

 et senere tidspunkt, når de nødvendige økonomiske midler  

 er til stede.
 Idet jeg i øvrigt henviser til lovforslaget med  

 tilhørende bemærkninger, skal jeg anbefale forslaget til Tingets  

 velvillige behandling.
