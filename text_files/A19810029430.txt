(Begrænsning af fradragsretten for  

 visse løbende ydelser) VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved vort samtykke stadfæstet  

 følgende lov:
§ 1 I lov om påligningen af indkomst- og formueskat til staten  

 (ligningsloven), jfr. lovbekendtgørelse nr. 399 af 11. september 1979, som  

 senest ændret ved lov nr. 581 af 19. december 1980 foretages følgende  

 ændringer:
1. I § 14, stk. 2, indsættes efter 1. pkt.: "Hvis  

 den skattepligtige som gave eller som arveforskud har forpligtet sig til at  

 udrede ydelserne til personer, der ikke ved modtagelsen af de enkelte ydelser  

 er skattepligtige efter kildeskattelovens § 1, nr. 1, 4 eller 5, eller til  

 selskaber, foreninger, institutioner m.v., der ikke er hjemmehørende her i  

 landet, kan det samlede fradrag for disse ydelser dog højst udgøre 10.000 kr.  

 årligt.
For ægtefæller, der er sambeskattede i hele indkomståret, kan det  

 sammenlagte fradrag for ydelser som omhandlet i 2. pkt. ikke overstige 10.000  

 kr.
En eventuel nedsættelse til dette beløb foretages i den del af hver  

 ægtefælles fradrag, der overstiger 5.000 kr.
Begrænsningen af fradraget for  

 ydelser til personer gælder dog ikke for ydelser, som den skattepligtige har  

 forpligtet sig til på et tidspunkt, hvor modtageren er skattepligtig efter  

 kildeskattelovens § 1, nr. 1, 4 eller 5." 2. I § 14, stk. 5, 1. pkt., ændres "af den i stk.  

 2 nævnte art" til: "efter stk. 2".
§ 2 Loven har virkning fra og med indkomståret 1982.
