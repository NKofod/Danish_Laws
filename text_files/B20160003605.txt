Bekendtgørelse om attestation af rabiesvaccination ved indførsel af hunde og tamkatte fra Grønland I medfør af § 37 i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Ved den § 2, stk. 1, nr. 1, i  bekendtgørelse indførsel og transit af hunde og tamkatte fra Grønland nævnte »godkendt formular«, forstår Fødevarestyrelsen en dansk-, tysk-, engelsk- eller fransksproget vaccinationsformular, indeholdende følgende oplysninger:
 1) Dyrets art, race, navn, farve, køn, alder og særlige kendetegn.
 2) Ejerens navn og adresse.
 3) Dato for rabiesvaccination.
 4) Vaccinens navn og lot nummer.
 5) Den attesterende dyrlæges stempel, underskrift og dato.
 § 2. Den 4-sprogede attestformular, La 23, 0-435 a., der udleveres af Fødevarestyrelsen, kan anvendes som hidtil.
 § 3. Uanset bestemmelsen om, at hunde og tamkatte skal være vaccineret mod rabies mindst 1 måned og højst 12 måneder forud for indførslen, jf. § 2, stk. 1, i førnævnte bekendtgørelse, er en revaccination mod rabies gyldig straks, såfremt denne er foretaget inden udløbet af ovennævnte 12 måneders periode.
 Stk. 2. Såfremt en revaccination danner grundlag for indførsel skal der på indførselstidspunktet foreligge attestation på såvel revaccination som den senest forudgående vaccination.
 § 4. Bekendtgørelsen træder i kraft den 15. januar 2016.
 Stk. 2. Bekendtgørelse nr. 278 af 1. maj 1989 om attestation af rabiesvaccination ved indførsel af hunde og tamkatte fra Grønland ophæves.
