Skriftlig fremsættelse (7. november  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 virksomhedsskatteloven, ligningsloven og personskatteloven (Udligningsordning  

 for kunstnere).
(Lovforslag nr.
L 78).
 Lovforslaget er et led i udmøntning af aftalen  

 mellem Regeringen og Dansk Folkeparti om finansloven for 2003.
 Formålet med forslaget er at støtte kunsten  

 og kulturen ved at indføre en ordning for skattemæssig udligning  

 af indkomst fra kunstnerisk arbejde.
 Dette skal ses på baggrund af, at skabende kunstnere  

 og forfattere til litterære værker fra år til år kan  

 have stærkt svingende indtægter, fordi deres indtægter  

 f.eks. afhænger af salget af et enkelt kunstværk eller  

 litterært værk.
 Progressionen i skattesystemet vil derfor kunne  

 føre til en højere beskatning i det år, hvor værket  

 sælges, medens der i andre år kun er en mindre indtægt til  

 beskatning.
I de gældende regler er der visse muligheder for at  

 foretage skattemæssig udjævning af svingende indkomster.
Disse  

 muligheder vil dog ikke altid være tilstrækkelige i forhold til  

 kunstneres særlige situation.
Det er derfor nødvendigt at  

 supplere de gældende ordninger med en ny mulighed for kunstnere til at  

 foretage skattemæssig  udligning af svingende indkomster.
Ordningen foreslås udformet således, at  

 kunstnere inden for visse beløbsgrænser, bl.a. en  

 bagatelgrænse på 5.000 kr. og et loft på 500.000 kr.  

 (2003-niveau), får mulighed for med skattemæssigt fradrag at  

 foretage henlæggelser til udligning, således at der gives fradrag  

 for det henlagte beløb i henlæggelsesåret, og  

 beløbet medregnes i den skattepligtige indkomst i det år, hvor  

 beløbet hæves fra udligningskontoen.
Ved indskud på  

 kontoen betales en foreløbig skat på 30 pct. af  

 henlæggelsen.
 Den skattemæssige udligningsordning for kunstnere  

 får virkning fra og med indkomståret 2003.
 Ordningen skønnes at medføre et provenutab  

 på 16 mio. kr. i 2003. Det varige årlige tab udgør 12 mio.  

 kr.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
