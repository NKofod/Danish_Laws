 A kommune ydede K hjælp til flytning til B kommune, hvor hun var  

 indlagt på psykiatrisk hospital, uden at anmode B kommune om samtykke, jf.  

 bistandslovens § 47, stk. 2.
K havde ikke længere tilknytning til byen S i A kommune, hvor hun  

 havde boet, og ønskede ikke at vende tilbage dertil.
Hospitalet støttede K  

 heri, idet man fandt det hensigtsmæssigt, at K flyttede til en anden by end  

 S.
 B kommune ønskede refusionstilsagn i henhold til bistandslovens § 11,  

 idet etableringen i B kommune efter dennes opfattelse var sket i samarbejde  

 mellem A kommune og hospitalet.
 Ankestyrelsen fandt, at reglerne i bistandslovens § 47, stk. 2, burde  

 finde anvendelse i det foreliggende tilfælde, idet A kommune ikke, forinden  

 flyttehjælp blev ydet, havde indhentet samtykke hertil.
 Ankestyrelsen fandt ikke reglerne i bistandslovens § 11 anvendelige i  

 denne situation.
 REDEGØRELSE FOR SAGEN:
K, der boede i byen S i A kommune, var efter samlivsophævelse i 1984 alene  

 med to børn på 5 og 2 1/2 år.
Den tidligere samlever var voldelig over for  

 hende, men nært knyttet til børnene.
 I februar 1985 blev K indlagt på psykiatrisk hospital i B kommune.
Børnene blev imens anbragt på døgninstitution.
Indlæggelsen varede til den  

 13. juli 1985, hvorefter K overgik til daghospital - de første 4 måneder med  

 ambulant behandling 1 time 2 gange om ugen og herefter 1 gang hver 14. dag.
 Den 15. juli 1985 flyttede B ind i en lejlighed i B kommune, og børnene  

 flyttede hjem kort efter.
K havde ikke ønsket at flytte tilbage til S, som hun ikke længere havde  

 tilknytning til, men ville gerne blive boende i B kommune.
Hospitalet havde  

 støttet K heri, idet man fandt det hensigtsmæssigt, at K flyttede til en  

 anden by end S.
 I maj 1985 havde hospitalets socialrådgiver indkaldt A kommune til et  

 orienterende møde om K's fremtidige bolig- og arbejdssituation.
I juni 1985 var hospitalets socialrådgiver K behjælpelig med at søge A kommune om hjælp i forbindelse med flytningen.
A kommune afslog i første omgang at bevilge flyttehjælp.
Begrundelsen var,  

 at kommunen efter børnenes hjemgivelse den 1. august 1985 ikke længere mente  

 sig forpligtet, idet K af egen drift ville flytte til B kommune.
 Efter fornyet overvejelse fandt A kommune dog, at K's trivselsmuligheder i  

 S var formindsket, og besluttede den 22. juli 1985 at bevilge flyttehjælp i  

 henhold til bistandslovens § 47, på trods af manglende accept fra B kommune.
 A kommune anerkendte som følge heraf refusionspligt i 2 år i medfør af  

 bistandslovens § 47, stk. 2.
 Afgørelsen blev anket af B kommune, der med henvisning til, at  

 etableringen i B kommune efter dennes opfattelse var sket i samarbejde mellem  

 A kommune og hospitalet, ønskede refusion efter bistandslovens § 11.
A kommune mente sig derimod ikke forpligtet i henhold til § 11 efter  

 udskrivningen fra sygehuset.
A kommune henviste til, at det var K's eget  

 ønske at flytte til B kommune og ikke en behandlingsplan lagt af psykiatrisk  

 afdeling.
Sygehuset havde støttet K i hendes bestræbelser og skønnet bopæl i  

 B kommune hensigtsmæssig som følge af manglende familiemæssige relationer i  

 S.
 Amtsankenævnet indhentede en vejledende udtalelse fra Socialministeriet.  

 Det udtaltes heri bl.a., at indlæggelse på sygehus er omfattet af § 11, nr.  

 2, mens dette ikke er tilfældet for ambulante behandlinger.
Den situation, at et institutionsophold afsluttes med, at pågældende får  

 selvstændig bolig under medvirken af institutionen, kunne efter  

 Socialministeriets opfattelse opstå i forbindelse med »udslusning«  

 fra »andre« offentlige institutioner, fx sygehuse.
Om  

 opholdskommunen kan kræve refusion beror derfor på en konkret bedømmelse af,  

 om flytningen skyldes medvirken fra institutionen eller den tidligere  

 opholdskommune som et led i udslusningen, eller beror på pågældendes eget  

 initiativ.
 AFGØRELSEN, DER KLAGES OVER:
Amtsankenævnet fandt, at A kommune var K's opholdskommune, da hun blev  

 indlagt på sygehuset, og at hendes flytning til egen bolig var sket under  

 medvirken fra sygehuset.
K's ophold i B kommune skyldtes fortsat hendes  

 indlæggelse på sygehus.
Der henvistes til § 11, nr. 2, og cirkulære om  

 almindelige bestemmelser pkt. 20 a.
 KLAGEN TIL ANKESTYRELSEN:
 A kommune ønskede sagen forelagt for Ankestyrelsen på grund af tvivl om  

 omfanget af anvendelsesområdet for § 11, nr. 2, og om den udvidelse af § 11,  

 der er nedfældet i cirkulærets pkt. 20 a, gælder både for en § 11, nr. 1, og  

 nr. 2-situation.
 A kommune bemærkede i anken i øvrigt, at der ikke var tvivl om, at A  

 kommune ville være refusionspligtig i henhold til § 11, nr. 2, under  

 indlæggelsen, men at denne refusionspligt ophørte, når pågældende fandt en  

 bolig i B kommune, uanset sygehusets medvirken.
A kommune mente, at § 47 fandt anvendelse.
Pkt. 20 a var således kun  

 anvendelig, hvor pågældende under medvirken af en kommune eller offentlig  

 myndighed havde været anbragt i institution eller pleje i den nye  

 opholdskommune.
Her var ikke tale om anbringelse.
 Fandt Ankestyrelsen imidlertid, at udvidelsen i pkt. 20 a skulle anvendes  

 i denne § 11, nr. 2-situation, ønskedes stillingtagen til den tidsmæssige  

 udstrækning af refusionspligten.
 LOVGRUNDLAG:
 Bistandslovens § 11 og § 47.
 Socialministeriets cirkulære af 15. august 1975 om bistandslovens  

 almindelige bestemmelser, pkt. 20.
 ANKESTYRELSENS AFGØRELSE:
 Ankestyrelsen finder, at reglerne i bistandslovens § 47, stk. 2, i det  

 foreliggende tilfælde bør finde anvendelse, idet A kommune ikke, forinden  

 flyttehjælp blev ydet, havde indhentet samtykke hertil.
 Ankestyrelsen finder således ikke reglerne i bistandslovens § 11  

 anvendelige i denne situation.
 Ankestyrelsen ændrer hermed amtsankenævnets afgørelse.
