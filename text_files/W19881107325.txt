 Registertilsynet havde ikke indvendinger imod, at  Justitsministeriet  

 meddelte  Socialministeriet tilladelse til, at  Socialministeriets interne  

 søgebaser med sociale afgørelser undtages fra loven, jf.
 lovens § 1, stk. 5, dog således at baserne er underkastet  

 Registertilsynets tilsyn og kontrol, jf. lovens kapitel 7, og at  

  Socialministeriet fastsætter forskrifter for baserne, jf. lovens § 4, stk.  

 2. Endvidere udtalt, at et af  Retsinformationsrådet udarbejdet  

 forskriftsudkast, med visse ændringer, vil være et egnet grundlag for  

 udarbejdelse af forskrifter for andre offentlige myndigheders baser  

 indeholdende informationer af samme karakter.
 Lov om offentlige myndigheders registre omfatter ikke edb-registre, der  

 alene indeholder retskildemateriale (retsinformationssystemer), som indgår i  

 det statslige retsinformationssystem, og som er offentligt tilgængelige, jf.  

 lovens § 1, stk. 4.
Af lovens § 1, stk. 5, fremgår det, at justitsministeren efter indhentet  

 udtalelse fra Registertilsynet kan tillade, at andre retsinformationssystemer  

 helt eller delvis undtages fra lovens bestemmelser, når dette skønnes  

 ubetænkeligt.
Justitsministeren kan fastsætte betingelser for tilladelsen til  

 beskyttelse af de registreredes privatliv.
 Justitsministeriet anmodede Registertilsynet om en udtalelse i anledning  

 af en ansøgning fra  Socialministeriet om tilladelse til at undtage  

  Socialministeriets lokale retsinformationsbaser fra bestemmelserne i lov om  

 offentlige myndigheders registre, jf. lovens § 1, stk. 5.
 Justitsministeriet fremsendte samtidig en udtalelse fra  

  Retsinformationsrådet om sagen bilagt et af rådet udarbejdet udkast til  

 registerforskrifter.
 Socialministeriet havde anmodet om tilladelse til helt at undtage  

 ministeriets lokale kopi af ministeriets afgørelsesdatabaser i  

  Retsinformation, som indeholder administrative afgørelser og enkelte  

 domstolsafgørelser offentliggjort i »SM-Sociale Meddelelser«, samt  

 til delvis at undtage ministeriets interne base indeholdende  

 ikke-offentliggjorte afgørelser og vejledende udtalelser fra ministeriets  

 interne »visdomsbøger« fra bestemmelserne i lov om offentlige  

 myndigheders registre.
Det fremgik, at formålet med de lokale baser var at give medarbejderne i  

  Socialministeriets  Departement,  Sikringsstyrelsen (nu  

  Arbejdsskadestyrelsen),  Socialstyrelsen og  Den  Sociale  Ankestyrelse  

 mulighed for at foretage søgninger via edb i fælles afgørelsesdatabaser med  

 henblik på koordinering af de fire myndigheders arbejde.
Herudover skulle der  

 ikke ske videregivelse fra baserne.
 Det var oplyst, at udformningen og ajourføringen af baserne ville ske  

 efter de samme standarder som baserne i  Retsinformation, samt at de lokale  

 baser var helt anonymiserede bortset fra oplysninger om journalnumre.
 Retsinformationsrådet fandt, at såvel  Socialministeriets lokale kopi af  

 ministeriets baser med afgørelser under  Retsinformation som ministeriets  

 interne base med ikke-offentliggjorte afgørelser og vejledende udtalelser fra  

 ministeriets interne »visdomsbøger« burde opfylde kravene i  

  Justitsministeriets cirkulære nr. 85 af 8. juli 1988 om indlæggelse af  

 afgørelser i  Retsinformation (cirkulæret er optrykt som bilag 12 til  

 Registertilsynets årsberetning 1988).  Retsinformationsrådet havde derfor i  

 sit udkast til registerforskrifter for baserne medtaget en bestemmelse herom.  

 Rådet fandt, at der burde meddeles  Socialministeriet tilladelse til at føre  

 de pågældende databaser i overensstemmelse med dette udkast til  

 registerforskrifter.
Registertilsynet tilsluttede sig det af  Retsinformationsrådet anførte og  

 havde ikke indvendinger imod, at  Justitsministeriet i henhold til lov om  

 offentlige myndigheders registre § 1, stk. 5, meddelte  Socialministeriet  

 tilladelse til at føre  Socialministeriets interne søgebaser med sociale  

 afgørelser i overensstemmelse med reglerne i  Retsinformationsrådets udkast  

 til registerforskrifter for baserne.
Registertilsynet foreslog dog visse  

 ændringer i forskrifterne, herunder indsættelse af en bestemmelse om  

 fastsættelse af nærmere regler om sikkerhedsforanstaltninger til uddybning af  

 reglerne i selve forskriften.
 Socialministeriet har efterfølgende fastsat forskrifter for baserne i  

 overensstemmelse med  Retsinformationsrådets udkast med de af  

 Registertilsynet foreslåede ændringer.
 Det er Registertilsynets opfattelse, at disse forskrifter vil være et  

 egnet grundlag for udarbejdelse af forskrifter for andre offentlige  

 myndigheders baser, indeholdende informationer af samme karakter som  

  Socialministeriets baser.
(* 1) Registertilsynets årsberetning 1989 (* 2) Oprindeligt lovbekendtgørelse nr. 621 af 2. oktober 1987.
