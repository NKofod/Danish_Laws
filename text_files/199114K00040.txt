Nr BTL 40 Betænkning over Forslag til lov om ændring af lov om lægemidler og lov om  

 apoteksvirksomhed (Naturlægemidler, klinisk afprøvning m.v.)   

 Nr L 40 1991-92, 1. samling Afgivet af Sundhedsudvalget Afgivet: 19920227 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
Nogle af de skriftlige spørgsmål og ministerens besvarelse heraf er optrykt som bilag til denne betænkning.
 Endvidere har udvalget modtaget skriftlige og/eller mundtlige henvendelser  

 fra:
Dansk Heilpraktiker Forening, Dansk Selskab for Antroposofisk Medicin, FALK, Foreningen til støtte for Antroposofisk Lægekunst, Foreningen af Antroposofisk Interesserede Sygeplejersker i Danmark, Helsebranchens Leverandørforening, International Federation of Heilpraktiker e.V., Morild, Forening for antroposofisk/goetheanistisk scenekunst, Rønnebærhuset, Rudolf Steiner-skovbørnehave, Solgaarden, Rudolf Steinerhjem, samt fra en række enkeltpersoner.
Der er af sundhedsministeren stillet  

 ændringsforslag, hvorom henvises til de ledsagende bemærkninger.
Herefter  

 indstiller udvalget lovforslaget til vedtagelse med de af  

 sundhedsministeren stillede ændringsforslag.
 Et flertal (Socialdemokratiets, Det Konservative Folkepartis, Venstres,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) bemærker følgende:
Det har været gennemgående for de fleste henvendelser, udvalget har  

 modtaget, at brugere af homøopatiske midler og antroposofiske produkter ville  

 blive ramt unødigt ved gennemførelse af dette lovforslag.
Sundhedsministeren  

 har i sine svar på adskillige spørgsmål præciseret, at homøopatiske midler og  

 antroposofiske produkter ikke for nærværende er omfattet af lovforslaget.  

 Imidlertid bemyndiges ministeren i § 15, stk. 2, til at fastsætte regler  

 herom.
Af bemærkninger og svar på bilag 36, som er optrykt som bilag til  

 betænkningen, fremgår, at EF-direktivet om bl.a. fastsættelse af supplerende  

 bestemmelser for homøopatiske lægemidler endnu ikke er færdigbehandlet.
Det  

 er således ikke muligt at efterkomme ønsket om at indføre reglerne herfor  

 samtidig med regler for naturmedicin i øvrigt.
Flertallet lægger vægt på, at reglerne for homøopatiske midler kommer til  

 sædvanlig høring, før ministeren træffer beslutning om, hvilken af de tre  

 muligheder, der nævnes i notatet til Markedsudvalget, ministeren vælger.  

 Endvidere mener flertallet, at lægers adgang til at anvende homøopatiske  

 lægemidler til injektion ikke skal indskrænkes.
Med hensyn til godkendelse af  

 præparater, der allerede er godkendt i et andet EF-land, mener flertallet,  

 det er naturligt, at Sundhedsstyrelsen drager nytte heraf i arbejdet med den  

 danske godkendelse af et præparat.
 Flertallet henstiller til ministeren, at reglerne for kosttilskud  

 (reguleret efter levnedsmiddelloven) og for naturlægemidler (reguleret efter  

 lægemiddelloven) bliver så klare, at forhandlere ikke kan markedsføre  

 produkter (herunder blandede produkter) efter eget valg i forhold til den  

 størst mulige salgseffekt.
Den skjulte reklame, der foregår i redaktionelle tekster, finder  

 flertallet er mere vildledende end vejledende over for forbrugerne.
Disse  

 regler burde kunne strammes op, uden at det går ud over ytringsfriheden.
 Et mindretal (Socialistisk Folkepartis medlem af udvalget) ønsker at  

 bemærke følgende:
SF kan tilslutte sig lovforslaget under forudsætning af, at de i  

 udvalgsbehandlingen drøftede problemstillinger bliver løst på  

 tilfredsstillende vis.
Det er muligt inden for det fremsatte lovforslag på  

 grund af dets i øvrigt alt for mange bemyndigelser.
Et endnu uløst problem er således at trække en grænse mellem  

 (natur)lægemidler og levnedsmidler.
SF kan tilslutte sig en forenklet  

 godkendelsesordning, som den af EF foreslåede i KOM (91) 313 for de i  

 lovforslagets nr. 13 nævnte lægemidler under forudsætning af, at det på  

 naturlægemidlet, det homøopatiske lægemiddel eller vitamin- og  

 mineralpræparatets emballage er tilkendegivet, at beviset for lægemidlets  

 effekt ikke er vurderet.
Ved en sådan tilkendegivelse kan man formentlig tage  

 luften ud af den udbredte tekstreklame, som bygger på pressemeddelelser om  

 udokumenterede gavnlige virkninger.
Et andet problem er fastsættelse af størrelsesordenen for årsafgiften for  

 hver lægemiddelform og -styrke.
Her må ministeren specielt for de  

 homøopatiske lægemidler finde et niveau, der ikke forhindrer salg af  

 individuelt tilpassede lægemidler.
Den i bilag 25 nævnte årsafgift på 3.200  

 kr. for hver lægemiddelform og -styrke kan blokere totalt for denne  

 individuelle medicinering.
 Et andet mindretal (Fremskridtspartiets medlem af udvalget) ønsker at  

 bemærke følgende:
Principielt har Fremskridtspartiet et liberalt syn på naturlægemidler.
Vi  

 kan derfor se nogle problemer i, at antallet af naturlægemidler bliver nedsat  

 til skade for borgere, som har behov for naturlægemidler, der ikke længere  

 vil være at finde på det danske marked på baggrund af, at efterspørgslen  

 efter visse produkter bliver ret begrænset.
Disse ret begrænset efterspurgte naturlægemidler vil efter  

 Fremskridtspartiets opfattelse nok hurtigt gå ud af markedet, men  

 Fremskridtspartiet støtter forslaget ud fra den holdning, at en vis form for  

 blåstempling af naturlægemidler, som vi ikke har set hidtil, kun er af det  

 gode.
Derfor indstiller Fremskridtspartiet lovforslaget til vedtagelse med de  

 fremførte betænkeligheder.
 ÆndringsforslagAf sundhedsministeren , tiltrådt af udvalget  

 :
 Til § 1 1) Efter nr. 4 indsættes som nyt nummer:
 » 01. I § 9, stk. 2 , indsættes efter 3. pkt. som nyt  

 punktum:
»Oplysninger og materialer, som Sundhedsstyrelsen kommer i besiddelse  

 af i forbindelse med kontrolvirksomheden, kan styrelsen anvende til kontrol  

 af andre lægemidler, herunder parallelimporterede lægemidler.«» Til § 3 2) Datoen »den 1. januar 1992« ændres til:  

 »den 1. april 1992«.
 Ny paragraf 3) Efter § 4 indsættes som ny paragraf:
» § 01 Loven gælder ikke for Færøerne og Grønland.« Bemærkninger Til nr. 1 Den gældende lovs § 9, stk. 2, giver Sundhedsstyrelsen adgang  

 til at udøve den nødvendige kontrolvirksomhed over for  

 lægemiddelvirksomheder.
Importører af lægemidler er således forpligtet til at fremskaffe alle  

 nødvendige oplysninger fra producenten.
Hvor der er tale om producentens  

 officielle importør (originalimportøren), giver dette ikke anledning til  

 problemer.
I tilfælde af parallelimport råder parallelimportøren ikke over de  

 oplysninger om produktet, som normalt kun producenten besidder.
Da de  

 nødvendige oplysninger tilvejebringes i Sundhedsstyrelsen i forbindelse med  

 kontrollen af originalimportørens produkter, foreslås det at afskære  

 originalimportøren og producenten fra at betinge sig, at oplysningerne ikke  

 må anvendes til kontrol af parallelimportørens produkter.
Også i andre  

 tilfælde kan det være hensigtsmæssigt for Sundhedsstyrelsen at kunne anvende  

 oplysninger og materialer til kontrol af andre lægemidler.
 Til nr. 2 Da det oprindelige lovforslags ikrafttrædelsestidspunkt er  

 passeret, foreslås den 1. april 1992 som nyt ikrafttrædelsestidspunkt.
 Til nr. 3 Lægemiddel- og apoteksområdet er et færøsk særanliggende.
 Efter lov nr. 369 af 6. juni 1991 om sundhedsvæsenet i Grønland er  

 kompetencen til at fastsætte regler om sundhedsvæsenet og sundhedsforholdene  

 i Grønland overgået til Grønlands hjemmestyre den 1. januar 1992.
Hanne Andersen (S) Dorte Bennedsen (S) Martin Glerup (S) Anna-Marie  

 Hansen (S) Tove Lindbo Larsen (S) Torben Lund (S) nfmd.
Lone Møller  

 (S) Birgitte Husmark (SF) Lis Noer Holmberg (CD) Karen Højte Jensen (KF)  

 Fischer (KF) Mariann Fischer Boel (V) Anders Mølgaard (V) Jørgen Winther (V)  

 Køpke Christensen (FP) fmd.
Elisabeth Arnold (RV) Inger Stilling Pedersen (KRF) Bilag Nogle af udvalgets spørgsmål til sundhedsministeren og dennes svar herpå:
 Spørgsmål nr. 16:
»Hvilke fremskridt er der gjort i forhandlingerne i EF-regi om  

 udarbejdelse af fælles regler for registrering af homøopatiske/antroposofiske  

 lægemidler? Hvornår forventer ministeren at kunne udstede de danske regler  

 herom?» Svar:
 Der henvises til vedlagte notat af 4. december 1991 til Folketingets  

 Markedsudvalg.
 Sundhedsministeriet har endnu ikke taget stilling til, om og i givet fald  

 hvornår der skal udstedes særlige regler om homøopatiske lægemidler.
 Spørgsmål nr. 17:
»Udvalget anmoder om ministerens kommentar til henvendelsen fra Dansk  

 Selskab for Antroposofisk Medicin af 27. november 1991 vedrørende ovennævnte  

 lovforslag, jf.
L 40 - bilag 20.« Svar:
 Der henvises til Sundhedsministeriets kommentarer til Dansk Selskab for  

 Antroposofisk Medicins henvendelser af henholdsvis 23. oktober 1991 (L 40 -  

 bilag 1) og 28. oktober 1991 (L 40 - bilag 4), sendt til Folketingets  

 Sundhedsudvalg den 3. december 1991 (vedlagt).
Notat til Folketingets Markedsudvalg om Forslag til Rådets direktiv om udvidelse af direktiv 65/65/EØF og direktiv  

 75/319/EØF om tilnærmelse af medlemsstaternes lovgivning om farmaceutiske  

 præparater og om fastsættelse af supplerende bestemmelser for homøopatiske  

 lægemidler 1. Indledning.
Forslaget (KOM 90) 72. endelig udgave, SYN 251, indeholder 2  

 direktivforslag om henholdsvis homøopatiske lægemidler til mennesker og  

 homøopatiske veterinærmedicinske præparater.
Forslagene blev oversendt til  

 Rådet den 28. marts 1990.
Kun det ene forslag, der vedrører homøopatiske lægemidler til human brug,  

 forelægges Rådet.
På Rådsmødet forventes fastlagt fælles holdning.
Forslaget  

 har hjemmel i EØF-traktatens artikel 100 A.
Fælles holdning kan vedtages med  

 kvalificeret flertal.
 Europa-parlamentets udtalelse er afgivet den 13. juni 1991, og  

 Kommissionen har herefter oversendt et ændringsforslag den 22. august 1991.
 2. Forslagenes formål og indhold.
 Forslaget er et led i gennemførelsen af det indre marked.
Hovedsigtet med forslaget er at indføre en vis regulering af homøopatiske  

 lægemidler, der er den eneste større gruppe af lægemidler, der ikke er  

 omfattet af den gældende EF-regulering på lægemiddelområdet.
Ved homøopatiske  

 lægemidler forstås traditionelt lægemidler, der er fremstillet af produkter,  

 stoffer eller blandinger kaldet homøopatiske stammer, hvoraf der foretages en  

 række på hinanden følgende fortyndinger efter en homøopatisk  

 fremstillingsmetode.
 Formålet er dels at beskytte folkesundheden, dels at fremme disse  

 produkters fri bevægelighed under hensyntagen til de forskellige  

 medlemslandes traditioner på dette område.
Forslaget definerer anvendelsesområdet samt fastlægger, at  

 fremstillingsvirksomheder skal have en tilladelse svarende helt til den, der  

 skal foreligge ved produktion m.v. af traditionelle lægemidler.
Tilsvarende  

 skal sådanne virksomheder kontrolleres af myndighederne.
 Direktivforslaget indrømmer medlemslandene tre muligheder for regulering  

 af markedsføringen af homøopatika.
For det første kan medlemslandene indføre en forenklet godkendelsesordning  

 for homøopatiske lægemidler, der skal indtages gennem munden eller påsmøres  

 huden.
Ved godkendelse efter denne ordning skal myndigheden ikke vurdere  

 beviset for lægemidlets effekt, men alene vurdere lægemidlets kvalitet og  

 uskadelighed.
Til gengæld må lægemidlet ikke forhandles med angivelse af et  

 særligt indikationsområde.
For det andet kan medlemslandene vælge at gennemføre en egentlig  

 godkendelsesordning, hvor der principielt stilles samme krav til  

 dokumentation for effekt, sikkerhed og kvalitet som for lægemidler i  

 traditionel forstand.
Dog kan medlemslandet fastsætte særlige regler for  

 afprøvninger af lægemidlet.
For det tredje kan en medlemsstat vælge at undlade at gennemføre en  

 godkendelsesordning for homøopatiske lægemidler.
I så fald vil den pågældende  

 medlemsstat være forpligtet til på sit område at acceptere homøopatiske  

 lægemidler, der er godkendt i et andet medlemsland enten efter den forenklede  

 godkendelsesprocedure eller efter den fuldstændige procedure.
En fremstiller  

 i medlemslandet vil dog altid have krav på, at hans lægemiddel bliver  

 vurderet efter de godkendelsesregler, der gælder for de traditionelle  

 lægemidler.
 Efter direktivet er det ikke tilladt at reklamere for homøopatiske  

 lægemidler, der forhandles uden godkendelse.
Det er tilladt at reklamere for lægemidler, der er godkendt efter den  

 forenklede godkendelsesordning, men der må ikke i reklamen angives noget  

 indikationsområde.
Reklamen skal i givet fald indeholde en række nærmere  

 opregnede oplysninger om den homøopatiske stamme, fortyndingsgrad,  

 indgivelsesmåde, forsigtighedsregler m.v.
Direktivet åbner mulighed for, at  

 det enkelte medlemsland forbyder al reklame for homøopatiske lægemidler, der  

 er godkendt efter den forenklede godkendelsesprocedure.
 Efter direktivforslaget er reklame for homøopatiske lægemidler, der er  

 godkendt efter de regler, der gælder for traditionelle lægemidler, tilladt i  

 samme omfang som reklame for traditionelle lægemidler.
 Af Europa-parlamentets forslag har Kommissionen medtaget nogle præambulære  

 betragtninger, der understreger princippet om patienternes frie valg af  

 behandlingsform, og bestemmelser, der tager sigte på direkte at nævne  

 antroposofisk medicin i direktivforslaget.
Forslag fra Parlamentet, der vedrører erhvervsudøvelse, uddannelse samt  

 godtgørelse fra sygesikring ligger uden for direktivets anvendelsesområde og  

 er derfor ikke taget i betragtning i Kommissionens ændringsforslag.
Endvidere  

 har Kommissionen ikke ønsket at medtage bestemmelser, der i alt for høj grad  

 slår til lyd for bestemte lægevidenskabelige retninger.
 3. Høring.
 Forslaget har været udsendt til udtalelse hos relevante myndigheder og  

 organisationer.
 Helsebranchens Leverandørforening og Detailhandelens Fællesråd er enige i,  

 at der sker en regulering af dette område, men finder samtidig, at der bør  

 gælde samme regler, som tænkes etableret for naturlægemidler.
 Der peges især på muligheden af også i den forenklede  

 registreringsprocedure at åbne mulighed for at angive visse simple  

 indikationer, og at reklamereglerne skal være de samme som for  

 naturlægemidler.
 Forbrugerrådet finder reguleringen positiv og ser gerne, at der sker en  

 egentlig registrering af alle homøopatiske lægemidler med bevis for  

 terapeutisk effekt.
 Flere høringspartnere har bemærket, at det er hensigtsmæssigt, at de  

 enkelte medlemslande kan undlade at etablere en registreringsordning for  

 homøopatika, og der henvises i denne forbindelse især til  

 ressourceproblemerne samt til, at der ikke hidtil er konstateret fare ved de  

 pågældende præparater.
 Det er imidlertid også påpeget, at en godkendelsesordning af den  

 forenklede slags er uhensigtsmæssig, idet der ikke må anføres terapeutiske  

 virkninger og en ordning derfor synes overflødig.
 Endelig er der fremsat ønsker om, at muligheden for fortsat at kunne  

 anvende homøopatiske injektionspræparater uden egentlig registrering bevares.
 4. Lovgivningsmæssige og økonomiske konsekvenser.
 Forslaget vil nødvendiggøre en ændring af lægemiddelloven, der dog  

 allerede er forudset i det fremlagte forslag.
 Kravet om virksomhedsgodkendelse, kontrol og en eventuel etablering af  

 registreringsordning vil kræve øgede ressourcer, men systemet tænkes baseret  

 på brugerfinansiering, således at der ikke bliver tale om forøgede udgifter  

 for det offentlige.
 Sundhedsministerens kommentarer til Dansk Selskab for Antroposofisk  

 Medicins henvendelser af henholdsvis 23. oktober 1991 (L 40 - bilag 1) og 28.  

 oktober 1991 (L 40 - bilag 4) vedrørende forslag til lov om ændring af lov om  

 lægemidler og lov om apoteksvirksomhed.
Dansk Selskab for Antroposofisk Medicin (DASAM) frygter, at lovforslaget  

 vil give problemer for den fremtidige anvendelse af antroposofiske  

 lægemidler.
Særlig fremhæves:
1) Reglerne for homøopatiske lægemidler og naturlægemidler bør udarbejdes  

 samtidig, 2) anbefaling af undladelse af kontrol i Danmark af naturlægemidler, der  

 allerede er godkendt i et andet EF-land, som har tiltrådt Pharmaceutical  

 Inspection Convention (PIC), 3) udgifterne til registrering af antroposofiske lægemidler vil blive for  

 høje, og 4) muligheden for at anvende injektionspræparater bør bevares.
Ad 1) Da antroposofiske lægemidler rummes til dels af begrebet  

 »naturlægemidler« og til dels af begrebet »homøopatiske  

 lægemidler«, anbefaler DASAM, at den administrative fastsættelse af  

 disse 2 regelsæt sker samtidig.
EF-direktivet om humane homøopatiske lægemidler er ikke forhandlet  

 færdigt.
Direktivet om de veterinære homøopatiske lægemidler har endnu ikke  

 været drøftet.
Det skønnes, at de to direktiver tidligst kan være vedtaget i  

 begyndelsen af 1992.
 Sundhedsministeriet finder det bl.a. af hensyn til efterlevelsen af  

 EF-retsreglerne ikke hensigtsmæssigt at udskyde den administrative  

 fastsættelse af regler om naturlægemidler, indtil der er sket en afklaring i  

 EF-regi om homøopatika.
Det kommende direktiv om homøopatiske lægemidler tager især sigte på at  

 regulere en række lægemidler, der er karakteriseret ved deres  

 fremstillingsmåde, og som typisk anvendes af behandleren som led i en  

 individuel behandling af patienten.
Det er Sundhedsministeriets umiddelbare  

 opfattelse, at hovedparten af de antroposofiske lægemidler, som DASAM har i  

 tankerne, vil blive omfattet af reglerne i det kommende direktiv om  

 homøopatiske lægemidler.
 Da der er tale om lægemidler, der bruges i en individuel behandling, og  

 som ikke markedsføres i traditionel forstand, finder Sundhedsministeriet  

 ikke, at der er behov for en indgående regulering af disse lægemidler.
Det er på denne baggrund ministeriets forhåndsindstilling, at der ikke bør  

 fastsættes krav til disse lægemidler, der er strengere end de krav, der vil  

 blive fastsat i f.eks.
Tyskland og Frankrig, hvor de pågældende lægemidler  

 har en videre udbredelse.
 Som det fremgår af bemærkningerne til lovforslaget vil homøopatiske  

 lægemidler, herunder de antroposofiske lægemidler, der falder ind under denne  

 kategori, og som lovligt forhandles i dag, fortsat kunne forhandles uden  

 godkendelse, indtil der eventuelt indføres en særlig regulering af disse  

 lægemidler.
 En kommende bekendtgørelse om naturlægemidler vil blive sendt til høring  

 hos DASAM, hvilket også vil ske med en eventuel bekendtgørelse om  

 homøopatiske lægemidler.
Ad 2) Sundhedsministeriet finder ikke på nuværende tidspunkt grundlag for at  

 indføre en ordning, hvorefter naturlægemidler, der er godkendt i et andet  

 EF-medlemsland, fritages for Sundhedsstyrelsens godkendelse.
En sådan ordning  

 vil ikke være forenelig med det grundlæggende princip i  

 EF-lægemiddeldirektiverne, hvorefter alle lægemidler, der ikke i direktiverne  

 er fastsat særlige undtagelser for, skal godkendes af de kompetente  

 myndigheder i alle de medlemslande, hvor de markedsføres.
Ad 3) Med hensyn til registreringsafgifter m.v. for naturlægemidler henvises til  

 besvarelsen af spørgsmål nr. 1 (L 40 - bilag 3). Ministeriet finder ikke, at  

 dette afgiftsniveau vil forhindre naturlægemidler i at blive markedsført i  

 Danmark.
Idet der henvises til kommentaren under ad 1) bemærkes, at der ikke vil  

 blive indført afgiftsbetaling for homøopatiske lægemidler, sålænge disse  

 lægemidler ikke er undergivet en egentlig regulering.
Såfremt der senere  

 indføres en regulering af disse lægemidler, vil størrelsen af afgifterne  

 blive afpasset efter de omkostninger, der for det offentlige er forbundet med  

 administrationen af reglerne.
Ad 4) Hensigten med lovforslaget er at indføre en godkendelsesordning for  

 naturlægemidler.
Det er derimod ikke hensigten at indskrænke lægers  

 adgang til at anvende homøopatiske lægemidler til injektion, hvor lægen  

 finder dette terapeutisk nødvendigt.
De antroposofiske lægemidler, der i dag  

 lovligt anvendes til injektion, falder alle ind under kategorien homøopatiske  

 lægemidler.
Den mulighed der hidtil har været for at anvende injektionspræparater, jf.  

 bekendtgørelse nr. 340 af 30. juni 1978 om undtagelse fra lov om lægemidler  

 af homøopatika, der udleveres efter recept, vil blive videreført indtil  

 videre.
Der henvises i denne forbindelse til kommentaren under ad 1) om  

 ministeriets forhåndsindstilling til karakteren af denne regulering.
 Når EF-direktiverne om homøopatika er vedtaget, jf. ovenfor under ad 1),  

 vil spørgsmålet om injektionspræparater blive taget op til overvejelse i  

 lyset af direktiverne.
