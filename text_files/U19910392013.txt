 Da to ordinære dommere og et medlem af det udvidede formandsskab ikke  

 kunne anses for inhabile, og da det af klagerne anførte vedrørende sagens  

 realititet ikke kunne give grundlag derfor, jf.
 arbejdsretslovens § 19, sammenholdt med retsplejelovens § 399, blev en  

 begæring om genoptagelse af arbejdsrettens sag nr. 90.328, hvori dom var  

 afsagt den 21. marts 1991 ikke taget til følge.
 Ved Arbejdsrettens dom af 21. marts 1991 i sag nr. 90.328 blev de  

 indklagede, Finanssektorens Arbejdsgiverforening og UNIDATA/UNIBANK A/S,  

 frifundet for en række påstande, som klagerne, Landsforeningen PROSA for  

 PROSA/ØST for PROSA/UNIDATA-klubben, havde nedlagt med henvisning til lov nr.  

 111 af 21. marts 1979 om lønmodtageres retsstilling ved  

 virksomhedsoverdragelse.
I skrivelse af 28. maj 1991 har advokat Christian Harlang og professor,  

 dr.jur.
Ole Krarup for klagerne begæret sagen genoptaget og til støtte herfor  

 anført følgende:
»I forbindelse med Arbejdsrettens forberedelse af sag nr. 91.109  

 mødte medunderskrevne professor Ole Krarup for Landsforeningen PROSA den 27.  

 marts d.å.
Retten beklædtes af højesteretsdommer Palle Kiil.
Af retsbogen  

 fremgår følgende.......:
»Retsformanden bemærkede, at professoren i en kronik i Politiken d.  

 6. februar 1986 i forbindelse med omtalen af en af ham for PROSA ført  

 voldgiftssag har givet udtryk for den opfattelse, at retsformanden er et  

 »villigt arbejdsgiverredskab«.
Da det må formodes, at dette fortsat  

 er professorens opfattelse, og at denne deles af den part, som professoren  

 repræsenterer, afsagde retsformanden i medfør af retsplejelovens § 62, stk.  

 1, 2. pkt., sålydende:
KENDELSE Da der efter det foreliggende er grund til at frygte, at klagerne,  

 repræsenteret ved professor, dr. jur.
Ole Krarup, ikke kan have tillid til  

 retsformandens fuldstændige upartiskhed, bestemmes:
Retsformanden viger sit sæde.' Den voldgiftssag retsformanden refererer til blev afgjort ved  

 opmandskendelse af 8. januar 1986. Sagen drejede sig om hvorvidt den gældende  

 overenskomst mellem IS Datacentralen af 1959 og PROSA/DC indeholdt den  

 nødvendige hjemmel til at voldgiftsretten kan ikende bod i anledning af  

 overenskomstbrud.
PROSA anså - og anser - den af opmanden afsagte kendelse for urigtig, men  

 PROSA anser selvsagt ikke en urigtig opmandskendelse for  

 inhabilitetsbegrundende med hensyn til fremtidige sager.
Den omstændighed at  

 PROSA og PROSA's procedør offentligt kritiserer kendelsen udgør naturligvis  

 heller ikke noget forhold som egnet til »at vække tvivl om hans  

 (retsformandens) fuldstændige upartiskhed.« Efter vores opfattelse er det uantageligt, at retsformandens oplevelse af  

 sig selv som ikke-uvildig skulle kunne føres tilbage til PROSA's kritik af  

 den afsagte kendelse, så meget mere som PROSA hverken forud for  

 retsformandens kendelse af 27. marts eller ved andre lejligheder har fremsat  

 habilitetsindsigelser over for dommer Kiil: derimod finder vi en plausibel  

 forklaring på retsformandens oplevelse af sig selv som inhabil i den  

 omstændighed, at det samme retsspørgsmål, som retsformanden i sin egenskab af  

 opmand afgjorde ved den nævnte opmandskendelse af 8. januar 1986, sidenhen  

 blev afgjort med modsat resultat ved kendelse af 25. november 1988 afsagt af  

 et formandsskab på tre medlemmer, nemlig daværende højesteretspræsident P.  

 Christensen og højesteretsdommerne Mogens Hornslet og Erik Riis, hvilket kan  

 udlægges som en kritik af kendelsen af 8. januar 1986, som i lyset af den  

 senere afsagte kendelse af 25. november 1988 kan kritiseres for en ukorrekt  

 anvendelse af grundlæggende overenskomstretlige fortolkningsprincipper til  

 ugunst for PROSA...........
 Grundlaget for, at retsformanden har erklæret sig inhabil, må følgelig  

 være retsformandens egen - for PROSA ubekendte - oplevelse af, at han ikke  

 skulle være i stand til at handle uvildigt i den foreliggende sag som følge  

 af, at PROSA havde været såvel vidne som årsag til den senere desavouering.  

 PROSA har således ikke haft nogen synlig anledning til at rejse indsigelse i  

 anledning af, at højesteretsdommer Kiil fungerede som retsformand.
Da den citerede kendelse af 27. marts d.å. bygger på, at formodningen om  

 manglende tillid »deles af den part professoren repræsenterer«, er  

 PROSA af den opfattelse, at den inhabilitet, som retsformanden konstaterer d.  

 27. marts også - omend uerkendt - har gjort sig gældende 6 dage forinden, da  

 der blev afsagt dom i sag nr. 90.328. Hvorfor retsformanden erklærer sig  

 inhabil i den ene sag, men ikke i den anden, når han dog i sin kendelse  

 fremsætter formodning om, at den manglende tillid »deles« af PROSA,  

 kan vi ikke forklare.
Men vi anser det for en alvorlig retlig mangel ved den  

 afsagte dom, at højesteretsdommer Kiil under de angivne omstændigheder ikke  

 har veget sit sæde i sag nr. 90.328, men har beklædt retten, tilmed som  

 retsformand i sagen.
 Den omstændighed, at inhabiliteten kun skulle gøre sig gældende i kraft af  

 medunderskrevne Ole Krarup's fysiske tilstedeværelse i retten, kan ikke  

 godtages, eftersom kun forholdet til procesparten, ikke til dennes  

 repræsentant har habilitetsmæssig betydning.
 Den nu konstaterede retlige mangel får en særlig betydning i betragtning  

 af, at Arbejdsrettens dom af 21. marts 1991 er afsagt med deltagelse af to  

 sidedommere, som begge er tilknyttet FTF-organisationer, nemlig Mols Sørensen  

 og Aage Sørensen.
I betragtning af, at en væsentlig del af sagens problematik udspiller sig  

 mellem to lønarbejderorganisationer, nemlig på den ene side PROSA/UNIDATA,  

 der ønsker overenskomst i forhold til egne medlemmer, og på den anden side en  

 af FTF's medlemsorganisationer, nemlig Danske Bankfunktionærers  

 Landsforening, som kræver overenskomstdækning også i forhold til PROSA's  

 medlemmer, har PROSA efter nøje overvejelse besluttet at anfægte gyldigheden  

 af den afsagte dom.
PROSA finder, at begge de ovenfor anførte mangler - dels  

 dommer Kiil's deltagelse som retsformand, dels de to FTF-dommeres medvirken -  

 hver for sig, og i hvert fald, når de to forhold bedømmes i sammenhæng,  

 repræsenterer så betydelige sagsbehandlingsfejl, at PROSA må stille krav om  

 en fornyet domsforhandling.
 PROSA finder det sandsynligt at de påberåbte sagsbehandlingsfejl kan have  

 haft substantiel betydning, idet den afsagte dom - på juridisk uforklarlig  

 måde - er i modstrid med fast indarbejdede arbejdsretlige antagelser, som de  

 senest har fundet udtryk i Arbejdsrettens dom af 19. marts 1991 i sag nr.  

 90.193.........
Som baggrund for den foreliggende genoptagelsesbegæring henviser vi  

 særskilt til at en sådan begæring antagelig udgør en betingelse for at sagen  

 kan realitetsbehandles i overensstemmelse med den europæiske  

 menneskerettighedskonventions procesregler.
Klage til  

 Menneskerettighedskommissionen er under udarbejdelse.' De indklagede samt biintervenienten har i indlæg af 26.juni og 30. juli  

 1991 modsat sig, at begæringen tages til følge.
I de indklagedes indlæg  

 hedder det bl.a.:
 »I lov om Arbejdsretten er ikke direkte angivet, at retsplejelovens  

 regler om dommeres habilitet og om sagers ekstraordinære genoptagelse finder  

 anvendelse.
 Det må imidlertid antages, at disse bestemmelser i retsplejeloven analogt  

 finder anvendelse i et tilfælde som det foreliggende, jfr. den Faste  

 Voldgiftsrets kendelse af 29. juni 1933 (U 1934 side 924) og kommentarerne i  

 Karnovs Lovsamling til retsplejelovens § 399 med henvisninger.
 I den indgivne begæring om genoptagelse er anført 2 forhold til støtte for  

 begæringen, nemlig dels den af højesteretsdommer Palle Kiil i sag nr. 91.109  

 afsagte kendelse, hvorefter højesteretsdommer Kiil som retsformand viger sit  

 sæde, dels Arbejdsrettens sammensætning ved afgørelse af sag nr. 90.328.
 I begæringen gøres det gældende, at hvert forhold isoleret bør medføre  

 genoptagelse af sagen, og at dette så meget mere må gælde, når de to forhold  

 bedømmes i sammenhæng.
 De pågældende forhold kan hverken hver for sig eller set i sammenhæng  

 medføre genoptagelse af sagen, der endeligt blev afgjort ved Arbejdsrettens  

 dom af 21.3.1991.
 For såvidt angår rettens sammensætning fremkom under sagens behandling  

 ingen indsigelser fra klagerens side, og det savner rimeligt grundlag  

 efterfølgende at anfægte dommerne Mols Sørensens og Aage Sørensens habilitet  

 ved at henvise til, at de er tilknyttet FTF-organisationer.
For såvidt angår højesteretsdommer Palle Kiil's beslutning om at vige sit  

 sæde som retsformand i sag nr. 91.109, kan denne beslutning kun ses i lyset  

 af, at klageren i den pågældende sag havde valgt at lade sig repræsentere af  

 professor, dr.jur.
Ole Krarup.
 Retsformandens kendelse er ifølge sit eget indhold ikke udtryk for nogen  

 erkendelse af inhabilitet, men derimod for, at der på grund af professor  

 Krarups tidligere kronik i Politiken er grund til at frygte, at klageren i  

 den pågældende sag »ikke kan have tillid til retsformandens fuldstændige  

 upartiskhed«, jfr. rpl. § 62, stk. 1, 2. punktum.
 I henhold til klagerens egen begæring blev sag nr. 90.328 behandlet med  

 udvidet formandsskab, det vil sige af ialt 9 dommere.
Der er ikke af advokat Chr.
Harlang eller professor Ole Krarup anført  

 noget forhold, der gør det overvejende sandsynligt, at sagen efter en  

 genoptagelse vil få et væsentligt forskelligt resultat, endsige at der  

 foreligger omstændigheder, som i høj grad taler for genoptagelse, jfr. rpl. §  

 399.
 Arbejdsrettens dom behandler helt principielt spørgsmålet om rækkevidden  

 af bestående kollektive overenskomster efter en delvis  

 virksomhedsoverdragelse.
 At advokat Christian Harlang og professor Ole Krarup i begæringen side 4,  

 2. afsnit oplyser, at de ikke er i stand til juridisk at forstå  

 Arbejdsrettens dom, er ikke et forhold, der kan begrunde, at begæringen tages  

 til følge.
 Biintervenienten har i sit indlæg anført bl.a.:
»Kendelsen (i sag nr. 91.109) bygger på formodningen om, at såvel  

 Prosa som professor, dr. jur.
Ole Krarup må antages fortsat at betragte  

 højesteretsdommer Palle Kiil som »villigt arbejdsgiverredskab«, og  

 at højesteretsdommer Kiil i konsekvens heraf viger sit sæde, jævnfør  

 retsplejelovens § 62, stk. 1, 2. pkt.
 I forbindelse med sagens forberedelse og gennemførelse blev der på intet  

 tidspunkt rejst indsigelser mod højesteretsdommer Palle Kiils deltagelse i  

 dommerkollegiet, på trods af, at de forhold, der førte til Arbejdsrettens  

 kendelse i sag nr. 91.109 - kronikken i Politiken den 6. februar 1986 - var  

 kendt for Prosa.
 På tilsvarende vis blev der heller ikke rejst indsigelser over for, at  

 Mols Sørensen og Aage Sørensen deltog i dommerkollegiet.
For så vidt angår de to sidstnævnte dommeres deltagelse i sagen bemærkes  

 det, at det er forudsat i arbejdsretsloven, at partsvalgte dommere i vid  

 udstrækning fungerer som dommere i sager, hvor de hovedorganisationer, af  

 hvem de er udpeget, repræsenterer arbejdsgiver- respektive  

 lønmodtagerorganisationer.
I den forbindelse henvises til Per Jacobsen,  

 Kollektiv Arbejdsret (4. udgave), side 412 f.
 Afslutningsvis bemærkes det, at det ikke kan anses for antageliggjort i  

 genoptagelsesbegæringen, at udfaldet af sagen ville være anderledes, såfremt  

 sagen var afgjort uden deltagelse af højesteretsdommer Palle Kiil og dommerne  

 Mols Sørensen og Aage Sørensen .....'.
 Parterne har i yderligere indlæg af 30. august og 6. september 1991  

 uddybet det i de første indlæg anførte, medens biintervenienten i en  

 skrivelse af 18. september 1991 har oplyst, at man intet yderligere havde at  

 tilføje.
 Arbejdsretten skal udtale:
Sekretær Aage Sørensen, der deltog i pådømmelsen af Arbejdsrettens sag nr.  

 90.328, er ikke og har ikke været tilknyttet en FTF-organisation, men er  

 medlem af og beskæftiget i Maskinmestrenes Forening, der er tilknyttet  

 FR-Hovedorganisation for Arbejdsleder- og Tekniske Funktionærforeninger i  

 Danmark.
Allerede af denne grund må indsigelsen mod denne dommers habilitet  

 afvises.
 I den avisartikel, hvortil der henvises i kendelsen af 27. marts 1991 i  

 sag nr. 91.109, har professor Krarup tilkendegivet, at han anser  

 retsformanden for at være partisk og for ensidigt at tilgodese  

 arbejdsgiverinteresser.
Som fremsat af en professor i retsvidenskab ved Københavns Universitets  

 samfundsvidenskabelige fakultet kan det ikke afvises, at tilkendegivelsen er  

 blevet tillagt en vis vægt i hvert fald af den part, professoren  

 repræsenterede under voldgiftssagen.
På denne baggrund var det naturligt for  

 retsformanden at vige sit sæde under Arbejdsrettens sag nr. 91.109 - under  

 hvilken parten på ny var repræsenteret af professor Krarup - uden at dette  

 kan tolkes som udtryk for, at retsformanden var eller selv anså sig for  

 inhabil.
Der var derfor ikke anledning for retsformanden til at vige sit sæde  

 under behandlingen af Arbejdsrettens sag nr. 90.328, under hvilken parten var  

 repræsenteret af en advokat, som først efterfølgende har tilkendegivet at  

 dele professorens opfattelse.
Herefter og da indsigelsen mod forretningsfører Mols Sørensens habilitet  

 først er fremsat ca. 4 måneder efter domsforhandlingen, kan de af klagerne nu  

 fremsatte inhabilitetsindsigelser ikke begrunde en genoptagelse af sagen.
Da  

 heller ikke det af klagerne anførte vedrørende sagens realitet kan give  

 grundlag herfor, jf. arbejdsretslovens § 19 sammenholdt med retsplejelovens §  

 399, bestemmes:
 Den fremsatte begæring om genoptagelse af sag nr. 90.328 tages ikke til  

 følge.
 (* 1) Henvisninger: Per Jacobsen s.412, 428 (note 69), K. 3.000 (A 1941,  

 s.86), K.91.109.
