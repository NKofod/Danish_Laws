 Et flyselskab annoncerede salg af rejser til USA under følgende  

 overskrift: »Superminipriser til USA: 1995,- og ikke 2 øre mere«.
Imidlertid gjaldt tilbudet kun i en kortere periode og udelukkende til  

 New York, ligesom man udover den annoncerede pris blev opkrævet betaling for  

 obligatoriske afgifter i USA. Ønskede man at rejse i weekenden, kostede det  

 500 kr. ekstra.
På den baggrund udtalte Forbugerombudsmanden, at overskriften  

 og særlig fremhævelsen »og ikke 2 øre mere« var vildledende,  

 ligesom der forelå en overtrædelse af prismærkningslovens § 5, hvorefter man  

 til forbrugere skal oplyse nettokontantprisen, det vil sige inkl. alle  

 obligatoriske skatter og afgifter.
 3.2.5. Superminipris til USA: 1995,- og ikke 2 øre mere.  Et  

 flyselskab annoncerede i dagspressen og på bus-streamers »Med fly til  

 USA« under den stærkt fremhævede overskrift: »Superminipris til  

 USA: 1.995,- og ikke 2 øre mere.
 Det fremgik af brødteksten til avisannoncerne, at dette tilbud kun var  

 gældende i en kortere periode og udelukkende til destinationen New York.  

 Endvidere fremgik det af annoncen, at rejser i week-enden (fredag til søndag)  

 kostede kr. 500,- ekstra.
Under sagens behandling kom det videre frem, at flyselskabet herudover  

 opkrævede et ekstra beløb til betaling af obligatoriske afgifter i USA.
Det  

 var således ikke muligt at komme til USA med det pågældende flyselskab til  

 prisen kr. 1.995,-.
 FO fandt på den baggrund, at annonceringen med den stærkt fremhævede  

 overskrift samt den på busserne anvendte angivelse, bl.a. under fremhævelsen  

 af »ikke 2 øre mere«, var urigtig og vildledende.
Endvidere fandt FO anledning til at henlede selskabets opmærksomhed på  

 prismærkningslovens § 5. Efter denne bestemmelse skal der, når der ved  

 annoncering eller på anden måde i reklamer over for forbrugere gives  

 oplysning om pris for varer eller tjenesteydelser, oplyses om  

 nettokontantprisen.
Dette vil sige, at prisen skal opgives iberegnet alle  

 obligatoriske skatter og afgifter.
 Selskabet efterkom FO's henstilling om at ophøre med den pågældende  

 annoncering.
 (* 1) Offentliggjort i Forbrugerstyrelsens Juridiske Årbog 1989, side 23,  

 nr. 3.2.5.
