Fremsat den 21. oktober 2020 af Fatma Øktem (V), Marie Bjerre (V), Karina Adsbøl (DF), Alex Vanopslagh (LA) Forslag til folketingsbeslutning om lige adgang til psykologhjælp for voldsudsatte mænd og kvinder Folketinget pålægger regeringen at ændre lov om social service, så voldsudsatte mænd og deres børn får adgang til psykologhjælp. Ændringen skal sikre, at mænd tilbydes 10 timers samtale med en psykolog på lige fod med kvinder, hvis de får ophold på et botilbud efter servicelovens § 110 og har været udsat for vold trusler om vold, eller tilsvarende krise i relation til familie- eller samlivsforhold.
Ligeledes skal ændringen sikre, at børn, der ledsager deres far under et ophold på et botilbud efter servicelovens § 110, tilbydes psykologbehandling i mellem 4 og 10 timer.
Bemærkninger til forslaget Venstre, Dansk Folkeparti og Liberal Alliance ønsker at skabe ligestilling mellem mænd og kvinder.
Regeringen og dens støttepartier har i finansloven for 2020 afsat midler til, at kvinder får ret til 10 timers psykologbehandling, når de tager ophold på et krisecenter.
V, DF og LA vil hjælpe både mænd og kvinder, der er udsat for vold i nære relationer.
Mænd, der taget ophold på et krisecenter efter § 110 i serviceloven som følge af vold i nære relationer, skal også have ret til 10 timers psykologbehandling.
Mænd kan også blive udsat for partnervold.
Behovet for psykologbehandling er det samme for voldsudsatte mænd som for voldsudsatte kvinder.
V, DF og LA mener, at der er et stort potentiale i også at hjælpe mænd, når de har været udsat for partnervold.
I særdeleshed er det ud fra et ligestillingsperspektiv ulogisk, at der er forskel.
V, DF og LA er meget optagede af ligestilling og går ikke ind for forskelsbehandling på grund af køn, da alle i et moderne samfund skal være lige for loven.
Desuden vil V, DF og LA give de samme rettigheder til børn, som indskrives sammen med deres far på et krisecenter, som til børn, der indskrives på krisecenter i følge med deres mor.
I dag har børn, der indskrives på et krisecenter med deres mor, ret til psykologbehandling, der kan strække sig mellem 4 og 10 timer.
Omkostninger Det skønnes, at retten til psykologhjælp til mænd udsat for vold i nære relationer på et § 110-botilbud indebærer merudgifter på ca. 5,4 mio. kr. årligt, jf.
L 173  svar på spørgsmål nr. 12, folketingsåret 2019-20. Det vil medføre merudgifter på ca. 1,0 mio. kr. årligt, hvis børnene, som ledsager deres far på et krisecenter, også skal have ret til psykologhjælp.
Det vil sige, at de samlede omkostninger ved beslutningsforslaget andrager 6,4 mio. kr.
V, DF og LA vil finansiere dette forslag gennem bevillingerne fra reserven til foranstaltninger på social-, sundheds- og arbejdsmarkedsområdet (SSA-reserven).
Skriftlig fremsættelse Fatma Øktem (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om lige adgang til psykologhjælp for voldsudsatte mænd og kvinder.
(Beslutningsforslag nr.
B 43) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
