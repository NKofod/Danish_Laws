 Ligningsrådet har vedtaget følgende:
1. Færøske studerende, der opholder sig i Danmark  

 udelukkende i studieøjemed, er i medfør af artikel 11 i den mellem den danske  

 regering og Færøernes landsstyre indgåede aftale til undgåelse af  

 dobbeltbeskatning fritaget for beskatning af arbejdsvederlag, som har  

 forbindelse med uddannelsen eller er nødvendigt for opholdet her.
Det beløb,  

 der er nødvendigt for de studerendes ophold, er for indkomståret 1980 fastsat  

 til 26.000 kr.
2. Det samme beløb skal for indkomståret 1980 lægges  

 til grund som nødvendigt for grønlandske studerendes ophold i Danmark, jf.  

 artikel 18 i den fra 1. januar 1980 gældende aftale mellem den danske  

 regering og Grønlands landsstyre til undgåelse af dobbeltbeskatning m.v.
I  

 henhold til denne aftales artikel 18, stk. 1, vil beløb, som en studerende  

 eller lærling, som er, eller som umiddelbart før han besøger Danmark, var  

 bosat i Grønland, modtager til underhold, studium eller uddannelse, medens  

 han udelukkende i studie- eller uddannelsesøjemed opholder sig i Danmark,  

 ikke blive beskattet i Danmark, for så vidt sådanne beløb tilflyder ham fra  

 kilder uden for Danmark.
Efter artikel 18, stk. 2, skal der ved opgørelsen af  

 den skattepligtige indkomst i Danmark endvidere bortses fra så meget af den  

 studerendes øvrige indtægter, som sammenlagt med den efter stk. 1 skattefrie  

 indtægt ikke overstiger ovennævnte nødvendige beløb til opholdet.
