Ankestyrelsens principafgørelse O-34-92 om kontanthjælp - enkeltudgifter - privat lån - depositum Resume:
 En kontanthjælpsmodtager var berettiget til depositum til en lejlighed uanset, at hun efter kommunens afslag selv havde skaffet det ansøgte beløb ved et privat lån.
 Kassation:
Der er kommet nye regler på området Love:
Lov om social bistand - lovbekendtgørelse nr. 817 af 6. december 1990 - § 46 Sagsfremstilling:
En kontanthjælpsmodtager K der var samboende og havde gæld søgte om bevilling af 1/2 depositum til leje af en lejlighed på fællesbasis.
K kunne ikke forblive i sin daværende bolig, som ikke var godkendt af kommunens tekniske forvaltning.
K havde selv opnået lejetilbud, da kommunen ikke udfoldede bestræbelser for at skaffe K en anden bolig.
Kommunen gav afslag på det ansøgte, da K flere gange tidligere havde fået udbetalt depositum.
Da K kort efter afgørelsen selv fremskaffede det nødvendige beløb ved et privat lån, bevilligede kommunen hjælp til selve boligudgiften.
 Amtsankenævnet fandt, at K på ansøgningstidspunktet havde været berettiget til hjælp til indskud, da hun ikke havde midler til selv at afholde udgiften og ikke havde anvendt tidligere bevilgede indskud til andre formål, end de havde været bestemt til.
 Amtsankenævnet fandt dog ikke grundlag for at pålægge kommunen at yde det ansøgte beløb, da K selv havde fremskaffet beløbet efter kommunens afgørelse.
 K gjorde gældende, at det ikke var rimeligt, at kommunen blev fri gjort fra sin forpligtigelse, da hun havde været nødt til at pådrage sig yderligere gæld for at sikre familien en bolig.
 Sagen blev behandlet i principielt møde til afklaring af spørgsmålet, om K's efterfølgende opnåelse af et privat lån medførte, at hun ikke kunne få udbetalt den hjælp, som hun havde været berettiget til på ansøgningstidspunktet.
 Afgørelse:
Ankestyrelsen fandt som amtsankenævnet, at K på ansøgningstidspunktet var berettiget til det ansøgte halve depositum på 7.500 kr.
Det forhold, at K efter afgørelsestidspunktet havde fremskaffet beløbet ved et privat lån, var ikke en omstændighed, der i sig selv kunne give grundlag for at undlade at yde hjælp efter bistandsloven.
 Ankestyrelsen pålagde således kommunen at yde det ansøgte beløb.
