Nr BSF 25 Forslag til folketingsbeslutning om revision af direktiv 90/220/EØF om  

 udsætning i miljøet af genetisk modificerede organismer Fremsat af Jørn Jespersen (SF) Steen Gade (SF) Jes Lunde (SF) Kjeld Rahbæk  

 Møller (SF) den 21. oktober 1997 I de kommende forhandlinger i EU om revision af direktiv 90/220/EØF af 23.  

 april 1990 om udsætning i miljøet af genetisk modificerede organismer  

 opfordrer Folketinget regeringen til at arbejde for følgende ændringer af  

 direktivet:
 1. Komiteprocedure 3A i artikel 21 i direktivet skal som et minimum ændres  

 til komite-procedure 3B.
 2. Vurderingskriterierne i bilagene og dermed mulighederne for at afvise  

 en ansøgning skal i markedsføringssager bygge på en samfundsmæssig  

 behovsvurdering, der indeholder socioøkonomiske forhold, nye  

 afhængighedsforhold og forsigtighedsprincippet.
 3. Retsgrundlaget skal ændres fra artikel 100 A til artikel 130 S.
 4. Offentligheden skal altid høres både i forsøgsudsætninger og i  

 markedsføringssager, og offentligheden i hele EU skal sikres fuld indsigt i  

 sagernes behandling.
 5. De afledte og langsigtede miljøkonsekvenser af de enkelte beslutninger  

 skal indgå i godkendelsesvilkårene.
 6. Produkter, der markedsføres, skal klart og entydigt mærkes, både når de  

 gensplejsede planter m.v. sælges til landmændene, og når landmændene  

 videresælger afgrøderne.
 7. Regeringen skal i standardiseringsarbejdet i tilknytning til direktiv  

 90/220/EØF og 90/219/EØF forelægge Folketinget udkast til mandater og danske  

 krav samt afsætte de nødvendige ressourcer til at deltage aktivt i dette  

 arbejde.
Bemærkninger til forslaget ad 1.
Rådets afgørelse af 13. juni 1987 om fastsættelse af de nærmere vilkår for  

 udøvelsen af de gennemførelsesbeføjelser, der tillægges Kommissionen og  

 Kommissionens juridiske tjenestes fortolkning af disse regler, har betydet,  

 at Rådet kun med enstemmighed kan afvise en godkendelse, sådan som det var  

 tilfældet i Ciba Geigy majs-sagen.
Derfor skal komiteproceduren i direktivet  

 ændres fra en 3A til som et minimum 3B.
 ad 2.
Vurderingskriterierne i direktivets bilag indeholder ikke krav om en  

 samfundsmæssig behovsvurdering, der bl.a. vurderer de socioøkonomiske  

 konsekvenser for landbrugsbefolkningen og landbrugsstrukturen, skabelsen af  

 nye afhængighedsforhold m.v.
Det skal imidlertid være muligt at afvise en  

 markedsføringsansøgning, alene fordi den ikke opfylder et samfundsmæssigt  

 behov, eller fordi den skaber nye samfundsmæssige problemer, ligesom det til  

 dels har været tilfældet med afvisningen af det gensplejsede kvægvæksthormon  

 BST.
I Bowe-rapporten, som blev vedtaget med en resolution den 15. juli 1997  

 af Europa-Parlamentet, var disse krav også rejst, herunder vurderingen af  

 konsekvenserne af at anvende gensplejsede organismer, der skaber  

 antibiotikaresistens.
 ad 3.
En ændring af retsgrundlaget fra artikel 100 A til artikel 130 S sikrer,  

 at det bliver muligt at gennemføre en minimumslovgivning, sådan som det er  

 tilfældet med direktiv 90/219/EØF om indesluttet anvendelse af genetisk  

 modificerede mikroorganismer.
Det betyder samtidig, at det er muligt at  

 stille skærpede krav før og efter en evt. godkendelse.
 ad 4.
Offentligheden har med det nuværende direktiv meget ringe muligheder for  

 at få indsigt i sagernes behandling.
I Danmark er der indført en procedure,  

 hvor Folketinget orienteres.
I de fleste andre lande bliver befolkningen  

 først orienteret, når tilladelsen er udstedt.
Det er demokratisk helt  

 utilfredsstillende, og en obligatorisk høring af interesseorganisationer skal  

 derfor indarbejdes i direktivet, ligesom der skal være offentlighed i  

 komiteproceduren og embedsmandskomiteens arbejde og deres evt. afstemninger.  

 Der skal opbygges en database, der indeholder alle sagens akter, og som er  

 offentligt tilgængelig.
 ad 5.
I dag er det ikke muligt at gøre en godkendelse betinget af, at  

 konsekvenserne for det samlede pesticidforbrug behandles samtidig med de  

 enkelte ansøgningssager.
Det samme gælder f.eks. konsekvenserne for  

 biodiversitet.
Disse forhold skal ændres.
 ad 6.
Mærkningen af GMO'erne skal ikke kun omfatte frøparkerne, men også de  

 produkter, landmændene videresælger.
Kravet om separation bør indgå i  

 mærkningsreglerne.
 ad 7.
Der er en lang række standarder under udarbejdelse på  

 gensplejsningsområdet.
Indtil nu har regeringen kun passivt fulgt arbejdet i  

 CEN igennem Dansk Standard.
Da standarderne kan blive afgørende for  

 miljøbeskyttelsesniveauet m.v., ønsker SF, at regeringen opprioriterer dette  

 arbejde kraftigt.
Skriftlig fremsættelse Jørn Jespersen (SF):
Som ordfører for forslagsstillerne tillader jeg mig herved at fremsætte :
 Forslag til folketingsbeslutning om revision af direktiv 90/220/EØF om  

 udsætning i miljøet af genetisk modificerede organismer.
(Beslutningsforslag nr.
B 25).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
