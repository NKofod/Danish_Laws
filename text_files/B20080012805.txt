Bekendtgørelse om bemyndigelse af Slagteriernes Forskningsinstitut til godkendelse og syn m.m. af isoleret transportmateriel til letfordærvelige fødevarer og nedsættelse af ATP-udvalget I medfør af § 58 i lov nr. 526 af 24. juni 2005 om fødevarer fastsættes:
 § 1. Afprøvning, godkendelse og eftersyn af isoleret transportmateriel til international transport af letfordærvelige fødevarer og det specielle materiel, der skal bruges til en sådan transport (ATP 1)), foretages af Slagteriernes Forskningsinstitut, ATP-materielkontrollen, Maglegaardsvej 2, 4000 Roskilde.
 Stk. 2. Fødevarestyrelsen kan fastsætte nærmere regler for ATP-materielkontrollens virksomhed, herunder bestemmelser om betaling, regnskab og budget.
 § 2. Ministeren for fødevarer, landbrug og fiskeri nedsætter et udvalg (ATP-udvalget) til at bistå ved administrationen af de regler, der er fastsat til opfyldelse af ATP-traktaten, herunder til at føre tilsyn med den virksomhed, der udøves af ATP-materielkontrollen.
 Stk. 2. ATP-udvalget består af 3 af ministeren udnævnte medlemmer, hvoraf Dansk Transport og Logistik udpeger ét, Landbrugsraadet ét og Danmarks Fiskeindustri- og Eksportforening ét.
 § 3. Udgifterne til ATP-udvalgets virksomhed afholdes af ATP-materielkontrollen.
 Stk. 2. Fødevarestyrelsen kan fastsætte nærmere regler for ATP-udvalgets virksomhed.
§ 4. Afgørelser truffet i henhold til § 1, stk. 1, kan påklages til Sekretariatet for Fødevare- og Veterinærklager, jf. bekendtgørelse om Sekretariatet for Fødevare- og Veterinærklager.
Afgørelser truffet af klageenheden for fødevare- og veterinærområdet kan ikke indbringes for højere administrativ myndighed.
 Stk. 2. Klageenheden for fødevare- og veterinærområdet skal, inden der træffes afgørelse efter stk. 1, indhente en udtalelse fra ATP-udvalget.
 § 5. Klagefristen er 4 uger, jf. dog stk. 2. Klage skal indgives gennem Slagteriernes Forskningsinstitut, ATP-materielkontrollen, Maglegaardsvej 2, 4000 Roskilde.
 Stk. 2. Sekretariatet for Fødevare- og Veterinærklager kan indenfor 6 måneder efter afgørelsen se bort fra overskridelse af klagefristen, når særlige grunde taler herfor.
 § 6. Fastsættelse af afgifter til dækning af udgifterne i forbindelse med afprøvning, godkendelse og eftersyn omfattet af § 1, stk. 1, sker efter indhentet udtalelse fra ATP-udvalget.
 § 7. Bekendtgørelsen træder i kraft den 1. marts 2008. Samtidig ophæves bekendtgørelse nr. 998 af 13. november 2000 om bemyndigelse af Slagteriernes Forskningsinstitut til godkendelse og syn m.m. af isoleret transportmateriel til letfordærvelige levnedsmidler og nedsættelse af ATP-udvalget.
