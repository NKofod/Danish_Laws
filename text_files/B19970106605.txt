 I medfør af § 2, stk. 3, i lov nr. 1076 af 20. december 1995 om  

 sektorforskningsinstitutioner fastsættes:
 § 1.  Institutionens navn er »Forskningscentret  

 for Skov & Landskab« (FSL).
 Stk. 2.  FSL er en selvstændig  

 sektorforskningsinstitution under Miljø- og Energiministeriet, jf. § 2, stk.  

 1, i lov om sektorforskningsinstitutioner.
 § 2.  Formålet med FSL's virksomhed er at skabe og  

 formidle viden vedrørende skov, landskab og planlægning.
 § 3.  FSL har til opgave at udføre forskning,  

 udvikling, udredning, overvågning, rådgivning og formidling inden for sit  

 arbejdsområde.
 Stk. 2.  FSL's arbejdsområde er skov, pyntegrønt, park  

 og landskab, by- og landsplanlægning samt friluftsliv og turisme.
 Stk. 3.  Resultaterne er rettet mod en praktisk  

 anvendelse i de pågældende sektorer, hvor de skal danne grundlag for en  

 bæredygtig og flersidig forvaltning.
 Stk. 4.  FSL har til opgave at bidrage til, at Miljø- og  

 Energiministeriets forvaltnings- og lovgivningsarbejde baseres på den nyeste  

 danske og internationale viden.
 Stk. 5.  FSL har til opgave at gennemføre og  

 vedligeholde de langsigtede forsøg, der omfatter undersøgelser af de samme  

 skovbevoksninger og -områder over en periode på op til 150 år.
 § 4.  FSL deltager i uddannelsen af forskere inden for  

 institutionens arbejdsområde.
 § 5.  FSL kan deltage i nationale og internationale  

 forskningsprogrammer, herunder EU-programmer.
 § 6.  FSL udfører opgaver for og formidler viden til  

 offentlige myndigheder og private i ind- og udland samt til den  

 internationale forskningsverden i natur-, miljø- og energispørgsmål inden for  

 institutionens arbejdsområde.
 § 7.  Til gennemførelse af FSL's opgaver stilles der  

 midler til rådighed over den årlige finanslov.
 Stk. 2.  FSL kan modtage midler fra forskningsråd, fonde  

 og lignende.
 Stk. 3.  FSL kan mod betaling påtage sig løsning af  

 opgaver for offentlige og private rekvirenter.
§ 8.  FSL ledes af en bestyrelse, jf. § 3 i lov om  

 sektorforskningsinstitutioner.
Nærmere regler for bestyrelsens og den øvrige  

 ledelses ansvar og opgaver samt bestyrelsens sammensætning og udpegning  

 fastsættes i den for FSL gældende vedtægt.
 § 9.  Bekendtgørelsen træder i kraft den 1. januar  

 1998.
