Ankestyrelsens principafgørelse 72-15 om refusion af barselsdagpenge - anmeldelse af graviditetsbetinget fravær - overskridelse af anmeldelsesfrist Resumé:
 En arbejdsgiver har ret til refusion af barselsdagpenge ved arbejdstagerens graviditetsbetingede sygefravær, når retten til fravær er dokumenteret, og når arbejdsgiveren har anmodet om refusion rettidigt, dvs. inden for fristen på 8 uger efter orlovsperiodens udløb.
 En arbejdsgiver kan have ret til refusion af barselsdagpenge, selv om arbejdsgiveren ikke har anmeldt fraværet til Udbetaling Danmark inden for fristen på 5 uger efter første fraværsdag.
 En orlovsperiode anses for at være udløbet, når der i en uge ikke har været fravær, der berettiger til refusion.
Ved graviditetsbetinget sygefravær skal Udbetaling Danmark have oplysning om årsag, omfang og forventet eller faktisk varighed af fraværet.
Graviditetsbetinget sygefravær skal være lægeligt dokumenteret.
Det skal fremgå af lægeerklæringen, at kvinden er uarbejdsdygtig som følge af sygdom, der skyldes graviditeten.
Hvis graviditeten hindrer, at en sygdom kan behandles eller hvis graviditeten væsentligt forværrer en sygdom  der ellers ikke har forbindelse med graviditeten  har kvinden også ret til barselsdagpenge.
Lægeerklæring indhentes og betales af Udbetaling Danmark.
 Det bemærkes, at der gælder andre regler for ledige medlemmer af en arbejdsløshedskasse og for selvstændigt erhvervsdrivende ved overskridelse af de gældende frister for anmeldelse af graviditetsbetinget sygefravær.
 Lov:
 Lov om ret til orlov og dagpenge ved barsel - lovbekendtgørelse nr. 571 af 29. april 2015 - § 6, stk. 2, nr. 1, § 39, stk. 3, § 40, stk. 2 og 3.
 Bekendtgørelse om ret til barseldagpenge nr. 1109 af 26. november 2012 - § 15, stk. 1, § 18, stk. 1, 2 og 6.
 Afgørelse:
1. Baggrund for at behandle sagerne Ankestyrelsen har behandlet sagerne principielt for at afklare, om der er ret til refusion af barselsdagpenge, ved fravær på grund af graviditet før 4 uger før forventet fødsel, når en arbejdsgiver ikke har anmeldt fraværet til Udbetaling Danmark indenfor fristen på 5 uger efter første fraværsdag, men har anmodet Udbetaling Danmark om refusion af barselsdagpenge indenfor fristen på 8 uger efter orlovsperiodens udløb.
2. Reglerne Lov om ret til orlov og dagpenge ved barsel § 6, stk. 2, nr. 1, fastslår, at en kvinde har ret til fravær fra arbejdet på grund af graviditet før 4 uger før forventet fødslen, når det efter en lægelig bedømmelse skønnes, at graviditeten har et sygeligt forløb, der ved forsat beskæftigelse vil medføre risiko for kvindens helbred eller fosteret.
 Lovens § 39, stk. 3, fastslår, at en arbejdsgiver, der udbetaler løn under fravær på grund af graviditet før 4 uger før forventet fødsel, skal anmelde og dokumentere fraværet for at få ret til refusion efter § 40, stk. 2.
Lovens § 40, stk. 2, fastslår, at anmodningen om refusion skal indgives til Udbetaling Danmark senest 8 uger efter en orlovsperiodes udløb.
Indgives anmodning efter denne frist, bortfalder retten til refusion for perioden.
 Lovens § 40, stk. 3, fastslår, at en orlovsperiode anses for at være udløbet, når der i en uge ikke har været fravær, der berettiger til refusion.
 Bekendtgørelse om ret til barselsdagpenge § 15, stk. 1, fastslår, at arbejdsgiveren skal anmelde lønmodtagerens fravær på grund af graviditet før 4 uger før forventet fødsel til Udbetaling Danmark senest 5 uger efter første fraværsdag.
 Bekendtgørelsens § 18, stk. 1, fastslår, at Udbetaling Danmark skal have oplysning om årsag, omfang og forventet eller faktisk varighed af fraværet ved fravær efter barsellovens § 6, stk. 2, nr. 1.
 Bekendtgørelsens § 18, stk. 2 og 6, sammenholdt med barselslovens § 6, stk. 2, nr. 1, fastslår, at der skal indhentes lægeerklæring, som dokumenterer fraværet, og som betales af Udbetaling Danmark.
3. Andre principafgørelser Gældende D-26-04: Hvor en lægeerklæring om uarbejdsdygtighed ikke kunne tilsidesættes alene, fordi der ikke var andre konkrete oplysninger om baggrunden for uarbejdsdygtigheden, end at årsagen var tvillingegraviditet.
En tilsidesættelse af erklæringen forudsatte, at kommunen indhentede supplerende lægelige oplysninger.
D-12-06: Hvor der ikke kunne stilles krav til arbejdsgiver om at anmelde fødslen, når kravet ikke fremgik af loven eller bekendtgørelsen.
Arbejdsgiveren havde derfor ret til dagpengerefusion, da kravet på refusion var anmeldt rettidigt.
Kasserede Følgende principafgørelser er kasserede og gælder ikke længere:
 139-11, 66-11: Historisk, gælder ikke længere. Ændrede regler.
4. De konkrete afgørelser Sag nr. 1 Ankestyrelsen har i møde truffet afgørelse i din sag om klage over Udbetaling Danmarks afgørelse af den 11. december 2013, om delvis afslag på refusion af barselsdagpenge vedrørende din tidligere medarbejder X.
Resultatet er  Du har ret til refusion af barselsdagpenge fra Xs første fraværsdag den 9. september 2013 Det betyder, at du ikke først har ret til refusion af barselsdagpenge fra den 21. oktober 2013, hvor Udbetaling Danmark modtog din anmodning om refusion.
Vi ændrer således afgørelsen fra Udbetaling Danmark.
Udbetaling Danmark vil kontakte dig.
 Der var enighed på mødet.
Begrundelsen for afgørelsen Ankestyrelsen vurderer, at du har ret til refusion af barselsdagpenge fra Xs første fraværsdag den 9. september 2013.
 Vi vurderer, at X har ret til barseldagpenge.
 Vi vurderer, at X har været sygemeldt på grund af graviditeten - med første fraværsdag den 9. september 2013 og graviditeten ud.
Vi lægger vægt på, at det fremgår af lægeerklæringen af 3. december 2013, at X havde fået stillet diagnosen Molimina Gravidarum.
Det fremgår også, at der var risiko for X eller fosterets heldbred ved forsat erhvervsarbejde, at hun var fuld arbejdsdygtig og at den forventede varighed af sygemeldingen var graviditeten ud.
 Vi lægger vægt på, at du har anmodet Udbetaling Danmark om refusion af barselsdagpenge den 21. oktober 2013.
Vi lægger vægt på, at X stadig var fraværende på tidspunktet for anmodningen.
Det vil sige, at du har ansøgt om refusion indenfor fristen på 8 uger efter orlovsperiodens udløb.
 Vi har ved afgørelsen lagt til grund, at de øvrige betingelser for ret til barselsdagpenge er opfyldt.
Sagens oplysninger Det fremgår af Udbetaling Danmarks afgørelse, at arbejdsgiveren først har ret til refusion af barselsdagpenge fra det tidspunkt, hvor arbejdsgiveren har anmodet Udbetaling Danmark om refusion af barselsdagpenge, fordi arbejdsgiveren ikke har anmeldt fraværet til Udbetaling Danmark indenfor 5 uger efter første fraværsdag.
Sag nr. 2 Ankestyrelsen har i møde truffet afgørelse i din sag om klage over Udbetaling Danmarks afgørelse truffet den 18. december 2013 om afslag på refusion af barselsdagpenge vedrørende din medarbejder X.
Resultatet er 	Udbetaling Danmark skal behandle din sag igen.
Det betyder, at vi hjemviser sagen til ny behandling og afgørelse i Udbetaling Danmark.
Du skal være opmærksom på, at en ny behandling godt kan føre til det samme resultat i din sag.
 Udbetaling Danmark vil kontakte dig.
 Der var enighed på mødet.
Begrundelsen for afgørelsen Ankestyrelsen vurderer, at Udbetaling Danmarks afgørelse af 18. december 2013 er truffet på baggrund af en forkert fortolkning af reglerne, og at sagen ikke er tilstrækkeligt oplyst til, at vi kan træffe afgørelse på det foreliggende grundlag.
Vi lægger vægt på, at det ikke fremgår af sagen, hvornår orlovsperioden udløb.
Vi kan derfor ikke tage stilling til, om du har anmodet om refusion af barselsdagpenge indenfor fristen på 8 uger efter orlovsperiodens udløb.
Herudover lægger vi vægt på, at det ikke ud fra de foreliggende oplysninger kan vurderes, om der er ret til fravær.
Udbetaling Danmark skal behandle sagen igen.
Såfremt 8-ugersfristen er overholdt, skal Udbetaling Danmark indhente oplysninger for at vurdere, om der er ret til fravær, herunder lægelig dokumentation for sygefraværet  årsag, omfang og faktisk varighed af fraværet.
Sagens oplysninger Det fremgår af Udbetaling Danmarks afgørelse, at Udbetaling Danmark har givet afslag på refusion af barselsdagpenge, fordi arbejdsgiveren ikke har anmeldt fraværet indenfor 5 uger efter første fraværsdag.
