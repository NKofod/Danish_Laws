Skriftlig fremsættelse (6.  

 oktober 2005) Familie- og  

 forbrugerministeren  

  

 (Lars Barfoed):
 Herved tillader jeg mig for Folketinget at fremsætte:
Forslag til lov om  

 markedsføring (Lovforslag nr.
L 13).
 Jeg fremsætter hermed et forslag til en ny samlet lov om  

 markedsføring og prisoplysning.
Lovforslaget er et led i regeringens Ny Forbrugerpolitik og  

 er baseret på Markedsføringsudvalgets betænkning 1457/2005  

 Markedsføring og  

 prisoplysning, samt regeringsgrundlaget Nye Mål.
Regeringen vil med  

 forslaget  

 gennemføre en gennemgribende revision af reglerne for markedsføring og  

 prisoplysning med henblik på at skabe velfungerende markeder med klare  

 rettigheder, effektiv information, sikring af forbrugernes frie valg og  

 effektiv konkurrence.
 Lovforslaget viderefører de grundlæggende bestemmelser om  

 god skik og vildledning fra den nuværende markedsføringslov og reglerne om  

 prismærkning og annoncering, som fremgår af den eksisterende  

 prismærkningslov,  

 men indeholder herudover en række ændringer, hvoraf følgende kan nævnes:
   

 	  

 En formålsbestemmelse,  

 som angiver de hensyn, som loven skal varetage.
   

 	  

 En præcisering af lovens  

 anvendelsesområde i forhold til offentlige virksomheder.
   

 	  

 En ny, strafbelagt  

 bestemmelse om, at reklamer klart skal kunne identificeres.
   

 	  

 Nye specifikke regler  

 om markedsføring rettet mod børn og unge.
   

 	  

 Nye generelle regler  

 om prisoplysning for tjenesteydelser udbudt fra fast forretningssted.
   

 	  

 En generel pligt til  

 at  

 udstede  

 en faktura.
   

 	  

 Nye regler om varsling  

 og ændring af gebyrer.
 Samtidig moderniseres loven ved, at specialforbudene mod  

 særlige markedsføringsmetoder i den gældende lov foreslås ophævet og  

 erstattet  

 med en generel bestemmelse om anvendelse af salgsfremmende foranstaltninger.  

 Bestemmelsen fastsætter oplysningskrav, som skal sætte forbrugerne i stand  

 til  

 selv at vurdere indholdet af et tilbud, hvori salgsfremmende foranstaltninger  

 som fx tilgift eller rabatter, indgår.
 I lovforslaget fastholdes tilsynet med loven hos  

 Forbrugerombudsmanden og det generelle forhandlingsprincip for tilsynet.  

 Således skal forhandling og udstedelse af retningslinier fortsat være de  

 primære midler til at sikre, at virksomhederne overholder lovens regler.  

 Forbrugerombudsmandens indgrebsmuligheder fastholdes ligeledes uændret, men  

 tilsynet forventes effektiviseret, idet Forbrugerombudsmanden får bedre  

 muligheder for at meddele administrative påbud, når der indsættes klare  

 regler  

 om reklameidentifikation og reklamer rettet mod børn og unge i loven.
 Da prismærkningsreglerne foreslås lagt ind under  

 markedsføringsloven, vil lovforslaget samtidig indebære, at  

 Forbrugerombudsmanden  

 fremover også skal administrere reglerne om prisoplysning på samme måde, som  

 han i dag fører tilsyn med overholdelsen af markedsføringsloven.
 Jeg henviser i øvrigt til lovforslaget og de bemærkninger,  

 der ledsager det, og anbefaler forslaget til Folketingets velvillige  

 behandling.
