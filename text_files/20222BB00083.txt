Fremsat den 16. marts 2023 af Dennis Flydtkjær (DD), Jens Henrik Thulesen Dahl (DD), Susie Jessen (DD), Hans Kristian Skibby (DD), Peter Skaarup (DD) og Inger Støjberg (DD) Forslag til folketingsbeslutning om at give borgere mulighed for at tilbagebetale ikkeinddrivelsesparat gæld Folketinget pålægger regeringen inden udgangen af 2023 at fremsætte lovforslag, der giver borgere mulighed for at betale deres gæld, uden at gælden er blevet vurderet inddrivelsesparat.
Bemærkninger til forslaget Flere tusinde danskere oplever ikke at kunne betale deres gæld til det offentlige, fordi gælden ifølge Gældsstyrelsen ikke er inddrivelsesparat.
 Den manglende mulighed for at kunne betale sin gæld til det offentlige har ofte enorme konsekvenser for landets borgere, som typisk har sværere ved at låne penge i banken eller få et lån i huset.
 Der ligger knap 14 millioner gældsposter, der ikke er inddrivelsesparate, i Gældsstyrelsens gamle inddrivelsessystem, DMI (»En ubegribelig historie om skattegæld på 241 kroner: Line betalte, men Skat sendte alle pengene retur«, Berlingske, den 13. november 2022).
Ikkeinddrivelsesparate gældsposter betegnes ved, at der er tvivl om deres retskraft, og/eller at der er kendskab til eller mistanke om datafejl.
Sådanne gældsposter vil ikke kunne inddrives eller indbetales uden forudgående afklaring af myndighederne (Den juridiske vejledning 2023-1, afsnit G.
A. 1.1.4 Ikkeinddrivelsesparate fordringer).
 Gældsstyrelsens tvivl kan bestå i, om gælden er forældet, og blandt fejlene i styrelsens oplysninger kan der være tale om, at samme gældspost er sendt til inddrivelse flere gange, at en gældspost har en forkert stiftelsesdato, eller at gældsposterne og deres renter er blandet sammen, jf. artiklen i Berlingske som omtalt ovenfor.
Arbejdet for at gøre de mange gældsposter inddrivelsesparate er en tung og arbejdskrævende proces.
Gældsstyrelsen skal nemlig være sikker på, at en gældspost er retskraftig, da myndighederne ellers ikke har ret til at indkræve betaling.
Det betyder, at alle knap 14 millioner gældsposter skal gennemgås nærmest en for en.
Af artiklen i Berlingske fremgår det, at »(. . .) ifølge Gældsstyrelsen tager det i gennemsnit 90 minutter at behandle en gældspost manuelt for at finde ud af, om gælden kan inddrives.
Hvis man ganger 90 minutter med de 14 millioner fejlbehæftede gældsposter, der venter på at blive gennemgået, ville det tage 21 millioner timer at gennemgå dem alle.
Fordeler man timerne på mennesker, ville det kræve 11.000 fuldtidsansatte ét år at komme i bund med bunkerne, hvis alle gældsposterne skulle gennemgås manuelt.« Derfor er der brug for at nedbringe antallet af gældsposter, som manuelt skal gennemgås.
Forslagsstillerne vil derfor gøre det muligt for borgere med gæld til det offentlige at betale deres gæld til det offentlige, uden at gælden er vurderet som inddrivelsesparat.
På denne måde vil antallet af gældsposter kunne nedbringes, ligesom borgere med gæld kan få afviklet deres gæld hurtigere, end det er tilfældet på nuværende tidspunkt.
 At gældsposterne skal være retskraftige, er grundlæggende en god beskyttelse for borgerne, men ifølge forslagsstillerne skal det være muligt at frasige sig denne beskyttelse, hvis man f.eks. selv anerkender, at gælden eksisterer, og man gerne vil betale den.
Skriftlig fremsættelse Dennis Flydtkjær (DD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at give borgere mulighed for at tilbagebetale ikkeinddrivelsesparat gæld.
(Beslutningsforslag nr.
B 83) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
