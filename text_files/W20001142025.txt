Landsretsskatteretskendelse Ugyldighedsindsigelse vedr. frist - aktieafståelse - skattemæssig realitet Reference:
SSL § 35 ABL § 1 A klagede for indkomståret 1993 over, at de stedlige  

 skattemyndigheder ikke havde godkendt fradrag for tab på aktier,  

 1.644.307 kr.
ad. formalia Det fremgik af sagens oplysninger, at de stedlige  

 skattemyndigheder ved agterskrivelse af 10. april 1997 meddelte klageren, at  

 man agtede at forhøje hans indkomst for indkomståret 1993 bl.a.  

 vedrørende det til Landsskatteretten påklagede forhold.
Af  

 agterskrivelsen fremgik det bl.a., at klageren kunne rette henvendelse til  

 skattemyndighederne inden 14 dage, hvis han ikke kunne godkende  

 ændringen, og at han kunne træffe telefonisk aftale om personligt  

 møde, hvis han ønskede et sådant.
Den 24. juni 1997 blev der afholdt møde med de  

 stedlige skattemyndigheder, hvorefter skattemyndighederne modtog yderligere  

 materiale til brug for sagen.
Herefter fremsendte de stedlige  

 skattemyndigheder den 10. juli 1997 en ny agterskrivelse, hvori myndighederne  

 fastholdt tidligere forslag til afgørelse.
Af agterskrivelsen fremgik  

 det bl.a., at klageren var indbudt til et nyt møde den 29. juli 1997  

 kl. 10, såfremt forslaget til afgørelse ikke kunne  

 godkendes.
Ved brev af 18. juli 1997 til de stedlige  

 skattemyndigheder meddelte klagers revisor, at forslaget til afgørelse  

 ikke kunne godkendes, og at man havde rettet henvendelse til B A/S med  

 henblik på at fremskaffe yderligere dokumentation.
Samtidig meddelte  

 revisor, at både klageren og revisor var på ferie til udgangen af  

 uge 31, hvorfor man ikke var i stand til at deltage i det foreslåede  

 måde den 29. juli 1997. Samtidig oplyste revisor, at man tillod sig at  

 gå ud fra, at forvaltningen ville frafalde den fremsendte kendelse, i  

 det omfang, man primo august kunne fremlægge yderligere dokumentation  

 for, at salget den 18. maj 1993 udgjorde de 36.000 stk. moderaktier.
 Ved brev af 30. juli 1997 meddelte de stedlige  

 skattemyndigheder bl.a. følgende til klageren:
 "Med henvisning til Deres revisors brev af 18/7-1997 kan  

 det oplyses, at skattemyndigheden senest den 1. august 1997 skal have  

 foretaget en ansættelse for indkomståret 1993, jvf.  

 skattestyrelseslovens § 35.
 Den skattepligtige er berettiget til at få  

 udsættelse med ansættelsesfristen den 1. august, når  

 hensynet til den skattepligtiges varetagelse af sine interesser  

 vedrørende den varslede forhøjelse taler derfor, jvf.  

 cirkulære til skattestyrelsesloven nr. 71 af 12.4.1996, pkt. 4.1.
Der gives derfor udsættelse med  

 ansættelsesfristen indtil det materiale, der er nævnt i Deres  

 revisors brev af 18/7-1997 er fremskaffet, dog længst til den 15.  

 august 1997. Hvis De ønsker yderligere udsættelse må De  

 fremsende en anmodning herom...." Ved brev af 11. august 1997 fremsendte klagers revisor  

 kopi af kontrakt fra et vekselererfirma.
Samtidig hermed oplyste revisor, at  

 man herefter tillod sig at gå ud fra, at det var dokumenteret, at det  

 var de oprindelige moderaktier, der blev afhændet den 18. maj 1993, og  

 at forvaltningen herefter ville frafalde den tidligere fremsendte  

 agterskrivelse.
Ved brev af 18. august 1997 fremsendte de stedlige  

 skattemyndigheder imidlertid en afgørelse, hvori man ændrede  

 klagerens indkomst for indkomståret 1993 i overensstemmelse med  

 agterskrivelsen.
Afgørelsen indeholdt tillige bemærkninger til  

 det af revisor den 11. august 1997 indsendte materiale.
 Ankenævnet havde ved den påklagede  

 ansættelse fundet, at de stedlige skattemyndigheders afgørelse  

 var afsagt i overensstemmelse med skattestyrelseslovens § 35, stk. 1, og  

 cirk. nr. 71 af 12. april 1996.
Man havde herved bl.a. henset til, at fristen angivet i  

 skattemyndighedens skrivelse af 30. juli 1997 alene vedrørte  

 fremsendelsen af materialet fra revisoren og ikke skattemyndighedens frist  

 for afsigelse af kendelse.
Fristforlængelsen udover den 1. august 1997  

 var alene sket for at varetage klagerens interesser bedst muligt.
 Klagerens repræsentant havde over for  

 Landsskatteretten nedlagt påstand om, at klagerens kapitalindkomst  

 skulle nedsættes med den påklagede ansættelse.
 Til støtte for påstanden var det principalt  

 gjort gældende, at de stedlige skattemyndigheders afgørelse af  

 18. august 1997 var ugyldig, idet den var foretaget efter udløbet af  

 den i skattestyrelseslovens § 35, stk. 1, 2. pkt., nævnte frist, og  

 ligeledes efter udløbet af den af skatteforvaltningen i medfør  

 af samme bestemmelse indrømmede fristforlængelse.
Det var herved bl.a. anført, at det klart fremgik  

 af ordlyden af skatteforvaltningens brev af 30. juli 1997, at forvaltningen  

 indrømmede udsættelse med ansættelsesfristen til den 15.  

 august 1997, og at der således ikke var givet udsættelse med  

 "indsendelsesfristen", men med "ansættelsesfristen". Hertil kom  

 imidlertid, at skatteforvaltningen ikke havde hjemmel til at fastsætte  

 en frist for modtagelse af yderligere materiale uden samtidig at  

 fastsætte en ny frist for ansættelsen.
Der var grund til at  

 fremhæve, at ansættelsesfristen i skattestyrelseslovens § 35,  

 stk. 1, 2. pkt., var en beskyttelse af skatteyderen.
Denne frist kunne kun forlænges af  

 skattemyndighederne efter udtrykkelig anmodning fra skatteyderen, jf.  

 udtrykket "medmindre en anmodning fra den skattepligtige om udskydelse af  

denne frist er imødekommet". Det fremgik således klart af  

 loven, at ansættelsesfristen kun kunne udskydes, hvis der i forbindelse  

 hermed blev fastsat en ny ansættelsesfrist.
Det sagde sig selv, at den  

 beskyttelse, der lå i ansættelsesfristen, ikke kunne sættes  

 ud af kraft, derved at skattemyndighederne i stedet fastsatte en frist for  

 indsendelse af dokumenter, hvorefter det var op til skattemyndigheden,  

 hvornår den fandt det for godt at træffe en afgørelse.
Det var af skatteforvaltningen fremført, "at  

 når der fremskaffes yderligere materiale må dette også  

 anstændigvis gennemgås nærmere forinden skattemyndigheden  

 træffer sin afgørelse". Dette anbringende var ganske uden  

 betydning for sagens afgørelse.
Hvis ansættelsesfristen -  

 eventuelt den forlængede ansættelsesfrist - var ved at  

 udløbe, måtte skattemyndigheden således enten fremskynde  

 sagsbehandlingen eller opfordre skatteyderen til at fremsætte anmodning  

 om forlængelse af ansættelsesfristen.
Det bemærkedes dog -  

 for den gode ordens skyld - at skatteforvaltningen i nærværende  

 sag modtog det supplerende materiale med morgenposten tirsdag den 12. august,  

 og at forvaltningen blot skulle afsige kendelse inden arbejdstids  

 ophør fredag den 15. august.
Der var således rigelig tid til at  

 tage stilling til, om det yderligere materiale, der alene bestod i en kopi af  

 et afregningsbilag, skulle ændre skatteforvaltningens opfattelse.  

 Kendelsen blev imidlertid først afsagt om mandagen den 18. august, og  

 det var således en kendsgerning, at kendelsen ikke var afsagt indenfor  

 den forlængede ansættelsesfrist, og at forhøjelsen derfor  

 var foretaget med urette.
Det var ydermere bl.a. anført, at det udfra  

 retssikkerhedsmæssige betragtninger ville være overordentlig  

 betænkeligt, hvis Landsskatteretten måtte komme frem til det  

 resultat, at ligningsmyndighederne efter anmodning fra den skattepligtige  

 kunne udsætte ansættelsesfristen uden at fastsætte en ny  

 fristdato.
Hertil kom, at der i mangel af hjemmel herfor ikke kunne ses bort  

 fra en overskridelse af ansættelsesfristen med den begrundelse, at  

 fristoverskridelsen var uvæsentlig.
Skatteforvaltningen modtog det  

 supplerende materiale med morgenposten den 12. august, og forvaltningen  

 skulle blot afsige kendelse inden arbejdstids ophør fredag den 15.  

 august.
Der var således rigelig tid til at tage stilling til, om det  

 yderligere fremsendte materiale skulle ændre forvaltningens  

 opfattelse.
 Landsskatteretten udtalte:
Retten fandt ud fra en konkret vurdering ikke grundlag for  

 at anse den påklagede ansættelse for ugyldig.
Retten henså  

 herved bl.a. til, at der hverken i loven, bemærkningerne hertil eller  

 cirkulæret var krav om fastsættelse af en nøjagtig frist,  

 at såvel anmodningen om udsættelse som besvarelsen med  

 fristforlængelse var uklare med hensyn til, hvad der var udsat, og at  

 myndighederne foretog den påklagede ansættelse første  

 hverdag efter udløbet af den fastsatte frist.
ad. ikke godkendt fradrag for tab ved  

 aktieafståelse Det fremgik af sagens oplysninger, at klageren i  

 følge foreløbig fondsnota af 12. maj 1993 erhvervede 36.000  

 stk. aktier i Selskabet til kurs 8,79 svarende til 316.440 GBP.
Af notaen  

 fremgik det, at handelsdatoen var den 11. maj 1993, mens valørdatoen  

 var den 1. juni 1993, og at endelig nota fremsendtes, når  

 valutabeløbet var disponeret.
Der var fremlagt en erklæring fra  

 en revisor af 21. april 1997, hvor revisoren oplyste, at klageren den 11. maj  

 1993 telefonisk bad ham om at afgive ordre til C A/S om køb af aktier  

 i selskabet for 3 mio. kr.
Han oplyste videre, at han videregav ordren samme  

 dag til C A/S, som effektuerede købet den følgende dag - den  

 12. maj 1993.
Det fremgik videre af sagens oplysninger, at selskabet den  

 23. marts 1993 indkaldte til årlig generalforsamling den 18. maj 1993  

 kl. 12 i London.
I følge den udsendte meddelelse var der fremsat  

 forslag om udvidelse af aktiekapitalen i selskabet.
Af indkaldelsen fremgik  

 således bl.a. følgende:
"Resolution 7: authority to increase the authorised  

 capital and for the capitalisation of reserves As announced with the Preliminary Results for the  

 financial year ended 31 December 1992, your Board is proposing a one for one  

 capitalisation issue of ordinary shares, which should make shares more  

 accessible to smaller investors. ... The new shares will be alotted to  

 shareholders on the register of members at the close of business on 19 May  

 1993 in the proportion of one new share for each ordinary share then held..." I følge direktionens beretning blev forslaget om  

 fondsaktieemission i forholdet 1:1 vedtaget på generalforsamlingen den  

 18. maj 1993.
Klagerens repræsentant havde oplyst, at den  

 statsautoriserede revisor efter afslutningen af generalforsamlingen på  

 klagerens vegne afgav ordre til C om salg af de den 11. maj 1993 købte  

 36.000 stk. moderaktier i selskabet, og at handelen blev bekræftet af C  

 i telefaxskrivelse af samme dato til revisoren.
Af telefaxen, som var afsendt  

 fra C den 18. maj 1993 kl. 17.26, bekræftedes det, at man dags dato kl.  

 15 GMT havde solgt aktierne på kurs GBP 4,235, og at valørdatoen  

 var den 1. juni 1993.
Af foreløbig fondsnota af 19. maj 1993 fra C til  

 klageren fremgik det, at klageren havde solgt 36.000 stk. aktier i selskabet  

 til kurs 4,235 svarende til 152.460 GBP.
Det fremgik videre, at handelsdatoen  

 var den 18. maj 1993, mens valørdato var den 1. juni 1993, og at  

 endelig nota fremsendtes, når valutabeløbet var disponeret.
 Der var fremlagt kopi af fondsnota af 18. maj 1993 hvoraf  

 fremgik, at C den 18. maj 1993 solgte i alt 260.100 stk. aktier i selskabet.  

 Af notaen fremgik, at "shares sold ex bonus issue", og at valørdatoen  

 var den 1. juni 1993. Salget skete til kurs 4,222.
 Der var videre fremlagt brev af 1. september 1997 fra C  

 til revisoren, hvor det bekræftedes, at der i C's salg af 260.100  

 aktier i selskabet den 18. maj 1993 indgik 36.000 stk. tilhørende  

 klageren.
 Der var videre fremlagt kopi af endelige fondsnotaer af  

 27. maj 1993 vedrørende klagerens køb den 11. maj og salg den  

 18. maj 1993, som var identiske med de tidligere foreløbige notaer  

 bl.a. bortset fra, at modværdien i danske kroner var anført.
Ved afkastnota af 13. august 1993 meddelte C klageren, at  

 man på baggrund af klagerens depotbeholdning pr. 17. maj 1993 havde  

 foretaget indlægning af 36.000 stk. aktier i selskabet i klagerens  

 depot.
Af afkastnotaen fremgik følgende:
 ...
FONDSAKTIER 1 for 1 PR. 18.5.93 PÅ BAGGRUND AF DERES DEPOTBEHOLDNING PR. 17-MAJ-1993  

 HAR VI FORETAGET INDLÆGNING AF NEDENSTÅENDE AKTIER.
 FONDSKODE: ...................    PAPIRNAVN:  

 ................
BEHOLDNING        BEREGNINGS       FORHOLD      NY  

 BEHOLDNING GRUNDLAG         1:1  

                 pr. 17.5.93 36.000,00 STK.    36.000,00 STK.  36.000,00 STK.  

  72.000,00 STK.
 PAPIRET INDLÆGGES I DERES DEPOT.
 C havde i brev af 8. juli 1997 til X Kommune og i brev af  

 18. april 1997 til et rev.fa. bl.a. oplyst følgende:
 "Når vi på en nota anfører, at der er  

 "solgt til Dem" eller "købt af Dem", er dette ikke udtryk for, at der  

 er handlet mod en eventuel egenbeholdning.
 Depotafregning 13. august 1993 betyder, at vor depotbank i  

 London har registreret de fondsaktier. som blev besluttet på  

 generalforsamlingen den 18. maj 1993 baseret på beholdning pr. 17. maj  

 1993 (ikke som anført af Dem 19. maj 1993). Denne registrering  

 foretager vi tilsvarende overfor kunden.
 De efterspørger en nærmere redegørelse  

 for, at der udstedes endelige notaer den 27. maj 1993 og ikke først  

 den 1. juni 1993. Endelige handelsnotaer kan udstedes, når man kender  

 aktiekurs og valutakurs for en given handel og uafhængigt af en given  

 valørdato, idet valutaen disponeres før valørdatoen.
Med hensyn til dokumentation for kursudviklingen  

 vedlægger vi til Deres orientering print af den historiske  

 kursudvikling på aktien.
Graferne er korrigeret for  

 fondsaktieudstedelsen den 18. maj 1993. Den noterede kurs på de  

 adspurgte datoer er derfor den dobbelte, fra generalforsamlingen den 18. maj  

 1993 inkl. fondsaktier.
Vedrørende redegørelse for  

 kursfastsættelsen af nom. 36.000 aktier den 18. maj 1993 kl. 15.00 kan  

 vi oplyse, at kursen, som er eksklusiv fondsaktier, er fastsat på basis  

 af den kurs, C A/S er blevet betalt af den udenlandske broker, som vi  

 på vegne kunden har solgt via." "På given foranledning kan vi oplyse, at C alene har fungeret som fondsmægler i forbindelse  

 med aktiehandler for A at alle handler er sket på foranledning af A for dennes  

 regning og risiko og, at alle forretninger er gennemført på  

 fuldstændig normal bankmæssig vis, herunder at banken ikke har  

 stået delcredere for A for et eventuelt tab på  

 aktieinvesteringen." Ankenævnet havde ved den påklagede  

 ansættelse fundet, at klagerens kapitalindkomst skulle forhøjes  

 med 1.664.307 kr.
Man havde herved bl.a. henset til, at det efter en samlet  

 vurdering ikke sås dokumenteret, at der havde været tale om  

 reelle aktiehandler, som kunne berettige til aktietabet opgjort til 1.644.307  

 kr.
Det var ankenævnets opfattelse, at handelen alene var foretaget med  

 formål at eliminere en kapitalgevinst, der ellers ville have  

 været kommet til beskatning i 1993. Endelig fandt ankenævnet det  

 heller ikke dokumenteret, at klageren havde været berettiget til  

 fondsaktierne, idet det ikke var muligt at konstatere klagerens registrering  

 i aktiebogen.
 Klagerens repræsentant havde over for  

 Landsskatteretten nedlagt påstand om, at klagerens kapitalindkomst  

 skulle nedsættes med den påklagede ansættelse.
 Til støtte for påstanden var det  

 subsidiært gjort gældende, at klageren den 18. maj 1993  

 afhændede 36.000 stk. moderaktier, at klageren derved konstaterede et  

 aktietab på 1.664.307 kr., og at dette aktietab med rette var  

 fratrukket ved opgørelsen af klagerens kapitalindkomst for  

 indkomståret 1993.
 Der forelå således fuld dokumentation for, at  

 klageren den 11. maj 1993 købte 36.000 stk. aktier i selskabet, at  

 disse moderaktier ("ex. bonus shares") blev solgt den 18. maj 1993 kl. 15.00  

 efter vedtagelsen samme dag på generalforsamlingen af forslaget om at  

 udstede fondsaktier, og at disse fondsaktier efterfølgende blev  

 indlagt i klagerens depot.
 Skatteankenævnet havde bl.a. tillagt det vægt,  

 at det af generalforsamlingsforslaget fremgik, at "The new shares will be  

 allocated to shareholders on the register of members at the close of business  

 on 19 May 1993...", at "certificates for the new shares will be passed on 25  

 May 1993, and dealings in the new shares are expected to begin on 26 May  

 1993", og at det af afkastnota af 13. august 1993 fremgik, at fondsaktierne  

 blev indlagt i klagerens depot "pr. 17.5.93".
 Den nærmere sammenhæng var imidlertid  

 følgende:
De nye aktier, der blev udstedt i anledning af en  

 fondsaktieemission, tilfaldt naturligvis aktionærkredsen på  

 tidspunktet for beslutningen om tildeling af fondsaktier, dvs. i  

 nærværende sag på generalforsamlingstidspunktet den 18. maj  

 1993. Selskabet havde imidlertid ikke mulighed for at vide, hvem der var  

 aktionærer på dette tidspunkt.
Der var derfor i forslaget en  

 bestemmelse om, at de nye aktier blev tildelt de aktionærer, der  

 fremgik af aktiebogen den 19. maj 1993. Disse aktionærer var  

 således legitimeret til at modtage fondsaktierne, men det var ikke det  

 samme, som at de havde ejendomsret til disse.
Moderaktierne og aktieretterne (til fondsaktierne) kunne  

 fra generalforsamlingstidspunktet sælges samlet eller særskilt.  

 Den omstændighed, at det af forslaget fremgik, at salget af de nye  

 aktier forventedes påbegyndt den 26. maj 1993, betød blot, at  

 handlen med de nye aktier over børsen forventedes påbegyndt  

 på dette tidspunkt.
Dette udelukkede imidlertid ikke, at der forud for  

 dette tidspunkt kunne handles aktieretter uden om børsen.
Det fremgik af det nævnte, at det nok ville have  

 været mest korrekt, hvis det af afkastnotaen af 13. august 1993  

 fremgik, at valørdatoen var den 18. maj 1993 og ikke den 17. maj 1993.  

 Det var imidlertid åbenbart, at denne detalje var helt uden betydning  

 for det skattemæssige spørgsmål.
Det var videre ikke  

 korrekt refereret af ankenævnet, at man havde bekræftet, at det  

 ikke var muligt at konstatere klagerens registrering i aktiebogen hos  

 selskabet.
Der blev alene givet udtryk for, at man ikke var bekendt med  

 aktiebogens udvisende.
 Det fremgik videre af ankenævnets kendelse, at man  

 havde tillagt det vægt, at aktiekøbet og -salget "alene var  

 foretaget med det formål at udslukke en kapitalgevinst, der ellers  

 ville have været kommet til beskatning i 1993". For god ordens skyld  

 henvistes til Skatteministerens svar af 17. december 1986 refereret i TfS  

 1987.37, hvor det fremgik, at aktietab, som det i sagen omhandlede, ikke gav  

 anledning til særlige betænkeligheder.
 Landsskatteretten udtalte:
Retten fandt ikke grundlag for at tilsidesætte de  

 omhandlede handler som værende uden realitet i skattemæssig  

 henseende.
Der hensås herved bl.a. til den foreliggende dokumentation  

 for handlerne og til, at der ikke skete differenceafregning.
Retten fandt  

 på det foreliggende videre ikke tilstrækkeligt grundlag for at  

 fastslå, at det omhandlede salg den 18. maj 1993 vedrørte  

 aktieretterne og ikke moderaktierne.
Den påklagede ansættelse af  

 kapitalindkomst for 1993, 1.644.307 kr., blev nedsat til 0, hvilket var  

 tiltrådt af Told- og Skattstyrelsen.
