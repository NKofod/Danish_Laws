Nr BSF 73 Forslag til folketingsbeslutning om nedsættelse af et udvalg om  

 arbejdspladsdemokrati Fremsat af Aage Frandsen (SF) Gade (SF) Lilli Gyldenkilde (SF) Rahbæk  

 Møller (SF) Holger K.
Nielsen (SF) den 11. marts 1993 Folketinget opfordrer regeringen til i indeværende folketingsår at nedsætte et udvalg, der har til opgave at udarbejde en hvidbog om demokrati på arbejdspladsen.
 1. Hvidbogen skal bl.a. indeholde:
1.1. En analyse af, - hvor langt man er nået i Danmark med hensyn til at gennemføre demokrati  

 på arbejdspladsen i såvel den private som den offentlige sektor, herunder i  

 hvilket omfang ansættelser, forfremmelser og afskedigelser, arbejdets  

 fordeling, arbejdstidens fordeling og placering, produktionens  

 tilrettelæggelse, udvidelse og indskrænkning, godkendelse af produktions- og  

 investeringsplaner, produktionens indhold, indførelse af ny teknologi og  

 virksomhedens program for efteruddannelse er omfattet heraf, samt - hvilke problemer, man er stødt på eller forventes at støde på ved  

 indførelse af mere demokrati på arbejdspladsen.
1.2. En analyse af, - hvor langt andre lande, især de lande, Danmark normalt bliver  

 sammenlignet med, er nået med hensyn til at gennemføre demokrati på  

 arbejdspladsen, herunder i hvilket omfang ansættelser, forfremmelser og  

 afskedigelser, arbejdets fordeling, arbejdstidens fordeling og placering,  

 produktionens tilrettelæggelse, udvidelse og indskrænkning, godkendelse af  

 produktions- og investeringsplaner, produktionens indhold, virksomhedens  

 program for efteruddannelse og indførelse af ny teknologi er omfattet heraf,  

 samt - hvilke problemer, man er stødt på i forbindelse med forskellige tiltag  

 til indførelse af mere demokrati på arbejdspladsen.
1.3. En analyse af, - i hvilket omfang lønmodtagerne i multinationale selskaber har  

 indflydelse på tværs af arbejdspladser - dvs. at der er demokrati - når det  

 f.eks. drejer sig om ansættelser, forfremmelser og afskedigelser, arbejdets  

 fordeling, arbejdstidens fordeling og placering, produktionens  

 tilrettelæggelse, udvidelse og indskrænkning, godkendelse af produktions- og  

 investeringsplaner, produktionens indhold, virksomhedens program for  

 efteruddannelse og indførelse af ny teknologi, samt - hvilke problemer man er stødt på eller forventer at støde på ved at  

 sikre lønmodtagerne øget indflydelse på tværs af arbejdspladserne.
1.4. På bagrund af dette analysearbejde fremlægges modeller til, hvordan  

 demokratiet på arbejdspladsen kan udformes.
Det gælder både den private og  

 den offentlige sektor.
 2. Udvalget foreslås sammensat på følgende måde:
a.
Repræsentanter for lønmodtagerne, hvoraf mindst halvdelen skal være  

 beskæftiget på en almindelig arbejdsplads som lønmodtagere.
De forskellige  

 lønmodtagerorganisationer skal være rimeligt repræsenteret i forhold til  

 deres medlemstal.
b.
Repræsentanter for arbejdsgiverne, hvor både DA, SALA, KL,  

 Amtsrådsforeningen, Københavns/Frederiksberg Kommuner og staten skal være  

 repræsenteret.
c.
Forskere og andre med ekspertviden om danske og ikke mindst udenlandske  

 erfaringer med demokrati på arbejdspladsen.
 3. Udvalget skal færdiggøre sit arbejde senest den 1. juli 1994.
Bemærkninger til forslaget Almindelige bemærkninger SF har flere gange i Folketinget fremsat forslag om indførelse af  

 demokrati på arbejdspladsen, senest i form af beslutningsforslagene nr.
B 126  

 om indførelse af virksomhedsdemokrati og samfundsstyring af kapitalen og nr.  

 B 127 om oprettelse af virksomhedsråd i alle offentligt ejede virksomheder,  

 fra folketingsåret 1986-87 (1. samling). Se Folketingstidende 1986-87 (1.  

 samling), forhandlingerne sp. 6665 og 7666 samt tillæg A sp. 3833, og  

 forhandlingerne sp. 6666 og 7666 samt tillæg A sp. 3843.
 Hver gang SF har fremsat sådanne forslag, har stort set alle partier talt  

 positivt om demokrati på arbejdspladsen, selv om der ikke har været direkte  

 tilslutning til SF's forslag.
 Det kunne vi risikere ville ske igen, hvis vi blot fremsatte et ajourført  

 forslag om arbejdspladsdemokrati.
Derfor foreslår SF nu, at der skal laves et udredningsarbejde med henblik  

 på udarbejdelse af en hvidbog.
Udredningsarbejdet skal bl.a. tage højde for,  

 at der er virksomheder af forskellig størrelse og ejerform, og at der kan  

 være forskel fra branche til branche.
På denne måde håber SF, at der, når  

 hvidbogen foreligger, kan komme en mere kvalificeret debat om demokrati på  

 arbejdspladsen, og at der derefter kan gennemføres ordninger, der giver basis  

 for øget demokrati på arbejdspladsen.
Det kan f.eks. ske ved, at der gennemføres en rammelovgivning, som  

 arbejdsmarkedets parter herefter kan udfylde.
Hvidbogens undersøgelser og  

 forslag skulle samtidig kunne bruges som idegrundlag for, hvordan de rammer,  

 som lovgivningen afstikker, kan udfyldes.
Det er SF's opfattelse, at det er utrolig vigtigt, at lønmodtagerne får  

 øget indflydelse.
Og da indflydelse naturligvis hænger nøje sammen med  

 ansvar, betyder øget indflydelse i form af demokrati på arbejdspladsen også  

 øget ansvar. Øget indflydelse og ansvar for medarbejderne betyder samtidig en  

 større tilfredshed og glæde ved arbejdet.
Derfor er demokrati på  

 arbejdspladsen en væsentlig produktionsfaktor.
Bemærkninger til beslutningsforslagets enkelte punkter Ad 1.1.
Der tænkes her på grundigere analyser, hvor udvalget selv må forventes at  

 foranstalte egentlige undersøgelser foretaget.
Undersøgelser, der vedrører  

 den offenltige sektor, skal f.eks. også tage højde for, at hensynet til de  

 ansattes indflydelse kan komme på tværs af brugernes indflydelse.
 Ad 1.2.
Der tænkes her først og fremmest på, at der bliver indhentet allerede  

 tilgængeligt materiale fra lande, Danmark normalt sammenlignes med, f.eks.  

 andre EF-lande, andre nordiske lande, Japan, USA, det tidligere Jugoslavien  

 og Sovjetunionen.
Det vil herefter være op til udvalget at analysere de  

 former for demokrati på arbejdspladsen, man har valgt i andre lande med  

 henblik på en vurdering af, hvad der evt. kunne bruges i Danmark.
 Ad 1.3.
Hvis arbejdspladsdemokratiet skal have et reelt indhold, f.eks. i form af  

 indflydelse i ansættelses-, forfremmelses- og afskedigelsessituationer, på  

 arbejdets fordeling, på produktionens tilrettelæggelse, udvidelser og  

 indskrænkninger, produktions- og investeringsplaner, produktionens indhold,  

 program for efteruddannelse og på indførelse af ny teknologi, er det  

 nødvendigt, at indflydelsen for lønmodtagerne ikke afgrænses til den enkelte  

 arbejdsplads, når det drejer sig om multinationale selskaber.
Derfor er det  

 nødvendigt, at specielt lønmodtagernes indflydelsesmuligheder på  

 arbejdspladser, der er en del af multinationale selskaber, gøres til genstand  

 for nærmere analyser og vurderinger.
 Ad 1.4.
Hvidbogens konklusioner i form af forslag til modeller for øget demokrati  

 på arbejdspladsen skal både indeholde forslag, der kan bruges som  

 udgangspunkt for en rammelovgivning eller rammeaftaler for arbejdsmarkedets  

 parter, og forslag, der er så konkrete, at de kan bruges som modeller for,  

 hvordan demokratiet kan forme sig på den enkelte arbejdsplads.
Hvidbogen skal  

 tage højde for, at der er forskellige virksomhedsstørrelser og ejerformer.  

 Hvidbogen skal komme med forslag til, hvordan lønmodtagernes indflydelse kan  

 udformes på de forskellige niveauer - også på direktionsniveauet.
Hvidbogen  

 skal også fremlægge forslag til, hvordan lønmodtagere, ansat på  

 arbejdspladser, der hører ind under multinationale selskaber, også kan sikres  

 reel indflydelse.
Endelig skal konkrete forslag, der vedrører  

 arbejdspladsdemokratiet inden for den offentlige sektor, tage hensyn til, at  

 brugerne også skal have indflydelse.
 Ad 2.
Det er for SF meget vigtigt, at de lønmodtagere, som forslaget netop tager  

 sigte på at give øget indflydelse, bliver repræsenteret i udvalget af  

 mennesker, som fortsat er ansat på en arbejdsplads og derfor kender  

 problemerne på nært hold.
Det er med andre ord ikke acceptabelt, at der som  

 lønmodtagerrepræsentanter kan udpeges organisationsfolk - valgte eller  

 ansatte - der i adskillige år ikke har kendt til det daglige liv på en  

 arbejdsplads.
Hvis der f.eks. skal udpeges 5 mennesker, der repræsenterer  

 lønmodtagerne på LO-området, skal mindst halvdelen være beskæftiget på en  

 »LO-arbejdsplads« i produktionen eller som tillidsmand.
Der er ikke  

 i forslaget sat konkrete tal på, hvor stort udvalget skal være.
Mere  

 afgørende end antallet af udvalgets medlemmer er, at der bliver sammensat et  

 udvalg, der kan fremlægge en brugbar hvidbog.
Derfor er der heller ikke sat  

 tal på, hvor mange udvalgsmedlemmer der skal komme fra de tre områder, som  

 forslaget opererer med.
 Ad 3.
 Det betyder, at en eventuel rammelov kan vedtages i folketingsåret  

 1994-95.
