 I medfør af § 98 i lov om offentlige veje (lovbekendtgørelse nr. 423 af  

 11. september 1972 som ændret), fastsætter ministeriet herved følgende  

 retningslinier for udarbejdelse og offentliggørelse af fortegnelse over  

 offentlige stier.
 1. Stifortegnelsens formål.
 Stifortegnelsen, der omfatter stier, som ikke udgør dele af offentlige  

 veje, føres af vejbestyrelserne og afløser de hidtidige stifortegnelser, der  

 i henhold til § 49 i vejbestyrelsesloven af 1957 skulle føres af  

 vejbestyrelserne.
Da stifortegnelser er af betydning for bl.a. vejadministrationen,  

 bygnings- og byplanmyndigheder, fredningsmyndigheder, udstykningsmyndigheder  

 samt grundejere, er det væsentligt, at fortegnelsen bliver ført på en sådan  

 måde, at den til enhver tid giver et klart billede af stiernes retlige  

 status, herunder at nye offentlige stier opføres på og nedlagte offentlige  

 stier udgår af fortegnelsen.
Det bør endvidere fremgå af fortegnelsen, fra  

 hvilket tidspunkt ændringer har virkning.
 2. Udarbejdelse af stifortegnelse.
 Stifortegnelsen udarbejdes og ajourføres af vejbestyrelsen.
Stifortegnelsen udformes som løsbladregister, med et blad for hver enkelt  

 sti som vist i bilag til cirkulæret.
Enhver sti skal betegnes med et nummer,  

 og nummereringen skal være entydig.
Fællesstrækninger af stier med flere  

 numre må ikke forekomme.
Stiens nummer skal gælde for hele stiens strækning  

 fra det naturlige begyndelsespunkt for stien til det naturlige endepunkt,  

 uanset om stien består af delstrækninger med forskellige navne, og uanset om  

 stien passerer gamle sogneskel, bygrænser eller lignende inden for  

 vejbestyrelsens område.
I forbindelse med stiens nummer og eventuelle navn skal stien betegnes ved  

 en tydelig angivelse af dens begyndelsespunkt og endepunkt samt en  

 beskrivelse af stiens forløb, hvis dette er nødvendigt for at karakterisere  

 og stedfæste stien.
Ved angivelsen af stiens endepunkter skal der anvendes  

 entydige stedbestemmelser. f.eks. matrikelskel, udmunding i en bestemt  

 stationering i en vej eller en anden kendt og entydig stedbestemmelse.
 Stifortegnelsen- jfr. bilag til cirkulæret - udfærdiges efter følgende  

 retningslinier:
 Registerbladene nummereres fortløbende.
 I kolonne (1) angives stiens nummer.
 I kolonne (2) angives stiens navn og begyndelses- og endepunkt samt  

 eventuel beskrivelse af stiens forløb.
 I kolonne (3) angives stiens totale længde.
 I kolonne (4) angives særlige oplysninger vedrørende stien, f.eks. dato  

 for optagelse som offentlig, dato for eventuelle ændringer, oplysning om  

 stiens fortsættelse i andet vejbestyrelsesområde, oplysning om stiens status  

 som cykelsti, gangsti og lignende.
I forbindelse med udarbejdelse af stifortegnelsen udarbejder  

 vejbestyrelsen et kort i passende målestok - f.eks. 1:25000 - over stier i  

 vejbestyrelsesområdet.
Hvor det er nødvendigt for at vise det nøjagtige  

 forløb af stier, udarbejdes detailkort i større målestok - f.eks. 1:4000 -  

 Kortene skal udføres således, at de kan reproduceres.
 3. Offentliggørelse af samlet stifortegnelse.
 Det påhviler vejbestyrelserne (vejdirektoratet, amtsråd eller  

 kommunalbestyrelse) snarest - og senest 1. april 1976 - at offentliggøre  

 fortegnelse over offentlige stier i vejbestyrelsesområdet ved efter  

 forudgående meddelelse i stedlige blade at fremlægge stifortegnelsen til  

 almindelig eftersyn i 4 uger.
 4. Ændringer i stifortegnelse.
 Om ændringer i stifortegnelsen skal der ske offentliggørelse i følgende  

 tilfælde:
 1. ved optagelse af nye stier og ved væsentlige  

 ændringer af eksisterende stiers forløb.
 2. ved nedlæggelse af stier som offentlige, jfr. §§  

 90-92 i lov om offentlige veje.
 3. ved overgang af en sti fra en vejbestyrelse til en  

 anden.
 Offentliggørelse skal ske i et eller flere stedlige blade og skal  

 indeholde oplysning om tidspunktet for ændringens ikrafttræden.
 Ministeriet for offentlige arbejder, den  

 26. maj 1975.
 P.M.V.
 E.B.
Thorv.
Jørgensen.
