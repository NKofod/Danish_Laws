Betænkning afgivet af Udvalget for Forretningsordenen den 14. maj 2014 Betænkning over Forslag til folketingsbeslutning om udmøntning af politisk aftale om en mere tidssvarende og gennemsigtig vederlæggelse af politikere [af økonomi- og indenrigsministeren (Margrethe Vestager)]:
1. Udvalgsarbejdet Beslutningsforslaget blev fremsat den 3. april 2014 og var til 1. behandling den 29. april 2014. Beslutningsforslaget blev efter 1. behandling henvist til behandling i Udvalget for Forretningsordenen.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (V, S, RV, SF og KF) indstiller beslutningsforslaget til vedtagelse uændret.
 Et mindretal i udvalget (DF, EL og LA) indstiller beslutningsforslaget til forkastelse.
Dansk Folkeparti indstiller forslaget til forkastelse.
Dansk Folkeparti finder det forkert, at et flertal nedsætter en kommission til at undersøge folketingsmedlemmernes og ministrenes aflønning og allerede på forhånd tilkendegiver, at man vil følge kommissionens anbefalinger.
Det indikerer, at man forventer, at lønnen vil stige, for hvis det modsatte havde været tilfældet, så ville man nok ikke på forhånd sige, at man vil følge kommissionens anbefaling.
 Dansk Folkeparti finder det rigtigt at regulere vederlaget til byråds- og regionsrådsmedlemmer, men samlet set anbefaler vi forslaget til forkastelse.
Enhedslistens medlemmer af udvalget mener som udgangspunkt, at kommunalpolitikeres vederlag bør følge den almindelige lønudvikling i samfundet.
Vederlaget har ikke ændret sig siden 1996, og der er nu behov for en efterregulering.
Enhedslistens medlemmer af udvalget påpeger dog samtidig, at det også kunne være relevant i denne sammenhæng at overveje, om man kunne sikre landets kommunalbestyrelsesmedlemmer mere hjælp i dagligdagen i form af sekretærbistand og politisk rådgivning i betragtning af stigningen i deres arbejdsbyrde siden kommunalreformen.
Enhedslisten kan også støtte, at der nedsættes en kommission, der skal gennemgå vederlæggelsen af fuldtidsbeskæftigede politikere, det vil sige regionsrådsformænd, borgmestre, folketingsmedlemmer og ministre.
Der er efter Enhedslistens opfattelse bl.a. behov for at se på det forhold, at politikere giver sig selv for gunstige vilkår, som der findes forskellige eksempler på.
 Enhedslisten kan dog ikke stemme for et beslutningsforslag, som gennemfører en aftale, som indebærer, at partierne på forhånd forpligter sig til at bakke op om de ændringer, en kommission vil komme med, uanset hvad de måtte gå ud på.
I den forbindelse bemærker Enhedslistens medlemmer af udvalget, at flere andre partier ved behandlingen af beslutningsforslag nr.
B 91, folketingsåret 2011-12  som gik ud på at nedsætte en lønkommission for folketingsmedlemmerne  gav udtryk for, at man ikke kunne støtte et forslag, som indebar, at man på forhånd lovede at stemme for kommissionens anbefalinger.
Ligesom de pågældende partier dengang gjorde, lægger Enhedslisten afgørende vægt på, at Folketinget selv må tage ansvaret for at fastsætte reglerne for vederlæggelse af politikere i stedet for at deponere beslutningerne i en kommission, og Enhedslisten undrer sig over, hvad der er sket i de partier, som tidligere havde det samme synspunkt, men nu har indtaget det modsatte.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Mogens Lykketoft (S) fmd.
Bertel Haarder (V) nfmd.
Pia Kjærsgaard (DF) Camilla Hersom (RV) Steen Gade (SF) John Dyrby Paulsen (S) Karen J.
Klint (S) Ole Hækkerup (S) Henrik Dam Kristensen (S) Torben Hansen (S) Christian Friis Bach (RV) Jonas Dahl (SF) Stine Brix (EL) Birthe Rønn Hornbech (V) Kristian Jensen (V) Flemming Damgaard Larsen (V) Hans Christian Schmidt (V) Søren Espersen (DF) Peter Skaarup (DF) Simon Emil Ammitzbøll (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 96 Bilagsnr.
