Betænkning afgivet af Børne- og Undervisningsudvalget den 27. maj 2014 Betænkning over Forslag til lov om ændring af lov om erhvervsuddannelser, lov om vejledning om uddannelse og erhverv samt pligt til uddannelse, beskæftigelse m.v., lov om folkeskolen og forskellige andre love (Bedre og mere attraktive erhvervsuddannelser m.v.) [af undervisningsministeren (Christine Antorini)]:
1. Ændringsforslag Undervisningsministeren har stillet 16 ændringsforslag til lovforslaget.
2. Udvalgsarbejdet Lovforslaget blev fremsat den 8. maj 2014 og var til 1. behandling den 15. maj 2014. Lovforslaget blev efter 1. behandling henvist til behandling i Børne- og Undervisningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og undervisningsministeren sendte den 19. marts 2014 dette udkast til udvalget, jf.
BUU alm. del  bilag 128. Den 8. maj 2014 sendte undervisningsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Produktionsskoleforeningen og Forstanderkredsen for Produktionsskoler/Produktionshøjskoler.
 Undervisningsministeren har over for udvalget kommenteret de skriftlige henvendelser til udvalget.
Deputationer Endvidere har Produktionsskoleforeningen mundtligt over for udvalget redegjort for sin holdning til lovforslaget.
Spørgsmål Udvalget har stillet 11 spørgsmål til undervisningsministeren til skriftlig besvarelse, som denne har besvaret.
 2 af udvalgets spørgsmål er optrykt som bilag 2 til betænkningen.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Venstre, Dansk Folkeparti og Det Konservative Folkeparti støtter lovforslaget og den indgåede aftale om bedre erhvervsuddannelser.
Venstre, Dansk Folkeparti og Det Konservative Folkeparti har noteret sig ministerens svar på spørgsmål 2, herunder muligheden for, at medarbejdere med et uddannelsesforløb, der ligger langt tilbage, typisk 20 år, får mulighed for at opkvalificere og forberede sig på et hovedforløb, f.eks. på industrioperatøruddannelsen, ved at gennemføre dele af grunduddannelsen efter en konkret vurdering fra skolen.
Det bakker Venstre, Dansk Folkeparti og Det Konservative Folkeparti op om, da det vil være i modstrid med lovforslagets intentioner at forhindre voksne i at få den nødvendige efteruddannelse for at fastholde job, og meningsløst, hvis adgangen til den nødvendige opkvalificering kræver, at man går arbejdsløs først.
Venstre, Dansk Folkeparti og Det Konservative Folkeparti noterer sig også ministerens svar på spørgsmål 4 om det særlige »sammenfaldsproblem«, der opstår på det merkantile område i 2016, hvor såvel 5000 elever med en 2-årig hg som 3000 elever med en 1-årig hg skal kæmpe om de samme praktikpladser.
Venstre, Dansk Folkeparti og Det Konservative Folkeparti noterer sig ministerens forventning om, at flere vil læse videre på eux frem for at søge praktikplads, at uddannelsen får højere kvalitet og derfor vil skabe større efterspørgsel, og at regeringen vil invitere arbejdsmarkedets parter til et møde for at drøfte praktikpladssituationen.
Venstre, Dansk Folkeparti og Det Konservative Folkeparti opfordrer ministeren til med rettidig omhu at følge udviklingen i antallet af unge, der i 2016 vil søge praktikplads, og forinden sikre, at der skabes de praktikpladser, der er nødvendige.
Et mindretal i udvalget (EL) indstiller lovforslaget til forkastelse ved 3. behandling.
Mindretallet kan stemme for de stillede ændringsforslag.
 Enhedslisten støtter ikke L 195. Reformen er omfattende, og Enhedslisten er glad for tiltagene med længere grundforløb, flere timer og mere efteruddannelse, mere bevægelse og bedre muligheder for videre uddannelse.
Desværre opvejer disse gode initiativer på ingen måde de dårlige elementer, som reformen indfører.
Enhedslisten kan ikke støtte forslaget, især fordi 1) reformen ikke medfører en eneste ny praktikplads, 2) reformen indfører karakteradgangskrav, 3) reformen afskærer 80 pct. af de unge fra personlig individuel vejledning, 4) lærerne finansierer dele af reformen ved at løbe hurtigere, og 5) reformen forringer enkelte uddannelser, hvor den merkantile uddannelse halveres og social- og sundhedsuddannelsen samt den pædagogiske assistentuddannelse bliver forringet.
De nye karakteradgangskrav vil udelukke mange motiverede og fagligt dygtige elever fra erhvervsuddannelserne  faktisk hele 20 pct.
Vi vil gå glip af rigtig mange dygtige håndværkere og SOSU-assistenter.
Der findes masser af unge, for hvem digtanalyser i folkeskolen ikke var sjovt, men som til gengæld er gode til at reparere biler, eller har været arbejdsdreng i deres onkels firma, og det er problematisk, at de ikke kan komme ind på en erhvervsuddannelse.
Samtidig er det et alvorligt problem, at aftalen sparer på vejledningsområdet og afskærer 80 pct. af de unge muligheden for personlig, individuel vejledning.
Det er et problem, for selv om unge mener, at de er afklarede, skal de stadig udfordres på deres valg af uddannelse, især hvis flere skal vælge en erhvervsuddannelse.
Dele af reformen er finansieret, ved at lærerne skal løbe hurtigere.
Det vil betyde, at lærerne får dårligere betingelser for forberedelse og dermed for at sikre kvalitet i undervisningen, og samtidig bliver arbejdsvilkårene dårligere.
Enhedslisten støtter ikke lovforslaget, fordi det ikke løser de grundlæggende problemer, som erhvervsskolerne oplever: Manglende praktikpladser og øget frafald.
Samtidig forringes de unges adgang til vejledning og uddannelse, og kvaliteten i uddannelserne vil falde.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af undervisningsministeren, tiltrådt af udvalget:
1) I den under nr. 5 foreslåede § 5 c ændres i stk. 1 »§ 12, stk. 1, 3. pkt.« til: »§ 12, stk. 1, 4. pkt.« [Lovteknisk korrektion] 2) I den under nr. 11 foreslåede ændring af § 13, stk. 2, 2. pkt., ændres »§ 12, stk. 1, 3. pkt.« til: »§ 12, stk. 1, 4. pkt.« [Lovteknisk korrektion] 3) I den under nr. 18 foreslåede ændring af § 19, stk. 1, 3. pkt., ændres »§ 12, stk. 1, 3. pkt.« til: »§ 12, stk. 1, 4. pkt.« [Lovteknisk korrektion] 4) I den under nr. 42 foreslåede ændring af § 38, stk. 1, nr. 7, der bliver nr. 6, ændres »§ 12, stk. 1, 3. pkt.« til: »§ 12, stk. 1, 4. pkt.« [Lovteknisk korrektion] Til § 2 5) I den under nr. 8 foreslåede affattelse af § 2 g ændres i stk. 5, 3. pkt., »foretages alene, eleven unge søger« til: »foretages alene, hvis eleven søger«.
[Sproglig rettelse af mangelfuld formulering] 6) Efter nr. 21 indsættes som nyt nummer:
»01. I § 10 e, stk. 1 og 2, ændres »§ 10 a, stk. 3« til: »§ 10 a, stk. 4«.« [Lovteknisk korrektion] Til § 3 7) Nr. 3 udgår.
[Lovteknisk korrektion, jf. ændringsforslag nr. 12] 8) I det under nr. 5 foreslåede § 19 e, stk. 3, ændres to steder »§ 19 dd« til: »§ 19 j«.
[Konsekvensændring som følge af ændringsforslag nr. 7 og 12] 9) I den under nr. 6 foreslåede ændring af § 19 e, stk. 4, 1. pkt., der bliver stk. 5, 1. pkt., ændres »ordningen« til: »ordningen i stk. 1«.
[Redaktionel ændring] 10) I det under nr. 8 foreslåede § 19 f, stk. 1, 4. pkt., ændres »§ 19 dd« til: »§ 19 j«.
[Konsekvensændring som følge af ændringsforslag nr. 7 og 12] 11) I det under nr. 9 foreslåede § 19 g, 3. pkt., ændres »§ 19 dd« til: »§ 19 j«.
[Konsekvensændring som følge af ændringsforslag nr. 7 og 12] 12) Efter nr. 9 indsættes som nyt nummer:
 »01. Efter § 19 i indsættes:
»§ 19 j.
Kommunalbestyrelsen skal foruden den almindelige 10. klasse, jf. §§ 19 b-19 d, tilbyde et erhvervsrettet 10. -klasseforløb (eud10), som er særligt målrettet elever, der er motiveret for en erhvervsuddannelse efter 9. klasse, men ikke opfylder de faglige adgangskrav hertil, jf. lov om erhvervsuddannelser, eller er usikre på, om en erhvervsuddannelse er det rette valg.
Eud10 skal tilrettelægges som et helårsforløb, der omfatter mindst 840 årlige undervisningstimer.
 Stk. 2. Eud10 omfatter den obligatoriske del af 10. klasse, jf. § 19 c, jf. dog stk. 3.
 Stk. 3. Brobygning, jf. § 19 c, stk. 4, omfatter brobygning svarende til 126 undervisningstimer til erhvervsrettet ungdomsuddannelse, jf. lov om vejledning om uddannelse og erhverv samt pligt til uddannelse, beskæftigelse m.v.
 Stk. 4. Den valgfri del af eud10 omfatter 294 undervisningstimer og skal introducere til erhvervsuddannelserne, jf. lov om erhvervsuddannelser.
Stk. 5. Kommunalbestyrelsen skal sikre, at der mindst samarbejdes med en institution, der udbyder erhvervsuddannelse svarende til 252 undervisningstimer.
Heri indgår de 126 timers brobygning, jf. stk. 3. Kommunalbestyrelser og institutioner, der udbyder erhvervsuddannelse, indgår overenskomster om samarbejdet, således at eleverne kan introduceres til alle de hovedområder, som erhvervsuddannelser-nes grundforløb er organiseret inden for.
 Stk. 6. Kommunalbestyrelsen fastsætter antallet af elever, der kan optages, og hvilke kriterier der lægges til grund for optagelsen, hvis der er flere ansøgere, end der kan optages.
Stk. 7. Undervisningsministeren fastsætter nærmere regler om indholdet i den valgfri del af eud10 og om samarbejdet om eud10 med en institution, der udbyder erhvervsuddannelse, herunder om overenskomsten m.v.«« [Lovteknisk korrektion, jf. ændringsforslag nr. 7. Ordlyden er uændret] 13) I den under nr. 10 foreslåede § 22, stk. 8, ændres i 2. pkt. »§ 19 dd« til: »§ 19 j«.
[Konsekvensændring som følge af ændringsforslag nr. 7 og 12] Til § 5 14) I den under nr. 4 foreslåede § 3 a ændres i 2. pkt. »det samlede eksamensresultat beregnet ud fra prøvekarakterer og afsluttende standpunktskarakterer« til: »eksamen«.
[Lovteknisk korrektion] Til § 11 15) I stk. 3, 2. pkt., og stk. 12, 2. pkt., ændres »henholdsvis« til: »og for elever, der«.
[Lovteknisk korrektion] 16) I stk. 9 ændres »Lovens § 3, nr. 3-10,« til: »Lovens § 3, nr. 4-9, 01 og 10,«, og som 2. pkt. indsættes:
»For elever, der går i 10. klasse i skoleåret 2014/15, finder de hidtil gældende regler om 10. klasse anvendelse, herunder om 10. klasse som en 20/20-ordning.« [Konsekvensændring af ændringsforslag nr. 7 og 12 og præcisering af ikrafttræden] Bemærkninger Til nr. 1 Der er tale om rettelse af en ukorrekt henvisning.
Til nr. 2 Der er tale om rettelse af en ukorrekt henvisning.
Til nr. 3 Der er tale om rettelse af en ukorrekt henvisning.
Til nr. 4 Der er tale om rettelse af en ukorrekt henvisning.
Til nr. 5 Der er alene tale om en sproglig rettelse med henblik på at korrigere en mangelfuld formulering.
Til nr. 6 Der er tale om rettelse af en ukorrekt henvisning.
Til nr. 7 I lovforslagets § 3, nr. 3, er der foreslået indføjet en ny § 19 dd om eud10. Af lovtekniske grunde foreslås bestemmelsen i stedet indsat som § 19 j, da nummereringen § 19 dd ligger uden for almindelig praksis.
Den i ændringsforslagets nr. 12 foreslåede § 19 j er enslydende med lovforslagets § 19 dd.
Den nye § 19 j indføjes sidst i folkeskolelovens kapitel 2 a, der omhandler 10. klasses struktur og indhold.
Der er alene tale om en lovteknisk rettelse.
Bemærkningerne til lovforslagets § 19 dd vil derfor gælde uændret, men nu som bemærkninger til den foreslåede § 19 j.
Der henvises til bemærkningerne til lovforslagets § 3, nr. 3. Med hensyn til, hvilke af folkeskolelovens bestemmelser i folkeskolelovens kapitel 2 der gælder for 10. klasse, gælder reguleringen herom i folkeskolelovens §§ 19 h og 19 i også for eud10.
Til nr. 8 Der er tale om ændringer af henvisninger som følge af ændringsforslagene nr. 7 og 12, hvori det foreslås, at § 19 dd udgår og erstattes af en enslydende § 19 j.
Til nr. 9 Der er tale om en redaktionel ændring.
Til nr. 10 Der er tale om ændringer af henvisninger som følge af ændringsforslagene nr. 7 og 12, hvori det foreslås, at § 19 dd udgår og erstattes af en enslydende § 19 j.
Til nr. 11 Der er tale om ændringer af henvisninger som følge af ændringsforslagene nr. 7 og 12, hvori det foreslås, at § 19 dd udgår og erstattes af en enslydende § 19 j.
Til nr. 12 I lovforslagets § 3, nr. 3, er der foreslået indføjet en ny § 19 dd om eud10. Af lovtekniske grunde foreslås bestemmelsen i stedet indsat som § 19 j, da nummereringen § 19 dd ligger uden for almindelig praksis.
Den i ændringsforslagets nr. 12 foreslåede § 19 j er enslydende med lovforslagets § 19 dd.
Den nye § 19 j indføjes sidst i folkeskolelovens kapitel 2 a, der omhandler 10. klasses struktur og indhold.
Der er alene tale om en lovteknisk rettelse.
Bemærkningerne til lovforslagets § 19 dd vil derfor gælde uændret, men nu som bemærkninger til den foreslåede § 19 j.
Der henvises til bemærkningerne til lovforslagets § 3, nr. 3. Til det oplyste om, hvilke af folkeskolelovens bestemmelser i folkeskolelovens kapitel 2 der gælder for 10. klasse, kan tilføjes, at folkeskolelovens §§ 19 h og 19 i også gælder for eud10.
Til nr. 13 Der er tale om ændringer af henvisninger som følge af ændringsforslagene nr. 7 og 12, hvori det foreslås, at § 19 dd udgår og erstattes af en enslydende § 19 j.
Til nr. 14 Ændringsforslaget indeholder en ændring af lovteknisk karakter.
 Af det under lovforslagets § 5, nr. 4, foreslåede § 3 a, 2. pkt., i lov om studiekompetencegivende eksamen i forbindelse med erhvervsuddannelse (eux) m.v. (eux-loven) fremgår det, at eleverne i eux-forløb efter den påtænkte særlige merkantile eux-model får »et bevis for opnået generel studiekompetence, når de krævede prøver, jf. § 5, er aflagt ved afslutningen af det studiekompetencegivende forløb og det samlede eksamensresultat beregnet ud fra prøvekarakterer og afsluttende standpunktskarakterer er bestået«.
Terminologisk er det mere lovteknisk korrekt at sige, at »eksamen« er »bestået«, end at et »eksamensresultat« er »bestået«.
Dertil kommer, at »det samlede eksamensresultat« ikke er et hensigtsmæssigt begreb i lovteknisk forstand.
I de gældende regler om eksamen i de gymnasiale uddannelser og eux-forløb, jf. bekendtgørelse nr. 930 af 3. juli 2013 om prøver og eksamen i de almene og studieforberedende ungdoms- og voksenuddannelser, benyttes dels begrebet foreløbigt eksamensresultat (dvs. resultatet uden beregnet bonus, som gives til elever og kursister, der har ekstra fag på A-niveau efter den såkaldte bonus A-ordning), dels begrebet eksamensresultat.
I »Eksamensresultat« er der indregnet bonus for elever og kursister, der har ret hertil efter bonus A-ordningen, mens det for andre svarer til »Foreløbigt eksamensresultat«.
Hvis det først er bonus, der bringer »Eksamensresultat« over bestågrænsen, er det ikke tilstrækkeligt.
 Regler om de nærmere betingelser for, at eksamen bestås efter afslutningen af det studiekompetencegivende forløb, vil blive fastsat af undervisningsministeren i medfør af bemyndigelsen i eux-lovens § 7, stk. 3, 1. pkt., der efter lovforslagets § 5, nr. 9, også vil komme til at omfatte bevis for opnået generel studiekompetence i den særlige merkantile eux-model.
Til nr. 15 Der er alene tale om en sproglig ændring.
Til nr. 16 Som følge af ændringsforlagene nr. 7 og 12, hvorved lovforslagets § 3, nr. 3, (forslag om en ny § 19 dd om eud10 i folkeskoleloven) udgår og erstattes af § 19 j med enslydende ordlyd i folkeskoleloven, indgår ændringsforslag nr. 12 om den nye § 19 j i opremsningen i lovforslagets § 11, stk. 9.
 Lovforslagets § 3 træder i kraft den 1. august 2014. Lovforslagets § 11, stk. 9, fastsætter, at de nye regler om 10. klasse finder anvendelse for undervisningen i 10. klasse fra skoleåret 2015/16 og senere.
Ændringsforslaget præciserer ved indføjelse af et andet punktum, at de hidtil gældende regler om 10. klasse fortsat har virkning for elever, der går i 10. klasse i skoleåret 2014/15, herunder i en 20/20-ordning.
Det har således været hensigten, at de gældende regler fortsat skal gælde i skoleåret 2014/15, og frem til de nye regler får virkning fra skoleåret 2015/16.
Ane Halsboe-Jørgensen (S) Julie Skovsby (S) Karin Gaardsted (S) Annette Lind (S) Orla Hav (S) fmd.
Rasmus Horn Langhoff (S) Troels Ravn (S) Lotte Rod (RV) nfmd.
Jeppe Mikkelsen (RV) Marlene Borst Hansen (RV) Annette Vilhelmsen (SF) Trine Mach (SF) Rosa Lund (EL) Lars Dohn (EL) Henning Hyllested (EL) Karen Ellemann (V) Peter Juel Jensen (V) Finn Thranum (V) Louise Schack Elholm (V) Anni Matthiesen (V) Tina Nedergaard (V) Ulla Tørnæs (V) Alex Ahrendtsen (DF) Bent Bøgsted (DF) Marie Krarup (DF) Martin Henriksen (DF) Merete Riisager (LA) Thyra Frank (LA) Lene Espersen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 195 Bilagsnr.
Titel Oversigt over spørgsmål og svar vedrørende L 195 Bilag 2 2 af udvalgets spørgsmål til undervisningsministeren og dennes svar herpå Spørgsmålene og undervisningsministerens svar herpå er optrykt efter ønsket fra V, DF og KF.
 Spørgsmål 2:
Ministeren bedes redegøre for, hvorledes »relevant erhvervserfaring«, jf. § 66 y, stk. 1, skal fortolkes, herunder hvornår der kan gives mulighed for et grundforløb.
Ministeren bedes tilkendegive, om det er muligt for den store andel af de voksne, der påbegynder f.eks. en industrioperatøruddannelse, og hvis seneste uddannelse er en folkeskoleuddannelse, der ligger 20-25 år tilbage i tiden, at få en konkret vurdering af skolen, der giver mulighed for at deltage i grunduddannelsen forud for hovedforløbet.
 Svar:
Efter forslaget til § 66 y, stk. 1, om erhvervsuddannelse for voksne (euv) skal skolen i samråd med eleven udarbejde en personlig uddannelsesplan for eleven.
Uddannelsesplanen skal udarbejdes på grundlag af reglerne om uddannelsen og skolens vurdering af elevens praktiske og teoretiske kompetencer inden for følgende rammer, og således at elevens uddannelse bliver så kort som mulig:
 1) Elever, der har mindst to års relevant erhvervserfaring, skal gennemføre et standardiseret uddannelsesforløb for voksne uden grundforløb og uden praktikuddannelse.
 2) Elever, der har mindre end to års relevant erhvervserfaring eller har en forudgående uddannelse, skal gennemføre et standardiseret uddannelsesforløb for voksne med praktikuddannelse og med mulighed for at modtage grundforløbsundervisning, dog uden grundforløbets 1. del.
 3) Elever, der hverken har relevant erhvervserfaring eller forudgående uddannelse, skal gennemføre et uddannelsesforløb, der i omfang og varighed svarer til en erhvervsuddannelse for unge, dog uden grundforløbets 1. del.
 Uddannelsesforløbet kan yderligere afkortes på baggrund af elevens individuelle kompetencer.
Grundforløbsundervisning kan med andre ord være aktuelt i forhold til elever, som har mindre end to års relevant erhvervserfaring, eller som ikke har relevant erhvervserfaring set i forhold til kravene i den valgte uddannelse.
De voksne elever skal opfylde de samme adgangskrav til uddannelserne og til skoleundervisningen i hoverforløbene (overgangskravene), som de unge elever.
Hvis den voksnes erhvervserfaring og eventuelle forudgående uddannelse ikke rækker til, at disse betingelser er opfyldt, er den forudgående erhvervserfaring ikke fuldt ud relevant, og afskærer således ikke den voksne fra grundforløbsundervisning.
 Det kan kun vurderes konkret, i hvilken udstrækning grundforløbsundervisning vil være aktuel i forhold til personer, som ønsker at gennemføre industrioperatøruddannelsen, og som ikke har skoleundervisning ud over folkeskolen, som vedkommende har forladt 20  25 år før begyndelsen af erhvervsuddannelsen, da det vil afhænge af, hvad den enkelte tidligere har beskæftiget sig med, og hvad kravene i industrioperatøruddannelsen bliver.
 De faglige udvalg skal dels fastsætte adgangskrav til skoleundervisningen i hovedforløbet, dels kriterierne for standardmerit for relevant erhvervserfaring og tidligere uddannelse, som kan medføre afkortning af praktikuddannelsen og skoledelen, herunder kriterier for opfyldelse af to års relevant erhvervserfaring.
 Om den enkeltes erhvervserfaring er relevant eller foreligger i tilstrækkeligt omfang, og derfor kan erstatte grundforløbet og praktikuddannelsen i den pågældende uddannelse, afgøres derefter konkret af skolen på baggrund af regler, som fastsættes af undervisningsministeren efter indstilling fra det faglige udvalg.
 Da uddannelsesmålene er de samme for en erhvervsuddannelse tilrettelagt for unge og for voksne, forudsættes det at indgå i de faglige udvalgs henholdsvis skolernes relevansbedømmelser, at de pågældende voksne kan nå uddannelsesmålene med den standardiserede eller individuelle afkortning, som tilkommer den enkelte voksne.
 Spørgsmål 4:
Vil ministeren redegøre for den under 1. behandling nævnte problemstilling ift.
HG, hvorefter ca. 5000 elever i 2016 vil afslutte et 2-årigt HG-forløb samtidig med, at ca. 3000 elever afslutter et 1- årigt HG-forløb, og vil ministeren oplyse, hvordan det kan sikres, at hovedparten af alle disse elever vil få en praktikplades? Svar:
Som det fremgår af Aftale om bedre og mere attraktive erhvervsuddannelser er aftalepartierne opmærksomme på, at der på det merkantile område vil være en særlig praktikpladsudfordring i 2016, og ministeriet vil derfor følge udviklingen nøje.
Det skyldes, at de merkantile grundforløb forkortes, og at der derfor i en overgangsperiode vil være flere elever der bliver færdige på grundforløbene end i dag.
 Det er vanskeligt at vurdere, hvordan praktikpladssituationen bliver på det merkantile område, når reformen implementeres, da der udover en omlægning af varighederne på de merkantile grundforløb med reformen også gennemføres en række øvrige initiativer, som forventes at få betydning for praktikpladssituationen.
På de merkantile uddannelser bliver hovedforløb i uddannelserne »kontor med specialer« samt »finansuddannelsen« i fremtiden alene udbudt med et forudgående obligatorisk studiekompetencegivende forløb på et år (eux) efter grundforløbet.
Det betyder, at de unge, som påbegynder grundforløbet på disse uddannelser i 2015 ikke vil søge praktikpladser i 2016. Eux-forløbene, som også kan søges af elever, som følger detail- og handelsuddannelserne, sikrer et højere fagligt niveau inden overgangen til hovedforløbene og giver endvidere eleverne bedre muligheder for at læse videre hvis de alternativt ønsker det.
 I aftalen og lovforslaget indgår herudover en række øvrige initiativer, der styrker erhvervsuddannelsernes kvalitet, som arbejdsgiverne har efterspurgt og som derfor må forventes at øge uddannelsernes og elevernes attraktivitet for virksomhederne.
Bl.a. vil reformen indebære, at kvaliteten i grundforløbene styrkes, herunder med et minimumstimetal.
For uddannelserne detailhandelsuddannelse med specialer, handelsuddannelse med specialer, eventkoordinatoruddannelsen, generelt kontoruddannelse og sundhedsservicesekretæruddannelsen får skolerne derudover økonomisk mulighed for at styrke undervisningen på grundforløbets 2. del.
Samtidig styrkes den praktikpladsopsøgende indsats generelt med reformen.
Der er således afsat ekstra midler til det tilskud, som erhvervsskolerne får pr. elev, der indgår en uddannelsesaftale med en virksomhed.
Det skal bemærkes, at regeringen vil invitere arbejdsmarkedets parter til en drøftelse af praktikpladssituationen bl.a. med udgangspunkt i, at eleverne med reformen bliver mere kvalificerede, motiverede og afklarede, når de påbegynder og afslutter et grundforløb.
Det vil også gælde for de elever, der påbegynder de nye merkantile grundforløb.
 Endelig bemærkes, at regeringen i udspillet til en ny vækstpakke har foreslået yderligere initiativer, der kan understøtte det praktikpladsopsøgende arbejde, bl.a. lægges der op til at afsætte midler til flere praktikpladskonsulenter i de etablerede praktikcentre.
