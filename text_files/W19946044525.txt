 I forbindelse med ekspropriation til gennemførelse af landanlæg, der  

 udføres i tilslutning til etablering af en fast forbindelse over Øresund,  

 lagde taksationskommissionen til grund, at Københavns Kommunes  

 tilbagekøbsret, er et formuegode, der principielt kan kræves erstattet i  

 tilfælde af ekspropriation.
Taksationskommissionen finder endvidere, at der kan foretages  

 afkortning i erstatningen for kommunens fordel af anlægget.
Da værdien af  

 anlægget langt overstiger den erstatning, der ville kunne beregnes for  

 bortfaldet af tilbagekøbsretten, ydes der ikke erstatning for den skete  

 ekspropriation.
 Udskrift af forhandlings- og kendelsesprotokollen for  

 Taksationskommissionen vedrørende anlægget af en fast forbindelse over  

 Øresund.
(Lovbekendtgørelse nr. 522 af 4. juli 1991) Kendelse den 12. december 1994.
 Københavns Kommune har som tilbagekøbsberettiget til ovennævnte ejendomme  

 ønsket efterprøvet den afgørelse om erstatning, der ved kendelse af 8. august  

 1994 er afsagt af Ekspropriationskommissionen i anledning af den skete  

 ekspropriation til gennemførelse af landanlæg, der udføres i tilslutning til  

 etablering af en fast forbindelse over Øresund.
 Der fremlagdes udskrift af forhandlingsprotokollen for  

 Ekspropriationskommissionen, hæfte 22 og 47, brev af 5. september 1994 fra  

 Kommissarius ved Statens ekspropriationer på øerne, arealfortegnelse nr. 1,  

 ejendomsbeskrivelse samt ankebegæring.
Taksationskommissionen har anset sagen for værende af ren judiciel  

 karakter, hvorfor der ikke er foretaget besigtigelse af ejendommene.
Parterne  

 havde ved et møde, der fandt sted på Restaurant Kastrup Strandpark, lejlighed  

 til at forelægge deres synspunkter og fremkomme med deres bemærkninger,  

 ligesom kommissionens medlemmer stillede spørgsmål til belysning af sagen.
 Ekspropriationskommissionen har bestemt, at der for ekspropriation af  

 Københavns Kommunes tilbagekøbsret til de af sagen omhandlede ejendomme ikke  

 skal ydes kommunen nogen erstatning.
I kendelsen, hvortil henvises, er nærmere redegjort for  

 Ekspropriationskommissionens overvejelser og for de synspunkter, som parterne  

 har gjort gældende.
Erstatningsspørgsmålet i forhold til ejerne af de to  

 ejendomme er afgjort ved forlig.
For taksationskommissionen har kommunen gentaget sit krav om en erstatning  

 på henholdsvis 766.300 kr. og 287.600 kr. for bortfald af kommunens  

 tilbagekøbsret til de to ejendomme.
Kommunen har til støtte herfor henvist  

 til de synspunkter, der blev gjort gældende over for  

 Ekspropriationskommissionen bl.a. anført følgende:
 Kommissionen finder ifølge kendelsen, at det absolut har formodningen  

 imod sig, at der med den på ejendommene hvilende tilbagekøbsret ville være  

 blevet foretaget væsentlige investeringer i bygningerne, hvis ekspropriation  

 ikke var sket.
 Hertil bemærkes, at ejere normalt vedligeholder bygningerne uanset  

 tilbagekøbsretten af hensyn til bygningernes fortsatte nytteværdi, således at  

 bygningerne ikke som antaget af kommissionen uden videre må forventes at være  

 uden værdi ved tilbagekøbstidspunktet.
 I øvrigt vil en ejer, der måtte ønske at foretage væsentlige investeringer  

 i bygningerne, der ikke ville kunne være afskrevet inden  

 tilbagekøbstidspunktet, normalt søge kommunen om - og få - udskydelse af  

 tilbagekøbstidspunktet mod et vederlag beregnet efter de tidligere oplyste  

 principper, jfr. skrivelse herfra af 30. december 1993.
 Man finder derfor, at erstatningsberegningen må tage udgangspunkt i  

 ejendomsværdien og ikke i grundværdien.
 Kommissionen anfører videre, at en ejer ikke kan gøre krav på at få  

 erstattet en - i øvrigt sandsynlig - fremtidig værdistigning af en ejendom,  

 og at tilbagekøbsretten ikke kan give en bedre retsstilling.
 Hertil bemærkes, at man ikke har gjort krav på at få erstattet den  

 fremtidige værdistigning, men at man gør gældende, at vederlaget for  

 afløsning af tilbagekøbsretten må være højere end vederlaget for en  

 udskydelse, hvor man trods alt senere kan købe ejendommen tilbage i  

 overensstemmelse med deklarationens - for kommunen favorable - vilkår herom.  

 Da tilbagekøbsretten først kunne gøres gældende i år 2030, prøver man derfor  

 at finde en så realistisk værdi som muligt af retten til sin tid, hvilken  

 værdi tilbagediskonteres til nutidsværdi.
 Kommunen må således fastholde en fremskrivning af ejendomsværdien med 2%  

 som anført.
 Kommissionen anfører, at forureningsudgifterne må bringes til afkortning i  

 værdiansættelsen for tilbagekøbsretten.
 Hertil bemærkes, at man herfra på grund af den usikkerhed, der er om,  

 hvornår det vil være nødvendigt at oprense grundene, herunder om  

 Miljøstyrelsen eventuelt måtte være indstillet på at betale for  

 afværgeforanstaltningerne, finder, at der ikke bør ske afkortning for disse  

 omkostninger.
 Endelig anfører kommissionen, at der skal ske fradrag i erstatningen for  

 ekstraordinære store fordele, som Københavns kommune som sådan opnår ved  

 anlægget.
Idet man i øvrigt skal henholde sig til det i nærværende direktorats  

 tidligere skrivelser herom anførte, skal man fremhæve, at kommunen i denne  

 sag er stillet som en privat rettighedshaver.
Der er ingen sammenhæng imellem  

 tabet af rettigheden og eventuelle fordele for kommunen som helhed som følge  

 af anlægget.
 Eventuelle fordele for kommunen modsvares i øvrigt i vid udstrækning af de  

 støj- og andre forureningsproblemer med grundvandet, som anlægget må antages  

 at medføre i kommunen.
 Kommissionen finder det ifølge kendelsen stødende, at Københavns kommune  

 ved et grundsalg for snart et halvt hundrede år siden skal kunne sikre sig  

 »en afgift« i anledning af, at staten skal garantere finansieringen  

 af en central jernbaneforbindelse m.v.
Hertil bemærkes, at kommunen ikke er sikret »afgiften« som følge  

 af jernbaneforbindelsen.
Der er tale om et vederlag for bortfald af en  

 rettighed, som kommunen ellers kunne have gjort gældende med økonomisk fordel  

 over for den til enhver tid værende ejer af ejendommen.
 Københavns kommune må herefter fastholde sin oprindelige  

 erstatningspåstand.
Advokat Jens Auken påstod på anlægsmyndighedens vegne  

 Ekspropriationskommissionens afgørelse stadfæstet.
Han henviste herved til de  

 synspunkter, som er gjort gældende i brev af 28. april 1994 til  

 Ekspropriationskommissionen.
Brevet er citeret i Ekspropriationskommissionens  

 kendelse.
Taksationskommissionen må efter undersøgelse af sagen fastslå, at  

 Københavns Kommune fra århundredeskiftet har solgt fast ejendom med den  

 klausul, at det solgte kan kræves tilbageskødet for salgsprisen efter en  

 længere årrække.
Både domstolene og Indenrigsministeriet har givet kommunen  

 medhold i, at dette krav og krav om modydelse for fristforlængelse er fuldt  

 lovlige. Østre Landsret har således i en dom fra 1986 udtalt: »Der  

 findes hverken ud fra forvaltningsretlige synspunkter, grundbyrdeloven eller  

 dennes analogi eller eksprorpiationsretlige betragtninger noget grundlag for  

 at tilsidesætte disse deklarationer, hvis formål det var henholdsvis at  

 bevare værdistigningen på jorden for sagsøgte (kommunen) og sikre billige  

 boliger.« Indenrigsministeriet har anerkendt kommuners ret til at  

 disponere over deres faste ejendomme med det formål at inddrage  

 samfundsskabte værdier.
 På baggrund heraf lægger Taksationskommissionen til grund, at  

 tilbagekøbsretten er et formuegode, der principielt kan kræves erstattet i  

 tilfælde af ekspropriation.
Med dette som udgangspunkt har Taksationskommissionen overvejet  

 anlægsarbejdernes betydning for Københavns Kommune og kommunens udvikling.  

 Kommissionen har i den forbindelse ment bl.a. at måtte lægge vægt på  

 kommunens egen vurdering.
I Københavns Kommunes plan 1993 er kommunens  

 forventninger til de nye anlæg udtrykt således:
»De nye vej- og baneanlæg til lufthavnen er i sig selv en meget  

 væsentlig forbedring af den storkøbenhavnske trafikstruktur.
Den videre  

 forbindelse til Sverige knytter København mere effektivt til det  

 internationale vej- og banenet og sammenbinder de to sider af Øresund til eet  

 bysamfund.
Forbindelsen .... placerer Amager - og dermed Ørestaden - centralt  

 i Øresundsregionens by- og trafikstruktur.
Københavns bliver dermed Øresundsregionens naturlige tyngdepunkt.« Det hedder i planen videre:
»Lovene om den faste Øresundsforbindelse skaber et nyt grundlag for  

 en styrkelse af Hovedstaden i den skærpede internationale konkurence.
Med den  

 faste Øresundsforbindelse skabes for første gang reelle muligheder for at  

 samle hovedstadsområdet og Sydskåne i et funktionelt fælleskab,  

 Øresundsregionen.
I denne region er København centralt placeret med Ørestaden  

 som Øresundsregionens grografiske centrum.« På baggrund heraf finder Taksationskommissionen, at statens finansiering  

 af anlægget bibringer Københavns Kommune en så ekstraordinær stor fordel, at  

 denne langt overstiger den værdi, som tilbagekøbsretten har for kommunen.  

 Taksationskommissionen har herved taget hensyn til oplysningerne om de to  

 konkrete grundes forurening og tilslutter sig i det hele  

 Ekspropriationskommissionens bemærkninger herom.
Taksationskommissionen har bemærket sig, at Københavns Kommune ikke har  

 påklaget en ekspropriationsafgørelse fra 1970, som tog stilling til en  

 deklaration om tilbagekøbsret for kommunen, og som bortfald ved  

 ekspropriation til udvidelse af Østerbro Post- og Telegrafbygning.
I denne  

 sag bestemte Ekspropriationskommissionen, at der ikke bliver spørgsmål om at  

 fastsætte ekspropriationserstatning for deklarationens ophævelse til fordel  

 for det pågældende statsanlæg.
I afgørelsen, som var enstemmig, deltog de af  

 Københavns Borgerrepræsentation valgte medlemmer, Willy Brauer og Egon  

 Weidekamp.
Taksationskommissionen konkluderer på dette grundlag,  at det  

 samlede anlæg medfører en meget væsentlig forbedring af den storkøbenhavnske  

 trafikstruktur, som bliver finansieret fuldt ud af staten,  at  

 anlægget skaber et nyt grundlag for styrkelse af Hovedstaden, og  at  

 Københavns Kommune herigennem opnår en ekstraordinær fordel, som har fornøden  

 sammenhæng med tabet af rettigheden.
Taksationskommissionen finder det -  

 under hensyn til den særegne ret, som deklarationen er udtryk for, og på  

 baggrund af den upåankede kendelse fra 1970 - rigtigt og ubetænkeligt at  

 bringe denne fordel til afkortning i den erstatning, som ellers kunne være  

 fastsat for bortfald af tilbagekøbsretten til de to ejendomme.
Uanset, at  

 denne fordel ikke af Taksationskommissionen ansættes i et bestemt kronebeløb,  

 fastslår kommissionen, at værdien langt overstiger den erstatning, der ville  

 kunne beregnes for bortfaldet af tilbagekøbsretten til de to ejendomme, selv  

 om man ville se bort fra, at grundene begge er forurenet, som beskrevet af  

 Ekspropriationskommissionen.
 Taksationskommissionen stadfæster derfor Ekspropriationskommissionens  

 kendelse, hvorefter der ikke ydes erstatning for den skete ekspropriation af  

 tilbagekøbsretten til ejendommene.
