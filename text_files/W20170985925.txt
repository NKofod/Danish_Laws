Pressenævnets kendelse i sag nr. 17-70-01183 Transporttidende.com er ikke under Pressenævnets område En repræsentant for HKere i PostNord Danmark klagede over artiklenITD: Staten må afvikle PostNord bragt på hjemmesiden transporttidende.com.
Da hjemmesiden ikke var anmeldt til Pressenævnet efter medieansvarsloven, hører siden imidlertid ikke under nævnets område.
Pressenævnet behandler derfor ikke klagen.
 Klubformand for HK Post & Kommunikation, [Klager], har klaget til Pressenævnet over artiklen ITD: Staten må afvikle PostNord på hjemmesiden transporttidende.com den 25. august 2017, idet han mener, at god presseskik er tilsidesat.
 [Klager] har til støtte for klagen blandt andet anført, at artiklen indeholder usande og udokumenterede påstande til skade for PostNord og dermed selskabets medarbejdere.
 Pressenævnets formand, Hanne Schmidt, udtaler:
[Klager] har klaget til Pressenævnet over hjemmesiden transporttidende.com.
Hjemmesiden er ikke anmeldt til Pressenævnet efter medieansvarslovens § 8, stk. 1, jf. § 1, nr. 3.
Hjemmesider skal anmeldes til Pressenævnet for at være omfattet af medieansvarsloven og af Pressenævnets kompetence.
Skrevne medier er derimod uden videre omfattet af medieansvarsloven, jf. lovens § 1, nr. 1. Efter det oplyste har papirudgaven Danmarks Transport Tidende ikke bragt artiklen.
Da hjemmesiden transporttidende.com ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3. Klagen over transporttidende.com hører således ikke under nævnets område og kan ikke behandles af nævnet.  Klagen afvises derfor i medfør af medieansvarslovens § 43, stk. 2, nr. 1.
