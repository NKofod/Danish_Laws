Cirkulæreskrivelse om ændring af praksis vedrørende beregning af daglig køretid på køre- og hviletidsområdet (Til politi og anklagemyndighed) Justitsministeriet udsendte den 30. marts 2007 en cirkulæreskrivelse om ændring af praksis vedrørende sanktionerne på køre- og hviletidsområdet.
Cirkulæreskrivelsen gennemførte med virkning fra den 11. april 2007 fire konkrete ændringer af tiltalepraksis på området, herunder vedrørende overtrædelser af reglerne om daglig hviletid, jf. køre- og hviletidsforordningens artikel 8. Med ændringen blev der indført en 1 times-regel, som indebærer, at der ved for kort hvil kun sker kumulation af køretiden (sammenlægning af den daglige køretid, som ligger på hver side af et utilstrækkeligt dagligt hvil), hvis hvilet er mere end 1 time for kort.
Kommissionen har den 7. juni 2011 vedtaget en gennemførelsesafgørelse om beregning af den daglige køretid i henhold til Europa-Parlamentets og Rådets forordning (EF) nr. 561/2006 (køre- og hviletidsforordningen). Gennemførelsesafgørelsen indeholder en anbefalet metode for beregning af køretiden i de tilfælde, hvor føreren ikke fuldt ud har holdt de hviletider, der kræves efter køre- og hviletidsforordningen.
Efter den nævnte beregningsmetode slutter den daglige køretid ved begyndelsen af en sammenhængende hviletid på mindst syv timer.
Den efterfølgende daglige køretid begynder således ved afslutningen af denne sammenhængende hviletid på mindst syv timer.
 På baggrund af Kommissionens gennemførelsesafgørelse har Justitsministeriet efter drøftelser med Rigsadvokaten og Rigspolitiet besluttet at gennemføre en ændring af administrativ praksis vedrørende sanktionerne i forbindelse med overtrædelse af reglerne om daglig hviletid, således at der ved for kort hvil kun sker kumulation af køretiden (sammenlægning af den daglige køretid, som ligger på hver side af et utilstrækkeligt dagligt hvil), hvis hvilet er mindre end syv timer.
I forbindelse med daglig hviletid og daglig køretid skal der som hidtil anvendes en tolerancegrænse på 5 pct.
Dette indebærer, at der kun sanktioneres for utilstrækkeligt dagligt hvil, hvis et regulært dagligt hvil (11 timers hvil) har været på 10 timer og 27 minutter eller mindre, eller et reduceret dagligt hvil (9 timers hvil) har været på 8 timer og 33 minutter eller mindre.
Vedrørende køretiden sanktioneres der kun, hvis den daglige køretid er 10 timer og 30 minutter eller mere.
 Der vedlægges en oversigt over sanktionerne i forbindelse med overtrædelser af reglerne om dagligt hvil, som ændret ved denne cirkulæreskrivelse.
Ændringerne træder i kraft den 1. december 2011 og finder anvendelse på sager, som endnu ikke er endeligt afgjort på ikrafttrædelsestidspunktet.
Sager, der er pådømt i byretten før ikrafttrædelsestidspunktet, og som pådømmes i landsretten efter dette tidspunkt, skal endeligt afgøres efter retningslinjerne i denne cirkulæreskrivelse.
