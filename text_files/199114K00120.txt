Nr BTL 120 Betænkning over Forslag til lov om ferskvandsfiskeri   

 Nr L 120 1991-92, 1. samling Afgivet af Landbrugs- og Fiskeriudvalget Afgivet: 19920421 Udvalget har behandlet lovforslaget i en række møder og har herunder stillet spørgsmål til fiskeriministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, August Møller, Vojens, Danmarks Naturfredningsforening og Danmarks Sportsfiskerforbund.
 Der er af fiskeriministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Som led i udvalgets arbejde med lovforslaget har kompetencen og  

 fordelingen af arbejdsopgaver i forhold til amtskommunerne været drøftet.
Udvalget har noteret sig, at forslaget indebærer en forenkling, således at  

 den formelle kompetence til at sikre fiskepassage i form af f.eks.  

 fisketrapper forbi forhindringer i vandløbet, der skyldes andet end fiskeri,  

 såsom stemmeværker, styrt m.v., alene varetages i medfør af de bestemmelser,  

 der allerede gælder i miljølovgivningen.
For så vidt angår passage forbi  

 fangstredskaber forudsættes dette løst via ferskvandsfiskeriloven; dog er det  

 ikke udelukket at nedlægge en spærrende fangstindretning i medfør af  

 miljølovgivningen, såfremt dette kræves af overordnede, generelle  

 miljømæssige hensyn, f.eks. en omfattende vandløbsrestaurering.
 Etablering af fisketrapper er omkostningskrævende, og afgørelser træffes  

 på grundlag af en nøje vurdering af anlæggene i forhold til de lokale  

 forhold.
 Af mindre omfattende karakter, men ligeledes af stor betydning for  

 fiskepassagen, er ålepas og ungfiskesluser.
 For at sikre, at disse opsættes og vedligeholdes, vil Fiskeriministeriet  

 fastsætte regler i medfør af lovforslagets § 20 og § 21.
Samarbejdet mellem myndighederne sikres derved, at Fiskeriministeriet  

 inddrages i form af en høring, som forudsat i lovforslagets § 33, inden  

 vandløbsmyndigheden afslutter sagen om fiskepassage.
Fiskeriministeriet vil  

 kunne udtale sig om et projekts egnethed i forhold til fiskepassage.
Desuden  

 vil Amtsrådsforeningen få lejlighed til at udtale sig om de regler, der  

 udarbejdes af Fiskeriministeriet om ålepas m.v.
 Amtsrådsforeningen har over for udvalget givet udtryk for bekymring over  

 omfanget af de sager, hvor Fiskeriministeriet forventes inddraget gennem en  

 høring i medfør af lovens § 33. Fiskeriministeren har over for udvalget  

 tilkendegivet, at sagsområderne vil blive fastlagt ved aftale med  

 Amtsrådsforeningen, og at det netop drejer sig om ovennævnte beslutninger til  

 sikring af fiskepassage.
Samarbejdet mellem myndighederne forudsættes desuden også at omfatte  

 udsætningsplanerne.
De overordnede fiskeplejeplaner lægges i samarbejde med  

 det udvalg, der er nedsat i medfør af § 12 a i lov om saltvandsfiskeri.  

 Lokalt bør planerne afstemmes med de lokale amtsråd, inden de iværksættes.
Lovforslagets § 38 åbner mulighed for, at fiskeriministeren kan nedsætte  

 udvalg, der skal rådgive om særlige forhold, herunder lokale forhold.
Til  

 disse udvalg kan der også udpeges medlemmer af de berørte amtsråd.  

 Fiskeriministeren har oplyst over for udvalget, at amtsrådene altid vil få  

 lejlighed til at deltage i et sådant udvalgsarbejde, hvis de ønsker det.
På kontrolsiden åbnes ligeledes for et samarbejde.
Tilsynet med  

 overholdelse af loven påhviler i medfør af § 40 Fiskerikontrollen.  

 Fiskeriministeren har desuden mulighed for at fastsætte regler om amtsrådenes  

 medvirken i tilsynet.
Dette kan ske, i det omfang amtsrådene selv ønsker det.  

 Det vil være naturligt at åbne mulighed for, at amtskommunerne deltager i  

 tilsynet vedrørende ålepas og ungfiskesluser, der sikrer passage i  

 vandløbene.
 Herefter indstiller et flertal (Socialdemokratiets og Socialistisk  

 Folkepartis medlemmer af udvalget) lovforslaget til vedtagelse med de  

 under nr. 1-3 og 6 stillede ændringsforslag.
 Et mindretal (Venstres, Det Konservative Folkepartis, Det Radikale  

 Venstres og Kristeligt Folkepartis medlemmer af udvalget) indstiller  

 lovforslaget til vedtagelse med det af fiskeriministeren under nr. 6  

 stillede ændringsforslag.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 4, 5 og 6  

 stillede ændringsforslag.
Såfremt ovennævnte ændringsforslag ikke vedtages,  

 vil mindretallet ikke kunne stemme for lovforslaget som helhed ved 3.  

 behandling.
Ændringsforslag Af et mindretal (SF), tiltrådt af et mindretal (S):
Til kapitel 1 1) Overskriften affattes således:
»Lovens formål og område« Ny paragraf 2) Før § 1 indsættes som ny paragraf:
»§ 01. Lovens formål er at sikre bevaring og ophjælpning af  

 en alsidig bestand af naturligt forekommende fisk, krebs og bløddyr samt  

 sikre befolkningen mulighed for at drive fiskeri.« Til § 3 3) Paragraffen udgår.
 Af et mindretal (FP):
Til § 4 4) Stk. 2, 2. pkt., udgår.
 5) I stk. 2, 3. pkt., ændres ordet »Endvidere«  

 til: »Dog«.
 Af fiskeriministeren , tiltrådt af udvalget :
Til § 47 6) Efter stk. 1 indsættes som nyt stykke:
»Stk. 2. Med bøde straffes den, der driver fiskeri, hvor  

 vedkommende ikke har ret hertil, jf. § 4, stk. 1. Overtrædelse påtales kun  

 efter den forurettedes begæring, medmindre almene hensyn kræver offentlig  

 påtale.« Stk. 2 og 3 bliver herefter stk. 3 og 4.
Bemærkninger Til nr. 1-3 Baggrunden for ændringsforslagene er, at lovens formål bør indlede loven.
Til nr. 4 Ændringsforslaget skal forhindre, at staten i modsætning til andre kan  

 erhverve fiskeret.
Til nr. 6 Ændringsforslaget giver mulighed for at straffe personer, der uberettiget  

 fisker i andens fiskevand.
Tilsvarende bestemmelse findes i den gældende  

 ferskvandsfiskerilov.
Erling Christensen (S) Eva Fatum (S) Arne Jensen (S) Henrik Dam  

 Kristensen (S) Jacob Lindenskov (S) Henning Nielsen (S) nfmd.
Bjørn  

 Westh (S) Birthe Hansen (SF) Jens Thoft (SF) Rønholt (KF) Grove (KF) Mejdahl  

 (V) Sønderby (V) fmd.
Svend Heiselberg (V) Niels Højland (FP) Marianne  

 Jelved (RV) Lysholm Christensen (KRF) Centrum-Demokraterne havde ikke medlemmer i udvalget.
