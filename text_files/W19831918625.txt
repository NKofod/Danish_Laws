 Ved beregning af dagpengerefusion til en arbejdsgiver, der havde  

 udbetalt løn til sikrede under hendes barselorlov, skulle der bortses fra  

 lønmodtagerens eget bidrag til pensionsordning, da pensionsbidraget ikke  

 indgår i den dagpengegivende indtægt, idet bidraget ikke indkomstbeskattes.
 REDEGØRELE FOR SAGEN:
En arbejdsgiver anmodede i marts 1982 det sociale udvalg om refusion af  

 dagpenge fra den 16. februar 1982, hvor sikrede havde påbegyndt barselorlov  

 med løn.
Om sikredes indtægtsforhold var oplyst, at hendes bruttoløn pr. 1.  

 februar 1982 udgjorde 5.265 kr. månedlig.
Efter fradrag af ATP og sikredes  

 eget bidrag til pensionsordning udgjorde pågældendes A-indkomst 4.980 kr.  

 månedlig.
Arbejdsgiveren havde anmodet om refusion svarende til sikredes  

 bruttoløn.
Det sociale udvalg beregnede refusionsbeløbet på grundlag af sikredes  

 A-indkomst i 1980 med reguleringer.
Udvalget henviste til socialministeriets  

 bekendtgørelse nr. 559 af 12. december 1980, hvoraf fremgår, at den  

 dagpengegivende indtægt er lig med lønmodtagerens A-indkomst.
 AFGØRELSEN, DER KLAGES OVER:
 Amtsankenævnet tiltrådte udvalgets afgørelse, da lønmodtagerens bidrag til  

 pensionsordning ikke indgik i den dagpengegivende lønindtægt, jfr.  

 dagpengelovens § 23, nr. 1, og socialministeriets bekendtgørelse nr. 559 af  

 12. december 1980, § 1, stk. 1, nr. 3. Det nævnte pensionsbidrag henregnes  

 ikke som dagpengegivende indtægt, da sådanne bidrag ikke medregnes ved  

 opgørelsen af den skattepligtige indkomst, jfr. lovbekendtgørelse nr. 346 af  

 23. juli 1980 om beskatning af pensionsordninger, § 2, stk. 4, samt § 19.
 KLAGEN TIL ANKESTYRELSEN:
 Arbejdsgiveren gjorde gældende, at bestemmelsen i § 1, stk. 1, nr. 3, i  

 socialministeriets ovennævnte bekendtgørelse ikke omhandler pensionsbidrag,  

 men pensionsudbetalinger, der er indkomstskattepligtige.
 LOVGRUNDLAG:
 Efter dagpengelovens § 2 ydes dagpenge på grundlag af lønindtægt og anden  

 erhvervsindtægt, som i væsentlig grad skyldes den sikredes egen  

 arbejdsindsats.
 Ifølge dagpengenlovens § 27, stk. 1, er en arbejdsgiver, der yder løn  

 under fravær fra arbejde, berettiget til at få udbetalt de dagpenge, som den  

 sikrede ellers ville have ret til, dog højst med et beløb svarende til den  

 udbetalte løn for samme tidsrum.
Ifølge lovens § 23, stk. 1, fastsætter socialministeren regler om  

 anvendelse af indtægtsoplysninger fra skattevæsenet ved beregning af dagpenge  

 på grundlag af de sikredes årlige dagpengegivende indtægter.
Sådanne regler  

 er senest fastsat i socialministeriets bekendtgørelse nr. 689 af 20. december  

 1982 om dagpengegivende indtægter, der fra 1. januar 1983 har erstattet  

 socialministeriets bekendtgørelse nr. 559 af 12. december 1980. Af  

 bekendtgørelsens § 1, stk.1, fremgår, at til dagpengegivende lønindtægt  

 henregnes de indkomstarter, der efter kildeskattelovgivningen anses som A-  

 indkomst.
Undtaget er bl.a. pensioner og pensionslignende ydelser.
Sikringsstyrelsen har i en vejledende udtalelse den 17. november 1981  

 anført, at lønmodtagerens eget bidrag til pensionsordning og til ATP-fonden  

 ikke indgår i opgørelsen af lønmodtagerens dagpengegivende lønindtægt, da  

 sådanne bidrag ikke indkomstbeskattes.
Det er således bruttolønnen fratrukket  

 nævnte bidrag, som skal danne grundlag for beregning af dagpenge, herunder  

 dagpengerefusion til en arbejdsgiver.
 ANKESTYRELSENS AFGØRELSE:
 Ankestyrelsen tiltrådte, at ved beregningen af refusion til arbejdsgiveren  

 skulle lønmodtagerens A-indkomst lægges til grund, d.v.s. lønnen efter  

 fradrag af bl.a. pensionsbidrag.
