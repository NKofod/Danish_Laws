Skriftlig fremsættelse (4. november  

 1998) Miljø- og energiministeren (Svend Auken):
 Herved tillader jeg mig for Folketinget at  

 fremsætte:
 Forslag til lov om ændring af lov om selskab til  

 varetagelse af aktiviteter vedrørende mineralske råstoffer i  

 Grønland m.v. (Ændring af virksomhedsområde m.v.).
(Lovforslag nr.
L 76).
Lovforslaget har til formål at udmønte den  

 aftale, der i september 1998 er indgået mellem Grønlands  

 Landsstyre og regeringen om dispositioner vedrørende selskabet Nunaoil  

 A/S.
Nunaoil A/S, der ejes af hjemmestyret og staten i fællesskab,  

 udfører efterforskningsaktivitet vedrørende både  

 mineraler og kulbrinter i Grønland.
Med lovforslaget indskrænkes selskabets  

 virksomhedsområde i overensstemmelse med den indgåede aftale,  

 således at selskabet fremover alene skal varetage kulbrinteaktiviteter  

 i Grønland samt opgaver udenfor Grønland, der står i  

 naturlig forbindelse hermed.
Baggrunden herfor er, at staten ønsker at  

 udtræde af den kommercielle del af efterforskningsvirksomheden m.v.  

 på mineralområdet.
Dette må bl.a. ses i sammenhæng  

 med, at der ikke i tilladelsesvilkårene på mineralområdet  

 opereres med en dansk/grønlandsk offentlig deltagelse i  

 modsætning til situationen på kulbrinteområdet.
Endvidere skabes der ved lovforslaget hjemmel til, at  

 staten og hjemmestyret hver for sig kan overdrage deres aktieposter i Nunaoil  

 A/S til et selskab, der direkte eller indirekte fuldt ud ejes af henholdsvis  

 hjemmestyret eller staten.
Baggrunden herfor er, at staten ønsker at  

 overdrage sin aktiepost til DONG-koncernen.
Den rolle, som Nunaoil A/S har  

 på kulbrinteområdet i Grønland, svarer således til  

 den rolle, som DOPAS (Dansk Olie & Gasproduktion A/S) har i Danmark.
En  

 sådan overdragelse vil derfor medføre en betydelig styrkelse af  

 det faglige grundlag i Nunaoil A/S.
Selskabets mineralvirksomhed planlægges  

 overført til Grønlands Hjemmestyre eller afviklet.
Det  

 påregnes, at hjemmestyret vil overtage og videreføre stort set  

 hele den mineralvirksomhed i Nunaoil A/S, som staten og hjemmestyret hidtil  

 har været fælles om, og som staten nu ønsker at  

 trække sig ud af.
Bortset fra det såkaldte Nalunaq-projekt, der  

 omfatter guldefterforskning ved Nanortalik i et forholdsvis fremskredent  

 efterforskningsstadie, er der aftalt en overførelse af projekterne  

 uden særskilt vederlag.Vilkårene er således ikke fastsat ud  

 fra kommercielle hensyn.
Derimod er der ved vilkårenes udformning lagt  

 vægt på hensynet til, at den hidtidige efterforskningsaktivitet  

 videreføres i størst muligt omfang.
Skulle det derfor gennem  

 yderligere efterforskning i de kommende år vise sig, at potentialet i  

 nogle af de efterforskningsprojekter, der nu overføres til  

 hjemmestyret, kan udvikles yderligere til en udvinding og dermed resultere i  

 indtægter, arbejdspladser og erhvervsudvikling for det  

 grønlandske samfund, vil der være grund til at glæde sig  

 både i Danmark og i Grønland.
Lovforslaget har været forelagt for Grønlands  

 Hjemmestyre.
Grønlands Landsting har i oktober 1998 énstemmigt  

 anbefalet forslaget.
 Idet der i øvrigt henvises til lovforslaget med  

 bemærkninger, anbefales forslaget til Folketingets vedvillige  

 behandling.
