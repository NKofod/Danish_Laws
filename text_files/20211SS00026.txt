Beretning afgivet af Kulturudvalget den 14. september 2022 Beretning om at styrke kontakten, samarbejdet og dialogen mellem det tyske mindretal og Folketinget og regeringen 1. Politiske bemærkninger Kulturudvalget finder, at det er vigtigt at fastholde og styrke en god kontakt og relation til det tyske mindretal nord for den dansk-tyske grænse.
Flertallet finder imidlertid, at kontakten, samarbejdet og dialogen mellem det tyske mindretal og Folketinget via Kontaktudvalget for Det Tyske Mindretal i de senere år har været utilstrækkelig og for usystematisk, hvilket formentligt bl.a. skyldes organiseringen, hvor kulturministeren er formand for Kontaktudvalget.
På den baggrund er der i Kulturudvalget pågået et arbejde med at se på konkrete modeller, der kan skabe en stærkere tilknytning mellem det tyske mindretal og Folketinget.
Kulturudvalget ønsker at knytte Kontaktudvalget for Det Tyske Mindretal i Sønderjylland tættere til Folketinget og regeringen.
Udvalget ønsker derfor at formalisere kontakten, samarbejdet og dialogen yderligere og sikre en mere direkte og hyppigere kontakt mellem Folketinget og det tyske mindretal.
På kort sigt søges strukturen for Kontaktudvalget for Det Tyske Mindretal i Sønderjylland ændret ved en ændring af udvalgets forretningsorden.
Derefter iværksættes et lovforberedende arbejde med at lovfastsætte udvalgets struktur.
Kulturudvalget opfordrer kulturministeren til at fremlægge et oplæg inden den 1. april 2023. Oplægget skal indeholde forslag til, hvordan rammerne for Kontaktudvalget for det Tyske Mindretal i Sønderjylland kan fastsættes ved lov, som det er tilfældet med Sydslesvigudvalget.
I loven kan udvalgets opgaver, aktiviteter, økonomi, organisering m.m. fastsættes.
 Som udgangspunkt ønsker Kulturudvalget følgende:
  Kontaktudvalgets sammensætning udvides, så der er fem repræsentanter for Bund Deutscher Nordschleswiger (BDN), herunder formanden og generalsekretæren og lederen af Det Tyske Mindretals Sekretariat i København.
  Kulturministeren og indenrigs- og boligministeren inviteres til at deltage i Kontaktudvalgets møder.
 Folketingets syv største partier udpeger hver 1 udvalgsmedlem, der er medlem af Folketinget, og som repræsenterer partiet.
Det er forventningen, at det udpegede medlem har et særligt indblik i og interesse for spørgsmål vedrørende det tyske mindretal i Danmark.
  Partierne kan i ganske særlige tilfælde erstatte op til 2 af de 7 udvalgsmedlemmer med personer, der ikke er medlem af Folketinget, hvis den eller de pågældende har tilknytning til et af Folketingets partier og den eller de pågældende har et særligt indblik i og interesse for spørgsmål vedrørende det tyske mindretal i Danmark.
 Kulturministeren udpeger udvalgets formand blandt de valgte medlemmer.
Formanden skal være medlem af Folketinget.
 Kontaktudvalget skal fortsat sekretariatsbetjenes af Kulturministeriet.
Det afklares i den forbindelse, hvordan der sikres en klar opgave- og ansvarsfordeling mellem ministeriets ansatte, kulturministeren og Kontaktudvalget.
  Der skal sikres en hyppigere kontakt mellem det tyske mindretal i Danmark og Folketinget, herunder ved flere møder årligt såvel i Sønderjylland som i Folketinget.
  Kontaktudvalget bør sikres en økonomi til f.eks. studieture, møder, høringer m.v.
  Spørgsmål om større økonomiske bevillinger drøftes i forbindelse med de almindelige finanslovsprocesser eller med kulturministeren.
  Kontaktudvalgets driftsøkonomi aftales mellem udvalget og kulturministeren, indtil lovgrundlaget er på plads.
 Det er Kulturudvalgets forventning, at kulturministeren på baggrund af oplægget vil gå i dialog med Kulturudvalget og Kontaktudvalget for Det Tyske Mindretal i Sønderjylland med henblik på at finde og implementere tiltag, der kan knytte det tyske mindretal i Danmark tættere på Folketinget, herunder et lovgrundlag.
 P.u.v.
