 Ved udmåling af hjælp efter reglerne i socialministeriets  

 bekendtgørelse nr. 484 af 24. september 1984 om forsøg med faste ydelser  

 efter bistandsloven var der ikke hjemmel til udmåle hjælp til særskilte  

 løbende ydelser såsom skolepenge til barns skolegang.
 Et dokumenteret højere hidtidigt leveniveau fandtes ikke at kunne få  

 indflydelse ved beregningen af ansøgerens hjælp i henhold til  

 forsøgsreglerne, da hjælpen efter forsøgsreglerne udmåles efter faste regler,  

 og da ansøgerens behov var udmålt korrekt efter disse regler.
 REDEGØRELSE FOR SAGEN:
En ansøger, der havde et mindreårigt barn, modtog hjælp efter  

 bistandslovens § 42, stk. 1, til uddannelse.
Før 1. oktober 1984 udgjorde den  

 udmålte hjælp gennemsnitlig 4.755 kr. månedlig.
Heri var medregnet skolepenge  

 samt betaling af fritidsordning for barnets skolegang i en privat skole.
Fra 1. oktober 1984 deltog ansøgerens bopælskommune i medfør af  

 bistandslovens § 138 a i socialministeriets forsøg med faste ydelser efter  

 bistandsloven.
Ifølge forsøgsreglerne udgjorde ansøgerens udmålte behov 4.574  

 kr. månedlig.
Heri var ikke medregnet udgifter til skolepenge samt  

 fritidsordning for barnet.
Ansøgerens hidtidige leveniveau var opgjort til  

 6.200 kr. månedlig.
 Socialforvaltningen gav afslag på hjælp til betaling af skolepenge og  

 fritidsordning efter bistandlovens § 46, stk. 2, under hensyn til, at der  

 ikke fandtes grundlag for at meddele henstilling om barnets skolegang efter  

 bistandslovens § 33, stk. 1, nr. 1.
Over for amtsankenævnet anførte ansøgeren, at udgiften til skolepenge og  

 fritidsordning burde indgå som en helt almindelig fast udgift i beregningen  

 af ansøgerens hjælp efter bistandslovens § 42. Ansøgeren anførte endvidere,  

 at det hidtidige leveniveau var fastsat ud fra en almindelig pædagogløn, mens  

 ansøgeren i sit tidligere erhverv havde været stedfortræder på 2. løntrin  

 svarende til en bruttoløn på 11.537 kr. månedlig.
Ansøgeren mente derfor, at  

 den udbetalte hjælp var ca. 400 - 500 kr. for lav.
 AFGØRELSEN, DER KLAGES OVER:
Amtsankenævnet stadfæstede socialforvaltningens udmåling af hjælp under  

 henvisning til, at der ikke efter forsøgsreglerne er mulighed for at udmåle  

 hjælp til faste udgifter i samme omfang som før forsøgsreglernes  

 ikrafttræden, idet de faste udgifter er indeholdt i grundydelsen.
Nævnet har  

 begrundet tiltrædelsen af socialforvaltningens afslag på at yde hjælp efter  

 bistandslovens § 46, stk. 2, med, at betingelserne efter bistandslovens § 33,  

 stk. 1, nr. 1, ikke var tilstede.
 Nævnet fandt ikke grundlag for at tilsidesætte socialforvaltningens  

 afgørelse vedrørende fastsættelse af ansøgerens hidtidige leveniveau.
 KLAGEN TIL ANKESTYRELSEN:
Sagen blev anket af ansøgeren.
Efter anken modtog ankestyrelsen en  

 skoleerklæring vedrørende barnet.
Ansøgeren oplyste endvidere, at hjælp efter  

 bistandslovens § 42 ville ophøre i juni 1986, og at hun ingen mulighed havde  

 for selv at betale de omhandlede skolepenge m.v.
 LOVGRUNDLAG:
 Lov om social bistand, § 138 a.
 Socialministeriets bekendtgørelse nr. 484 af 24. september 1984 om forsøg  

 med faste ydelser efter bistandsloven, pkt. 1-5.
 ANKESTYRELSENS AFGØRELSE:
 Nævnets afgørelse om afslag på hjælp til ansøgerens barns skolegang  

 tiltrædes, under hensyn til at der ikke efter reglerne om forsøg med faste  

 ydelser efter bistandsloven er hjemmel til at udmåle hjælp til særskilte  

 løbende ydelser såsom skolepenge.
 Ankestyrelsen finder ikke, at et dokumenteret højere hidtidigt leveniveau  

 vil kunne få indflydelse ved beregningen af ansøgerens hjælp i henhold til  

 forsøgsreglerne, da hjælpen efter disse regler udmåles efter faste regler, og  

 da ansøgerens behov er udmålt korrekt.
