Nr BTL 32 Betænkning over Forslag til lov om ændring af lov om ændring af  

 forskellige skattelove (Forlængelse af dele af skibsværftsaftalen)   

 Nr L 32 1990-91, 2. samling Afgivet af Erhvervsudvalget Afgivet: 19910124 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt og i samråd.
Herefter indstiller et flertal (Socialdemokratiets, Det  

 Konservative Folkepartis, Venstres, Socialistisk Folkepartis,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse uændret.
Flertallet ønsker endvidere at  

 udtale følgende:
 1. Flertallet er enig om, at danske værfter økonomisk og  

 beskæftigelsesmæssigt er et væsentligt aktiv for det danske samfund.
 Danske værfter er internationalt set blandt de mest konkurrencedygtige.  

 Det er derfor vigtigt, at den internationale konkurrence foregår på åbne og  

 markedsmæssige vilkår uden forvridende statsstøtte.
 Flertallet er derfor enig om, at statsstøtten til skibsværfterne bør  

 afvikles hurtigst muligt.
 For at skabe grundlag herfor skal Danmark arbejde for en total afvikling  

 af al statsstøtte til værftssektoren såvel i forbindelse med de igangværende  

 drøftelser i OECD som ved EF's regler for værftsstøtte.
2. Under forhandlingerne i EF's Ministerråd er det lykkedes at stramme  

 betingelserne for ydelse af statsstøtte i medlemslandene.
På dette grundlag  

 er støtteloftet for 1991 bragt ned fra 20 pct. til 13 pct.
 Fastlæggelsen af dette loft betyder, at der kan gives støtte til skibe,  

 som bliver leveret senest i 1994.
 Aftrapningen af den danske indekslåneordning medfører imidlertid, at der  

 kun kan gives støtte til danske værfter for skibe, der leveres senest ved  

 udgangen af 1993.
 For at kompensere for disse ulige konkurrenceforhold er der enighed om at  

 søge den nuværende værftsaftale, som er udmøntet i det aktstykke, som  

 Folketingets Finansudvalg vedtog i 1988, forlænget med eet år.
 Dette indebærer, at den igangværende aftrapning af den danske  

 indekslåneordning fastholdes, men udskydes med et år, således at ordrer  

 placeret inden udgangen af 1991 med kontraktretlig levering senest i 1993 kan  

 finansieres på i øvrigt gældende 1990-vilkår (45 pct. indekslån og 35 pct.  

 OECD-lån) og ordrer inden udgangen af 1992 og leveret senest 1994 kan  

 finansieres på de nugældende 1991-vilkår (30 pct. indekslån og 50 pct.  

 OECD-lån), dog således at de støttelofter, som EF fastsætter, respekteres.
 Såfremt det i aftrapningsperioden lykkes at etablere internationale  

 aftaler om væsentlige yderligere reduktioner i den maksimalt tilladte  

 værftsstøtte, må den danske aftrapningsordning igen tages op til revision.
 Såfremt EF-Kommissionen imod forventning ikke i betydende grad nedsætter  

 støtteloftet yderligere for 1992, må den danske aftrapningsordning ligeledes  

 tages op til revision.
 3. Udgiften til indekslåneordningen vil i høj grad være påvirket af  

 inflationstakten i det danske samfund.
Udgiften for staten til indekslåneordningen vil vokse betydeligt ved  

 stigende inflation.
Også af hensyn til dette forhold er flertallet enig om at  

 arbejde for at fastholde en ansvarlig pris~ og omkostningsudvikling i  

 Danmark.
 Flertallet er i øvrigt enig om at finde det fornødne grundlag for  

 ordningens finansiering i de kommende år.
 4. Forlængelsen af værftspakken og den i øvrigt gunstige ordresituation  

 for danske værfter betyder, at der er grundlag for at ændre garantiordningen  

 for bygning af mindre danske skibe, således at den hviler på en  

 præmiebetaling.
 Flertallet er derfor enig om at indføre en præmiebetaling, som kan dække  

 omkostningerne til administration og til eventuelle indfrielser af garantier,  

 således at ordningen for fremtiden ikke medfører udgifter for staten.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet ønsker i  

 den forbindelse at udtale følgende:
Fremskridtspartiet kan ikke støtte denne slingren videre.
I 1988 var der  

 en aftale gående ud på, at dette var sidste gang, støtten til  

 skibsværftsindustrien blev forlænget.
Nu kommer man så med et forslag gående  

 ud på først et års forlængelse, men med mulighed for yderligere forlængelse.  

 Hertil kommer, at det ikke har været muligt at få regeringen til at give  

 tilsagn om, at der ikke vil blive rørt ved de gode og fornuftige  

 skibsanpartsregler.
Det er Fremskridtspartiets opfattelse, at hvis der skal røres ved  

 anpartsreglerne, skal det være ved at give alle anpartsforetagender samme  

 muligheder, som skibsanpartsreglerne har i dag.
Det vil sige lige ret for  

 alle.
 Et andet mindretal (Det Radikale Venstres medlem af udvalget) kan  

 ikke medvirke til lovforslagets gennemførelse, hvorefter indekslåneordningen  

 for skibe forlænges, fordi der stadig eksisterer særordninger for  

 skibsfinansiering i kraft af anpartslovgivning.
