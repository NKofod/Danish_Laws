 Bekendtgørelse af aftale af 7. januar 1975 med Sverige om uændret  

 fortsættelse af de gensidige fiskerirettigheder ud for Danmarks og Sveriges  

 kyster.
 Ved en i København den 7. januar 1975 stedfunden noteveksling er der  

 indgået aftale mellem Danmark og Sverige om uændret fortsættelse af de  

 gensidige fiskerirettigheder ud for Danmarks og Sveriges kyster.
 Den danske note har følgende ordlyd:
 UDENRIGSMINISTERIET, København, den 7. januar 1975.
Deres Excellence, Jeg har den ære at anerkende modtagelsen af Deres Excellences skrivelse af  

 dags dato, som har følgende ordlyd:
»Den svenske regering har besluttet, at der fra den 1. januar 1974  

 skal være fiskerizone ud for hele Sveriges kyst.
Den svenske fiskerizone  

 omfatter i princippet havområdet uden for territorialfarvandsgrænsen indtil 8  

 nautiske mil fra denne grænse.
Fiskerizonens ydergrænse ligger således i  

 princippet 12 nautiske mil fra de svenske basislinier.
Fiskerizonens nærmere  

 forløb fremgår af vedlagte kundgørelse om den svenske fiskerizones  

 udstrækning.
Oprettelsen af en svensk fiskerizone ud for hele den svenske kyst bør  

 efter svensk opfattelse ikke foranledige nogen ændring i den nugældende ret  

 for fiskefartøjer hjemmehørende i Sverige og Danmark til at drive fiskeri ud  

 for Danmarks respektive Sveriges kyster.
Såfremt Danmarks regering tilslutter  

 sig ønsket om at denne ret skal bestå, tillader jeg mig at foreslå, at denne  

 skrivelse og det bekræftende svar, som det vil behage Deres Excellence at  

 sende mig, skal udgøre en mellem de to regeringer afsluttet overenskomst  

 herom, for hvilken der skal gælde en opsigelsesfrist på 5 år.« Jeg har endvidere den ære at meddele Deres Excellence, at den danske  

 regering er indforstået med indholdet af Deres skrivelse og er enig i, at  

 Deres skrivelse af i dag og dette svar skal udgøre en aftale mellem vore to  

 regeringer i så henseende.
Modtag, Deres Excellence, forsikringen om min mest udmærkede højagtelse.
Ove Guldberg Hans Excellence, hr.
Hubert de Besche, Sveriges ambassadør, Den kgl. svenske ambassade, København.
 Aftalen trådte i kraft den 7. januar 1975.
 Udenrigsministeriet, den 14. februar  

 1975.
