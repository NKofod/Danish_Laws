Ligebehandlingsnævnets afgørelse om handicap - kompetence - tilgængelighed - ej medhold J.nr. 22-42799 En ordblind mand klagede over forskelsbehandling på grund af handicap i forbindelse med, at et forsyningsselskab havde lukket sine telefonlinjer.
Manden klagede også over, at forsyningsselskabets hjemmeside ikke havde en oplæsningsfunktion.
Handicapdiskriminationsloven indebærer ikke en pligt til rimelig tilpasning eller tilgængelighed.
Nævnet vurderede, at klagen vedrørte tilgængelighed.
 Nævnet kunne derfor ikke behandle klagen.
 Klagen angår påstået forskelsbehandling på grund af handicap i forbindelse med, at indklagede havde lukket for telefonbetjening, samt udformningen af indklagedes hjemmeside.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, der er ordblind, har oplyst, at det indklagede forsyningsselskab holdt sine telefonlinjer lukket, da selskabet modtog mange henvendelser.
Indklagede henviste i stedet til, at borgere kunne tage kontakt via selskabets hjemmeside.
 Klager har endvidere oplyst, at hjemmesiden ikke har en funktion, hvor man kan få læst hjemmesidens tekst op.
 Klager kunne, som følge af sin ordblindhed, ikke kontakte indklagede via deres hjemmeside.
 Klagen blev modtaget i Ligebehandlingsnævnet den 27. september 2022. Klager fremsatte i klagen en påstand om betaling af en godtgørelse på 25.000 kr.
 Ligebehandlingsnævnet har efter sagens indhold ikke fundet grundlag for at foretage høring af indklagede.
Parternes bemærkninger Klager gør gældende, at han er blevet udsat for forskelsbehandling på grund af handicap.
 Klager kan ikke betale sine regninger til tiden på grund af udformningen af indklagedes hjemmeside samt lukningen af indklagedes telefonlinjer.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
Det fremgår af handicapdiskriminationsloven, at ingen må udsætte en anden person for direkte eller indirekte forskelsbehandling på grund af dennes handicap.
Forbuddet mod forskelsbehandling gælder for al offentlig og privat virksomhed på alle områder i samfundet.
Forbuddet gælder dog ikke for udøvelse af aktiviteter af rent privat karakter.
Klagen angår efter det oplyste, at klager ikke kan kontakte indklagede telefonisk, fordi indklagede har lukket sine telefonlinjer.
Klagen angår videre, at indklagedes hjemmeside ikke har en funktion, hvor klager kunne få læst hjemmesidens tekst op.
 Efter oplysningerne i sagen finder nævnet, at klagen vedrører tilgængelighed.
 Handicapdiskriminationsloven indebærer ikke en pligt til rimelig tilpasning eller tilgængelighed.
Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
 Nævnet vurderer på den baggrund, at nævnet ikke kan behandle klagen.
Sagens oplysninger Sagen er behandlet på grundlag af:
 Klagen af 27. september 2022 Retsregler Afgørelsen er truffet efter følgende bestemmelser:
