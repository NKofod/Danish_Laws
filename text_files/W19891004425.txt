 Direktør for forsikringsselskab nægtet tilladelse til at drive  

 advokatvirksomhed.
Efter lov om forsikringsvirksomhed § 90, stk. 4, må direktører i  

 forsikringsselskaber ikke drive selvstændig erhvervsvirksomhed uden  

 Finanstilsynets tilladelse.
Klageren K, der var ansat i et  

 forsikringsselskab, havde advokatbestalling og drev i et vist, begrænset  

 omfang virksomhed som advokat ved siden af sin ansættelse i  

 forsikringsselskabet.
I forbindelse med udnævnelse af K til direktør i  

 selskabet henvendte K sig til Finanstilsynet om mulighederne for at fortsætte  

 advokatvirksomheden.
K gjorde principalt gældende, at det begrænsede  

 advokatarbejde, han udførte, ikke kunne anses for selvstændig  

 erhvervsvirksomhed i relation til den nævnte bestemmelse og derfor ikke  

 krævede tilladelse fra Finanstilsynet.
Subsidiært søgte han om tilladelse til  

 at fortsætte virksomheden.
Om arten og omfanget af K.s advokatforretninger oplyste han, at de faldt i  

 to grupper.
Den ene gruppe bestod af sager, der havde tilknytning til  

 selskabets forsikringsvirksomhed, navnlig tilfælde, hvor der var rejst sag  

 mod personer eller virksomheder, der har ansvarsforsikring i selskabet, og  

 hvor selskabet således er den reelle part.
Antallet af sådanne sager havde på  

 5 år været ialt ca. 30. K modtog intet honorar for disse sager ud over sin  

 faste løn i selskabet.
Den anden gruppe sager bestod af advokatopgaver uden  

 tilknytning til selskabets forsikringsvirksomhed for nogle af selskabets  

 samarbejdspartnere.
Antallet af disse sager havde i løbet af 5 år været ialt  

 ca. 5 med et samlet honorar på ca. 20.000 kr.
Finanstilsynet meddelte, at udførelse af den førstnævnte gruppe sager ikke  

 kunne betegnes som selvstændig erhvervsvirksomhed.
Tilsynets tilladelse var  

 derfor ikke nødvendig, for at K fortsat kunne påtage sig disse sager.
Derimod  

 måtte udførelse af den sidstnævnte gruppe sager betragtes som selvstændig  

 erhvervsvirksomhed.
Da der var en fare for interessekonflikter, ville  

 Finanstilsynet ikke give dispensation til disse sager.
For Erhvervsankenævnet vedrørte klagesagen alene den sidstnævnte  

 sagsgruppe.
K fastholdt sit principale synspunkt, at tilladelse ikke er  

 nødvendig.
Subsidiært gjorde han gældende, at risikoen for  

 interessekonflikter i sager, hvor forsikringsselskabet ikke er indblandet, er  

 helt teoretisk.
Finanstilsynet fastholdt, at tilladelse er nødvendig, og at der er en reel  

 risiko for interessekonflikter.
Herom udtalte tilsynet:
»Finanstilsynet finder, at risikoen for interessekonflikter vil være  

 større ved en advokatvirksomhed på grund af sagernes mangeartethed end i de  

 tilfælde, hvor en direktør er tilknyttet en virksomhed med et bestemt formål.  

 Ved advokatvirksomhed vil der kunne opstå interessekonflikter, hvis klienten  

 har interesser stridende mod forsikringsselskabets.
Derudover vil der f.eks.  

 kunne være tale om låne- eller forsikringsforhold for klienter, hvor  

 forsikringsselskabet er låne- eller forsikringsgiver.
Specielt ved  

 advokatopgaver for andre af et forsikringsselskabs samarbejdspartnere vil der  

 kunne foreligge konflikter ved overvejelser om f.eks. fortsættelse af  

 samarbejdet.« Ankenævnet henviste til, at det af forarbejderne til den pågældende  

 lovbestemmelse fremgår, at tilladelse ikke bør gives, hvis der er fare for  

 interessekonflikter.
 Derefter udtalte ankenævnet:
Som sagen foreligger til bedømmelse for ankenævnet, vedrører den alene de  

 advokatopgaver, der ikke har tilknytning til forsikringsvirksomheden.  

 Ankenævnet finder, at den beskrevne virksomhed som advokat - der udløser  

 særlige forpligtelser efter retsplejeloven - må betragtes som udøvelse af  

 selvstændig erhvervsvirksomhed, uanset virksomhedens begrænsede omfang og  

 noget lejlighedsprægede karakter.
Ankenævnet kan derfor tiltræde, at  

 Finanstilsynet har anset denne del af advokatvirksomheden for omfattet af lov  

 om forsikringsvirksomhed § 90, stk. 4.
 Ankenævnet må endvidere være enig med Finanstilsynet i, at der ved  

 udøvelsen af denne virksomhed er en sådan risiko for interessekonflikter, at  

 tilladelse efter den nævnte bestemmelse ikke bør gives.
 Ankenævnet stadfæster derfor den påklagede afgørelse.
