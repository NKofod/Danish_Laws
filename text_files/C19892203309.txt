(Til rektorerne for samtlige  

 gymnasieskoler) I henhold til gymnasiebekendtgørelsens § 1, stk. 5 godkender direktoratet  

 hermed, at der tilbydes undervisning i design som valgfag på mellemniveau.
 Oprettelse af faget er betinget af direktoratets godkendelse af lærerens  

 faglige og pædagogiske kompetence i faget.
 For faget gælder følgende bestemmelser:
 Formål:
Formålet med undervisningen er, at eleverne opnår - færdigheder i at beskrive, analysere og vurdere design ud fra bl.a.  

 brugersynspunkter, - viden om teknologiske, kulturelle, æstetiske, økonomiske og historiske  

 forholds indflydelse på udformningen af redskaber og omgivelser, - indsigt i og forståelse for designprocesser.
 Undervisningen:
Undervisningen bygges og omkring et antal mindre samt et større projekt.  

 Hvert projekt indeholder såvel teoritiske som praktiske elementer.
Endvidere  

 indgår der til støtte for projekterne et antal kortere kursusforløb af  

 praktisk og/eller teoretisk art.
 Antallet af projekter afpasses efter disses omfang, men der skal ske en  

 progression i kompleksitet gennem forløbet.
 Eleverne skal i et omfang afhængigt af de valgte projekter arbejde med  

 følgende stofområder:
a. industrielle produkter b. grafisk kommunikation c. håndværksbaserede produkter d. arkitektur og byplanlægning.
 I projekterne og/eller i kursusforløbene indgår følgende emner:
- funktion - form - ergonomi - æstetik og perception - materiale- og farvelære - økonomi, herunder markedsforhold - produktion og cirkulation - miljøforhold, herunder brug og genbrug - teknologi - stil I fagets praktiske dimension indgår endvidere:
- opmåling - afbildningsmetoder (skitsering, arbejdstegning, fotografering) - modelfremstilling (herunder edb).
 Ikke alle emner skal belyses i alle projekter.
 Emnerne skal belyses under mindst to af følgende synsvinkler:
- funktionen - processen - historien.
 Undervisningen skal i videst muligt omfang omfatte praktiske dimensioner,  

 f.eks. praktiske opgaver på skolen, besøg på virksomheder eller i begrænset  

 omfang egentligt praktikophold, hvor eleven deltager i en virksomheds  

 arbejde.
 De teoretiske emner skal integreres i det praktiske arbejde, og det  

 praktiske arbejde skal indgå som et naturligt element i det samlede  

 undervisningsforløb.
 Projekterne kan udarbejdes af hele holdet eller i mindre grupper.
 Eksamen:
Der afholdes en mundtlig prøve med forberedelsestid.
Der opgives det  

 større projekt og det hertil knyttede teoretiske stof samt ca. halvdelen af  

 det stof, som iøvrigt er gennemgået i undervisningen.
 Eksaminanden prøves i et spørgsmål, som skal inddrage såvel det opgivne  

 større projekt som teoritiske og praktiske dele af det øvrige opgivne pensum.  

 Eksaminationen kan finde sted på grundlag af ekstemporalt materiale.
 Der eksamineres 2 1/2 elev i timen.
VEJLEDENDE RETNINGSLINJER FOR UNDERVISNINGEN.
Formål Det er fagets formål at gøre eleverne til kvalitetsbevidste brugere af  

 design.
Eleverne skal i undervisningen gives en oplevelse af og indsigt i design  

 som et samspil mellem funktion, form og proces.
Faget lægger vægt på  

 elevernes eget praktisk/kreative arbejde med løsning af design-problemer.  

 Ikke med det formål at gøre dem til designere, men for at skabe sammenhæng  

 mellem fagets teori og praksis ved at lære eleverne at stille spørgsmål,  

 eksperimentere med svarene og få mulighed for at virkeliggøre egne ideer.
De skal lære at se design som et resultat af tekniske og kulturelle  

 betingelser.
Samtidig skal de gennem beskæftigelsen med design fra  

 forskellige perioder erhverve en indsigt i forskelle i de menneskeskabte  

 omgivelser og i menneskets værdier og mål, som de kommer til udtryk i dets  

 redskaber og omgivelser.  Undervisningens indhold Designfaget definerer sit stofområde bredt.
Faget behandler formgivning af  

 brugsgenstande og omgivelser af enhver art: industrielt design, grafisk  

 kommunikation, håndværk, arkitektur samt by- og landskabsplanlægning.
 Fagets centrale kategorier er form og funktion, tilblivelsesprocessen og  

 de ydre, herunder historiske, betingelser for design.
Undervisningen skal give eleverne redskaber og viden, så de bliver i stand  

 til at arbejde analytisk og til en vis grad praktisk med design.  

 Undervisningen skal endvidere inddrage faktorer, der har indflydelse på de  

 valg, der foretages under design-processen.
I beskrivelsen af faget er disse  

 anført som emner, der kan belyse det stof, der arbejdes med f.eks.:  

 teknologi, ergonomi, æstetik, økonomi og markedsvilkår.
I nogle forløb vil det være relevant at fokusere på et par enkelte emner  

 og belyse det valgte stofområde grundigt ud fra dem.
I andre forløb kan et  

 design og dets historie beskrives i en kalejdoskopisk form, hvor alle emner  

 behandles kursorisk.
Samtlige emner skal imidlertid inddrages i løbet af  

 undervisningen.
Form og funktion Skal eleverne kunne arbejde med design, er det nødvendigt at give dem en  

 begrebsdannelse - et sprog, der fungerer som et redskab i det praktiske  

 arbejde, som metode til analyse og som terminologi i formuleringen af  

 iagttagelser.
Redskaber til den rent formelle analyse kan være begreber som: proportion,  

 kontrast, tekstur, struktur, farve, taktile kvaliteter.
Målet for denne rent  

 æstetiske vurdering er, at eleverne bliver i stand til at redegøre for  

 sammenhænge mellem materiale, form og farve, og f.eks. når frem til en  

 bevidsthed om, at en given form ændrer karakter, når den udføres i  

 forskellige materialer eller med forskellige farver.
I design-sammenhæng har det imidlertid ingen mening at tale om form  

 isoleret fra funktionen.
Form og funktion udgør et hele.
Formens rolle er tilpasningen til funktionen, at gøre produktet til et  

 godt redskab, så den som et minimum ikke forulemper sanserne eller  

 distraherer funktionen og som i et vellykket design bliver en del af  

 funktionen.
Den begrebsdannelse, man kan tage i anvendelse i arbejdet med et  

 designs funktion, vil være afhængigt af, hvilket design der er tale om.
Vidt forskellige krav kan stilles til forskelligt design; det kan være  

 krav til ergonomi, teknisk funktion, holdbarhed, læsbarhed eller samspil med  

 omverdenen.
I de enkelte tilfælde vil sådanne krav indgå med forskellig vægt.
Eleverne skal derfor øves i at definere de problemer, at konkret design  

 søger at løse.
Det er de samme krav, eleverne skal vænnes til at stille som  

 brugere af design.
 I fagets formål er brugersynsvinklen placeret som det første.  

 Brugersynsvinklen kan både opfattes som en individuel størrelse, og som en  

 kollektiv, der beskæftiger sig med det design, alle er fælles om: offentlig  

 kommunikation, gadeinventar og den offentlige og private planlægning af byrum  

 og landskaber.
 De senere år har også aktualiseret opmærksomheden på designs miljøforhold.  

 Derfor er det også undervisningens mål at bevidstgøre om de konsekvenser for  

 mennesker og miljø, et produkt har gennem sin cyklus, fra råstofudvinding,  

 fremstilling over brug til kassation.
Historie Faget skal give eleverne en bevidsthed om de ydre, herunder historiske,  

 betingelser for design: på den ene side den teknologiske udvikling og dens  

 betydning for produktionsprocessen og de materialer, der står til rådighed  

 for produktionen, og på den anden side de menneskelige værdier og mål, som de  

 har udviklet sig gennem tiden.
 Problemstillinger, der inddrager produktion, økonomi og cirkulation vil  

 kunne behandles i et arbejde med f.eks. håndværkets rolle før og efter  

 industrialiseringen.
Brugsgenstande kan fungere som en kilde til indsigt i tidligere tiders  

 dagligliv og give eleverne en konkret og levende forståelse for andre  

 livsbetingelser end deres egne.
Design kan i denne sammenhæng også omfatte  

 kulturelle og kunstneriske strømninger samt sociale sammenhænge.
Det er ikke hensigten, at design-historien skal gennemgås kronologisk.
Den  

 skal indgå som en blandt mange synsvinkler på emnet og placere design i et  

 bredere perspektiv.  Undervisningens tilrettelæggelse Det gennemgående princip for undervisningen er projektforløb.
Projekterne  

 er praktisk-teoretiske og sammenhængen mellem praksis og teori skal betones i  

 undervisningens tilrettelæggelse.
For at skabe faglige forudsætninger for  

 projekterne er der indlagt en række kursusforløb, hvor der arbejdes med  

 fagets redskabsside.
Endelig kan der indgå virksomhedsbesøg og praktikophold.
Projektforløbene Projektformens første fase er typisk erkendelsen af et problem og  

 formuleringen af de væsentligste krav til dets løsning.
Derefter formuleres  

 en design-opgave, som kan løses praktisk i grupper eller individuelt.
Under  

 løsningen af opgaven kan der efter lærerens og holdets skøn indlægges  

 teoretisk stof, herunder evt. eksempler på professionelt design.
Der kan også  

 være tale om at indlægges et kursusforløb, der udvikler praktiske  

 færdigheder, som opgaveløsningen har skabt behov for.
Ved det praktiske arbejdes afslutning foregår både en formidling og en  

 evaluering.
Evalueringen omfatter såvel arbejdsprocessen som dens resultater.  

 Til sidst inddrages projektets teori.
Et projektforløb behøver ikke slavisk følge denne model.
Det teoretiske  

 stof kunne f.eks. ligge først i forløbet.
En pædagogisk fordel ved modellen  

 er imidlertid, at eleverne i den praktiske proces tvinges til at formulere de  

 overvejelser, som indgår i design-processen.
 I arbejdet med den praktiske opgaveløsning er det vigtigt at vænne  

 eleverne til en kreativ arbejdsmåde, hvor der løbende forgår formulering af  

 nye problemer, afprøvning af ideer og forsøg med modeller og skitser i en  

 visuel og verbal dialog mellem eleverne.
Kursusforløbene Kursusforløbene kan omfatte indlæring af faglig viden, metode og praktiske  

 færdigheder.
Deres funktion i forhold til projekterne er redskabsmæssig.
Det  

 er lærerens opgave at sørge for gennemførelsen af de nødvendige kursusforløb.  

 Projektformen vil ofte medføre, at eleverne selv erkender og formulerer  

 behovet for de redskabsmæssige forudsætninger.
 Kursusforløbet vil således kunne placeres såvel i et projektforløb f.eks.  

 lige før det praktiske arbejdes igangsætning eller imellem to projektforløb.  

 Kursusforløbenes varighed vil afhænge af stoffet og vil typisk strække sig  

 over 2-8 timer.
 Eksempler på kursusforløb:
 Fotokursus.
 Et elementært kursus i kameraets funktion vil være tilstrækkelig som  

 introduktion til det praktiske arbejde.
 Fotos kan indgå i forbindelse med registreringsopgaver (f.eks. i  

 forbindelse med arkitektur, men også til gengivelse af modeller, der ikke kan  

 flyttes og præsenteres til eksamen).
 Tegnekursus.
Målet med et tegnekursus er at give eleverne endnu et sprog, hvormed de  

 kan kommunikere ideer, når de arbejder i grupper.
Kurset kan indeholde  

 øvelser i at udføre diagrammer og perspektiv- og projektionstegning.
 Et teoretisk kursusforløb med tilknytning til fotografi eller tegning  

 kunne omhandle visuel perception og dermed give bedre forudsætninger for  

 f.eks. et arbejde med arkitektur eller typografi.
Det større projekt Det større projekt indgår som en vigtig del af evalueringsgrundlaget ved  

 eksamen.
Det er derfor nødvendigt, at det placeres sent i forløbet, så  

 eleverne kan gå ind i projektet med den størst mulige ballast af viden,  

 metode og praktiske færdigheder.
Det større projekt er ligesom de øvrige projekter både praktisk og  

 teoretisk.
Det tager udgangspunkt i et afgrænset emneområde, inden for  

 hvilket eleverne i grupper på tre-fire elever arbejder med en praktisk opgave  

 og et tilhørende teoretisk stof, knyttet til et delemne i det fælles  

 emneområde, holdet har valgt at arbejde med.
Såvel det overordnede fælles  

 emneområde og gruppernes delemner aftales mellem elever og lærer.
Den praktiske opgaves løsning skal have en form, så den kan fremlægges til  

 eksamen: F.eks. som skitser (en model i to- eller tredimensional form), som  

 tegning eller som fotografisk gengivelse.
Eleven kan dog vælge udelukkende at  

 redegøre mundtligt for ide, proces og løsningsforslag.
Elevernes noter fra  

 projektforløbet kan medbringes til eksamen.
De forelægges ikke for censor.  

 For de fleste elever vil en visuel dokumentation formentlig lette  

 redegørelsen ved eksamen.
 Eksempler på emneområder kunne være design af en konkret produkttype,  

 grafisk kommunikation, rumindretning eller urban scenografi.
Det er vigtigt at vælge områder, hvis delemner spænder så vidt, at de  

 giver plads for elevernes forskellige interesser.
Med f.eks.  

 »bilen« som emneområde kunne delemnerne have arbejdstitler som:
- ergonomi: førerpladsens indretning - bilisme/by- og landskabsplanlægning - bilen som image- og identitetsskaber - karosseri/form - funktion (og tilsyneladende funktion) - produktionsprocesser: før Ford, efter Ford, computer- og robotteknologi - miljø og økologi:
Ved eksamen kunne det ekstemporale materiale f.eks. være en række  

 afbildninger af en 2CV.
Et eksamensspørgsmål kunne have følgende formulering:  

 »Foretag en beskrivelse, analyse og vurdering af produktet ud fra det  

 forelagte materiale og tag stilling til følgende: I 1948 lød konstruktørernes  

 opgave: »Fremstil en mobil paraply, hvormed bonden kan køre sine æg til  

 markedet, uden at et eneste går i stykker!» Bilen har været i produktion  

 i 40 år - i 70'erne som foretrukket køretøj af en puritansk venstrefløj - i  

 80'erne som »tjekket« køretøj for dem, der har langt bedre råd'.
Udstillinger I et fag, der arbejder med fremstilling af synlige produkter, vil det være  

 naturligt, at elevernes arbejder præsenteres uden for faglokalet.
Det kan  

 være i form af udstillinger på skolen, men også uden for dem.
De lokale  

 forretninger ville f.eks. kunne bruges som udstillingsted.
 Virksomhedsbesøg.
Gennem virksomhedsbesøg kan eleverne få en direkte oplevelse af det  

 praktiske arbejde med design.
Et virksomhedsbesøg vil typisk være af en  

 skoledags varighed og deres antal begrænset.
Derfor er det vigtigt at udvælge  

 virksomheder, der både kan redegøre for og demonstrere så mange facetter af  

 design-processen som muligt.
Forudsætningen for et vellykket virksomhedsbesøg er, at besøget forberedes  

 i timerne, så eleverne får gjort sig klart, hvilke problemstillinger, de vil  

 kunne få beskrevet gennem deres egne spørgsmål.
Besøget efterbehandles i  

 undervisningen.
Praktik Det er praktikopholdets formål at give eleverne lejlighed til at opleve,  

 hvordan der arbejdes professionelt med design uden for faglokalet, hvor  

 designprocesserne nødvendigvis må have modelkarakter.
 Det er en forudsætning for det faglige udbytte, at praktikken placeres så  

 sent i undervisningsforløbet, at eleverne har tilstrækkelig faglig viden og  

 metode til at kunne vurdere praktikstedets arbejdsmåder.
Elevernes udbytte vil være størst, hvis de kan indgå i arbejdsprocesserne,  

 men der er ingen betingelse.
Eleverne kan også have nytte af en  

 observatørrolle, hvis praktikstedet er villig til at indgå en dialog med  

 eleverne.
Praktikken kan finde sted på virksomheder, der beskæftiger sig med design  

 i bred forstand: f.eks. industrivirksomheder, arkitektfirmaer, egentlige  

 design-firmaer, reklamebureauer, kunsthåndværkere, og institutioner, der  

 beskæftiger sig med bygge~ og byplanlægning i offentligt regie.
Eventuelt kan  

 også institutioner, der uddanner designere komme på tale som praktiksteder.
Praktikopholdet kan evt. organiseres som en sammenhængende periode på  

 praktikstedet.
Elevernes erfaringer fra praktikopholdet skal indgå og  

 evalueres i undervisningen.
Tværfaglighed Design indeholder stof fra så mange fagområder, at faget er tværfagligt i  

 sig selv.
Der indgår stof fra f.eks. biologi (ergonomi og økologi),  

 samfundsfag (økonomi, produktion og cirkulation), billedkunst og perception  

 (æstetik, historie, visuelle analysemetoder). Elever, der har en kombination  

 af design og et af disse valgfag vil kunne bruge deres specialviden fra det  

 »andet« fag både i klasseundervisningen og i gruppearbejder.
En  

 naturlig arbejdsform i projektarbejdet vil være, at eleverne supplerer  

 hinanden med viden fra andre fag.
En gruppe, der har et fælles  

 »andet« valgfag vil kunne arbejde sammen i et projekt, hvor de to  

 områder har en fælles berøringsflade.
Progression og elevmedbestemmelse Undervisningens første forløb planlægges af læreren, så det kan tjene som  

 introduktion til fagets områder.
Derefter skal eleverne i stigende grad  

 inddrages i undervisningens planlægning, både med henblik på valg af  

 stofområder og valg af arbejdsformer.
I et fag, hvor elevernes ideeskabende virksomhed er central, er det  

 vigtigt, at eleverne inddrages.
Deres motivation til arbejdet er væsentlig  

 for undervisningens gennemførelse.
 Det er lærerens ansvar, at der foregår en progression i undervisningen.  

 Eleverne skal i stigende grad kunne arbejde med design ud fra flere  

 synsvinkler, kunne gå i dybden med problemer inden for enkelte områder i  

 faget og kunne løse stadigt mere komplekse analytiske eller praktiske  

 opgaver.
 Kravet om progression betyder ikke, at forløbene skal vokse i varighed.  

 Med elevernes større fortrolighed med faget vil mange emner kunne bearbejdes  

 hurtigere sent i undervisningsforløbet.
Hjemmearbejde Forberedelsen kan både være af praktisk og teoretisk karakter.
Det kan  

 være opmålings- og registreringsopgaver i forbindelse med analyser af  

 almindeligt forekommende brugsgenstande, grafisk kommunikation, rumindretning  

 eller arkitektur.
Enten som foto eller i skitsetegning.
Eleverne kan også få  

 til opgave at lave ideudkast til igangværende projekter og hjemmearbejdet kan  

 være forberedelse af et teoretisk stof.
Der er ikke skriftlig  

 afleveringspligt i faget.  Eksamen Eksaminationen skal inddrage det større projekts emneområde, eksaminandens  

 større projekt samt teoretiske og praktiske dele af det øvrigt pensum.  

 Eksaminationen kan finde sted på grundlag af ekstemporalt materiale, som skal  

 være et konkret forliggende design eller gengivelser af design, der beskriver  

 emnet så udtømmende, at en stillingtagen bliver mulig.
Elevarbejder, der  

 indgår i løsningen af det større projekts konkrete designopgave skal  

 forefindes i lokalet i en form, så de kan indgå i eksamination som samtale-  

 og vurderingsgrundlag.
Eksaminanden skal i en samtale beskrive, analysere og  

 vurdere det forelagte design og i et vist omfang kunne perspektivere ud fra  

 det.
 Til eksamen opgiver eleverne:
- det stof med tilknytning til det større projekt som er fælles for hele  

 holdet eller som er specielt for den enkelte gruppe, - ca. halvdelen af den øvrige undervisnings stof, der udvælges så det er  

 velegnet i en perspektivering af det større projekts problemstilling.
 P.m.v.
 e.b.
