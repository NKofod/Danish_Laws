 I medfør af kapitel II i lov om sygehusvæsenet, jfr. lovbekendtgørelse nr.  

 541 af 27. september 1982, og § 1, stk. 4, i lov om svangerskabshygiejne og  

 fødselshjælp, jfr. lovbekendtgørelse nr. 431 af 3. september 1975, fastsættes  

 herved følgende:
§ 1.  Enhver, der har bopæl her i landet, har ret til  

 vederlagsfri ydelser efter de to love i den amtskommune, hvor vedkommende har  

 bopæl eller midlertidigt ophold.
Ved midlertidigt ophold i en anden  

 amtskommune end den, hvor vedkommende har bopæl, haves retten dog kun,  

 såfremt hensigten med opholdet ikke har været at opnå sygehusbehandling m.v.,  

 og patienten ikke tåler at flyttes til et sygehus i bopælsamtskommunen eller  

 i øvrigt trænger til øjeblikkelig hjælp.
 Stk. 2.  Hvad der i denne bekendtgørelse er fastsat om  

 amtskommunerne gælder også for Københavns og Frederiksberg kommuner.
 § 2.  Personer, der tilflytter fra Færøerne eller  

 Grønland, har straks efter tilflytningen ret til vederlagsfri ydelser efter  

 de to love.
 Stk. 2.  Opholder de pågældende sig her i landet på  

 skoleophold eller i uddannelsesøjemed, har de ligeledes ret til ydelser efter  

 de to love på samme vilkår som personer med bopæl her i landet.
 § 3.  Personer, der tilflytter fra udlandet, har,  

 medmindre andet følger af internationale overenskomster, først 6 uger efter  

 tilflytningen ret til vederlagsfri ydelser efter de to love, jfr. dog § 5,  

 stk. 2.
 Stk. 2.  Der gælder dog ingen ventetid for personer, der  

 vender tilbage for at bosætte sig her i landet efter at have opholdt sig i  

 udlandet som udsendt repræsentant for en dansk offentlig myndighed, som ansat  

 i et dansk firmas filial eller underselskab eller i øvrigt som beskæftiget i  

 dansk interesse eller med henblik på uddannelse.
 Stk. 3.  Ophold af længere varighed end 3 måneder kan  

 efter omstændighederne ligestilles med bopæl, uanset at pågældende har  

 bevaret fast bopæl i udlandet.
 Stk. 4.  Stipendiater fra udviklingslandene, der efter  

 anbefaling fra udenrigsministeriet er optaget i den offentlige sygesikring,  

 ligestilles her i landet med personer med bopæl.
 § 4.  Udsendt personale ved diplomatiske og konsulære  

 repræsentationer her i landet og sådanne personers familiemedlemmer har,  

 såfremt de pågældende har ret til sygesikringens ydelser, tillige ret til  

 ydelser efter de to love på samme vilkår som personer med bopæl her i landet.
§ 5.  Personer, der har bopæl i udlandet, på Færøerne  

 eller i Grønland, har under midlertidigt ophold her i landet ret til ydelser  

 efter de to love i tilfælde af pludselig opstået sygdom, barsel m.v. eller  

 pludselig forværring af kronisk lidelse.
Hjælpen ydes på samme vilkår som til  

 personer med bopæl her i landet under midlertidigt ophold uden for den  

 amtskommune, hvori de har bopæl.
Det er en forudsætning for ydelse af  

 hjælpen, at patienten ikke er kommet her til landet i den hensigt at opnå  

 sygehusbehandling, og at patienten ikke tåler at flyttes til et sygehus i  

 hjemlandet (Færøerne/ Grønland). Vederlagsfri behandling m.v. bør dog ikke  

 nægtes, når det under de foreliggende omstændigheder ikke skønnes rimeligt at  

 henvise patienten til fortsat behandling i hjemlandet (Færøerne/ Grønland).  

 Fødselshjælp ydes kun vederlagsfrit, såfremt det ikke med rimelighed kunne  

 forudses, at fødslen ville finde sted under det midlertidige ophold her i  

 landet.
 Stk. 2.  Reglerne i stk. 1 gælder ligeledes for  

 personer, der er tilflyttet fra udlandet, i de første 6 uger efter  

 tilflytningen, jfr. dog § 3.
 Stk. 3.  I tilfælde, hvor Danmark har indgået  

 overenskomst med andre stater om ydelse af sygehusbehandling under  

 midlertidigt ophold her i landet, træder de i vedkommende overenskomst  

 fastsatte regler i fornødent omfang i stedet for reglerne i stk. 1.
 § 6.  Ambulant førstehjælp på sygehusenes skadestuer  

 er vederlagsfri for alle patienter, uanset hvor de pågældende har bopæl.
§ 7.  Når personer, der i øvrigt har ret til  

 vederlagsfri ydelser efter de to love, med samtykke af sygehusvæsenet i  

 bopælsamtskommunen eller på det midlertidige opholdssted behandles ved en  

 fremmed amtskommunes sygehusvæsen, behandles patienten på samme vilkår som  

 ved sygehusvæsenet i bopælsamtskommunen eller på det midlertidige  

 opholdssted.
Den amtskommune, der yder behandlingen, kan afkræve bopælens  

 eller det midlertidige opholdssteds amtskommune betaling herfor, jfr.  

 sygehuslovens § 5, stk. 5 og 6.
Stk. 2.  De i stk. 1 nævnte regler gælder også, når  

 personer med samtykke af sygehusvæsenet i bopælsamtskommunen eller på det  

 midlertidige opholdssted behandles på statslige sygehuse.
Dog gælder der ved  

 ambulant behandling på statslige sygehuse kun krav om samtykke i tilfælde,  

 hvor amtskommunerne afkræves betaling for behandlingen, jfr. de af  

 indenrigsministeren i henhold til sygehuslovens § 5, stk. 6, fastsatte regler  

 om amtskommunernes betaling for benyttelse af statslige sygehuse.
 § 8.  Når personer med bopæl på Færøerne eller i  

 Grønland med samtykke af sygehusmyndigheden på Færøerne eller i Grønland  

 modtages til behandling ved en amtskommunes sygehusvæsen, kan amtskommunen  

 afkræve sygehusmyndigheden betaling i overensstemmelse med reglerne i § 7,  

 stk. 1.
 § 9.  Personer, der ikke efter reglerne i §§ 1-8 har  

 ret til vederlagsfri ydelser efter de to love ved amtskommunens sygehusvæsen  

 eller på statslige sygehuse, og for hvem der ikke i medfør af internationale  

 aftaler o.lign. gælder særlige regler, kan modtages til behandling mod en  

 betaling svarende til de med behandlingen forbundne udgifter.
Stk. 2.  Betalingen opgøres i overensstemmelse med de af  

 indenrigsministeren i henhold til sygehuslovens § 5, stk. 6, fastsatte regler  

 om beregning af betaling for sygehusbehandling ved en amtskommunes  

 sygehusvæsen.
For behandling på statslige sygehuse afkræves en betaling  

 svarende til den for amtskommunerne fastsatte fulde takst og tillægsbetaling  

 for eventuelle særlige ydelser, jfr. de af indenrigsministeren i henhold til  

 sygehuslovens § 5, stk. 6, fastsatte regler om amtskommunernes betaling for  

 benyttelse af statslige sygehuse.
 Stk. 3.  For ambulant behandling, undersøgelse m.v., for  

 hvilken der ikke i henhold til de i stk. 2 nævnte regler er fastsat særskilt  

 betaling, afkræves 1/4 af sengedagsudgiften.
 Stk. 4.  Betalingen skal altid opgøres og afkræves  

 endeligt i forbindelse med eller umiddelbart efter udskrivningen eller den  

 ambulante behandling.
 Stk. 5.  På begæring skal betalingen pr. sengedag eller  

 pr. ambulant behandling, undersøgelse m.v. oplyses forud for indlæggelsen  

 eller den ambulante behandling.
 Stk. 6.  Hvor særlige forhold taler derfor, kan der  

 meddeles hel eller delvis fritagelse for betalingen.
 § 10.  For undersøgelser og prøver, der udføres til  

 brug for forsikringsselskaber, pensionskasser o. lign., kan der opkræves  

 betaling i overensstemmelse med reglerne i § 9.
 § 11.  For behandling, undersøgelse m.v. på  

 Rigshospitalets flyvemedicinske klinik opkræves en betaling svarende til de  

 med behandlingen forbundne udgifter.
 § 12.  Der kan stilles krav om kaution for betalingens  

 rettidige erlæggelse eller krav om depositum.
 § 13.  Afgørelse om, på hvilke vilkår en person har  

 ret til ydelser efter de to love, kan påklages efter reglerne i sygehusloven.
§ 14.  I aftaler mellem en statslig myndighed og en  

 amtskommune om benyttelse af amtskommunens sygehusvæsen kan der med  

 indenrigsministerens godkendelse fastsættes en særlig betaling for  

 benyttelsen.
Det samme gælder, når statslige myndigheder indgår aftaler om  

 benyttelse af statslige sygehuse.
 § 15.  Bekendtgørelsen træder i kraft den 1. januar  

 1983.
 Stk. 2.  Indenrigsministeriets bekendtgørelse nr. 552 af  

 11. december 1980 om adgang til ydelser efter lov om sygehusvæsenet og lov om  

 svangerskabshygiejne og fødselshjælp ophæves.
