Skriftlig fremsættelse (14. august 2012) Skatteministeren (Thor Möger Pedersen) Herved tillader jeg mig for Folketinget at fremsætte:
Forslag til lov om ændring af ligningsloven, kursgevinstloven, skattekontrolloven og kildeskatteloven (Beskatning af aktionærlån, feltlåsning for selvstændigt erhvervsdrivende, bedre forskudsproces m.v.) (Lovforslag nr.
L 199) Lovforslaget er et led i aftalen af 22. juni 2012 mellem regeringen (Socialdemokraterne, Det Radikale Venstre og Socialistisk Folkeparti) og Venstre og Det Konservative Folkeparti om Skattereformen.
Forslaget udmønter en række af initiativerne nævnt under aftalepunktet »Strammere regler for kontrol (øget efterrettelighed)«.
Et led heri er den aftale som regeringen den 4. juni 2012 indgik sammen med Enhedslisten, Venstre, Dansk Folkeparti, Liberal Alliance og Det Konservative Folkeparti om at finansiere gennemførelsen af forbedrede afskrivningsregler i 2012 og 2013 ved feltlåsning af de selvstændigt erhvervsdrivendes selvangivelse (»Investeringsvinduet«).
Det foreliggende lovforslag går ud på  at beskatte aktionærlån ved optagelsen af lånet, så eksisterende skattemæssige incitamenter til optagelse af aktionærlån som skattefrit alternativ til at hæve løn eller udbytte i selskaber fjernes,  at udbygge skattekontrollovens § 1 A med henblik på låsning af visse selvstændigt erhvervsdrivendes selvangivelsesfelter,  at udvide skatteministerens adgang til at fastsætte regler om indberetning af honorarer m.v. og tilskud i relation til offentlige myndigheder og  at forbedre forskudsprocessen med henblik på at sikre en mere korrekt forskudsskat fra borgerne bl.a. ved løbende, automatiske ændringer af forskudsopgørelsen ved indberetninger om renteændringer fra den finansielle sektor.
 Loven træder som udgangspunkt i kraft den 1. januar 2013. Dog har reglerne om aktionærlån virkning fra tidspunktet for fremsættelsen af lovforslaget.
Lovforslaget udmønter initiativer med en samlet varig provenuvirkning på ca. 485 mio. kr. før tilbageløb og 365 mio. kr. efter tilbageløb.
De samlede éngangsomkostninger skønnes til 76,5 mio. kr., heraf vedrører 69,5 mio. kr. it-tilretninger, og der afholdes 7,0 mio. kr. til en særlig informationskampagne vedrørende bedre forskud.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
