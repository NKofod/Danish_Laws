Betænkning afgivet af Social-, Indenrigs- og Børneudvalget den 12. april 2018 Betænkning over Forslag til folketingsbeslutning om at give en officiel undskyldning til tidligere beboere på de 19 børnehjem beskrevet i Godhavnsrapporten fra 2011 [af Finn Sørensen (EL) m.fl.]:
1. Udvalgsarbejdet Beslutningsforslaget blev fremsat den 19. december 2017 og var til 1. behandling den 6. februar 2018. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (DF, V, LA og KF) indstiller beslutningsforslaget til forkastelse.
Dansk Folkepartis medlemmer af udvalget mener, at alle former for krænkelser og overgreb såvel af fysisk som af psykisk karakter er meget alvorlige og uacceptable.
Der har gennem historien fundet vanrøgt, overgreb, unødig magtanvendelse og omsorgssvigt sted i Danmark.
Det er begået af mennesker tæt på offeret, og det er begået af personer, som har fået en opgave, hvor de burde tage sig af sårbare mennesker, men som har forsømt denne opgave, og hvor de overordnede myndigheder ikke har reageret.
Der hersker ikke tvivl om, at krænkelser og overgreb er forfærdelige, uanset hvornår og hvor de er begået.
Det er mørke kapitler i historien.
Vi kan som enkeltpartier og folketingsmedlemmer beklage det skete og gøre alt, hvad vi fra hver vores platform kan, for at forhindre, at denne del af historien gentager sig.
Det mener DF at vi bredt politisk i nyere tid har gjort med bl.a. overgrebspakken, tilsynsreformen, lov om forældelsesfrister og forbedringer på handicapområdet.
 Når det kommer til at give en officiel undskyldning til tidligere børnehjemsbørn, som har været udsat for overgreb og vanrøgt, mener DF, at det er den til enhver tid siddende statsminister, der på sin regerings vegne kan give en officiel undskyldning, og det har skiftende regeringer med mange politiske partier på socialministerposten ikke ønsket.
 Et mindretal i udvalget (S, EL, RV, SF og ALT) indstiller beslutningsforslaget til vedtagelse uændret.
Enhedslistens medlemmer af udvalget beklager, at beslutningsforslaget ikke kan opnå flertal denne gang.
Partiet bemærker dog, at flere andre partier allerede har skiftet holdning, bl.a. efter at være trådt ud af en regering, og EL vil derfor genfremsætte beslutningsforslaget på et senere tidspunkt.
EL er desuden af den holdning, at alle, der er blevet udsat for overgreb under anbringelser, fortjener en officiel undskyldning.
Derfor bør en undskyldning principielt ikke blot gælde dem, der er nævnt i Godhavnsrapporten fra 2011. EL har dog valgt denne afgrænsning, fordi det uden en afgrænsning ikke vil være muligt at samle opbakning.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Carsten Kudsk (DF) Morten Marinus (DF) Mads Fuglede (V) Carl Holst (V) Jane Heitmann (V) Hans Andersen (V) Thomas Danielsen (V) Anni Matthiesen (V) Henrik Dahl (LA) Laura Lindahl (LA) Orla Østerby (KF) Karen J.
Klint (S) Magnus Heunicke (S) Orla Hav (S) Pernille Rosenkrantz-Theil (S) Troels Ravn (S) fmd.
Julie Skovsby (S) Yildiz Akdogan (S) Finn Sørensen (EL) Pernille Skipper (EL) Torsten Gejl (ALT) Marianne Jelved (RV) Marlene Borst Hansen (RV) Trine Torp (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
