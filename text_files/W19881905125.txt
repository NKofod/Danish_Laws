 En ingeniør I's død på grund af hjerteforandringer som følge af  

 lungesygdom kunne ikke henføres under arbejdsskadeforsikringsloven.
 Sikringsstyrelsen fandt, at de lidelser, der havde medført I's død med  

 overvejende sandsynlighed skyldtes andre forhold end arbejdet.
 Sikringsstyrelsen begrundede afgørelsen med, at der ved mikroskopisk  

 undersøgelse af I's lunger ikke var fundet specifikke holdepunkter for  

 silicose.
 Retslægerådet udtalte over for Ankestyrelsen, at der intet talte for,  

 at lungelidelsen skyldtes udsættelse for silicosestøv.
 Ankestyrelsen tiltrådte herefter Sikringsstyrelsens afgørelse.
 REDEGØRELSE FOR SAGEN:
 En ingeniør I indgav i januar 1981 anmeldelse til Sikringsstyrelsen om en  

 lungelidelse, som han eventuelt kunne have pådraget sig under arbejde for  

 virksomheden A.
 Sikringsstyrelsen afviste at henføre den anmeldte lidelse under  

 arbejdsskadeforsikringsloven og begrundede afgørelsen med, at lidelsen med  

 overvejende sandsynlighed skyldtes andre forhold end de erhvervsmæssige.
 Afgørelsen blev indanket for Ankestyrelsen, som tiltrådte  

 Sikringsstyrelsens afgørelse.
 I november 1985 afgik I ved døden.
 Til belysning af, om dødsfaldet ville kunne henføres under  

 arbejdsskadeforsikringsloven lod Sikringsstyrelsen foretaget legal obduktion  

 med mikroskopi af afdødes lunger.
 AFGØRELSEN, DER KLAGES OVER:
Sikringsstyrelsen fandt, at de lidelser, der havde medført I's død ikke  

 kunne anses for at være en følge af en arbejdsskade, jf.  

 arbejdsskadeforsikringslovens § 9 og 10, og Sikringsstyrelsens bekendtgørelse  

 af 23. maj 1986 om fortegnelse over erhvervssygdomme, idet det måtte anses  

 for overvejende sandsynligt, at I's lidelser skyldtes andre forhold end de  

 erhvervsmæssige.
Dødsfaldet begrundede derfor ikke krav på ydelser efter  

 loven.
Sikringsstyrelsen begrundede afgørelsen med, at det fremgik af  

 obduktionserklæringen og den mikroskopiske undersøgelse, at dødsårsagen måtte  

 antages at være hjerteforandringer som følge af svær lungesygdom.
Der var  

 ikke ved den mikroskopiske undersøgelse af lungerne fundet specifikke  

 holdepunkter for silicose.
 KLAGEN TIL ANKESTYRELSEN:
 Afgørelsen var indanket af I's enke, som anførte, at hun var af den  

 opfattelse, at I's lungesygdom skyldtes arbejdsforholdene i støberiet på  

 virksomheden A.
 Enken anførte, at I's arbejdsplads i en periode var et kontor i umiddelbar  

 forbindelse med støberiet, og at I som værkstedschef så godt som daglig havde  

 sin gang i selve støberiet.
 SUPPLERENDE OPLYSNINGER EFTER ANKEN:
I's forbund udtalte, at de lægelige oplysninger i sagen efter forbundets  

 opfattelse var delvis modstridende.
Forbundet fandt, at der måtte læggges  

 betydelig vægt på den seneste undersøgelse på Retsmedicinsk/Retspatologisk  

 Institut, hvorefter det ikke var overvejende sandsynligt, at der var tale om  

 idiopatisk fibrose.
Det fremgik tværtimod, at den meget svære  

 bindevævsomdannelse af lungevævene var fuldt forenelig med diagnosen  

 silicose.
 Ankestyrelsen anmodede Retslægerådet om en udtalelse.
 I sin udtalelse af 5. januar 1988 konkluderede rådet efter at have  

 gennemset mikroskopiske præparater af lungevæv og lymfeknudevæv, at intet  

 talte for, at lungelidelsen skyldtes udsættelse for silicosestøv.
 LOVGRUNDLAG:
 Arbejdsskadeforsikringslovens § 10.
 ANKESTYRELSENS AFGØRELSE:
 Ankestyrelsen tiltræder Sikringsstyrelsens afgørelse med den deri givne  

 begrundelse.
 Særlig noter:
 (* 1) Offentliggjort af Sikringsstyrelsen i SM U-005-88 15/04/1988.
 (* 2) Overført til historisk base ved saneringsrunden marts 1993.
