Nr BSF 63 Forslag til folketingsbeslutning om en frivillig sabbatordning på  

 arbejdsmarkedet Fremsat af Aage Frandsen (SF) Tommy Dinesen (SF) Gade (SF) Lilli  

 Gyldenkilde (SF) Birgitte Husmark (SF) Hanne Thanning Jacobsen (SF) Jes Lunde  

 (SF) den 23. februar 1993 Folketinget pålægger regeringen i folketingsåret 1992-93 at fremsætte lovforslag om en frivillig sabbatordning med henblik på ikrafttræden den 1. januar 1994 efter følgende retningslinjer:
1. Der gives alle lønmodtagere mulighed for frivilligt at tage et såkaldt  

 sabbatår een gang inden for hvert syvende år.
Lønmodtageren er i sabbatåret  

 berettiget til dagpenge.
Sabbatåret kan vare fra et halvt til et helt år.
2. Arbejdsgiveren er forpligtet til at ansætte en anden lønmodtager som  

 vikar for den, der har sabbatår.
Lønmodtageren bevarer sine rettigheder i  

 henhold til indgåede fagretlige aftaler (anciennitet, tryghedsaftaler,  

 arbejdsmarkedspension m.v.).
Bemærkninger til forslaget Generelle bemærkninger Dette beslutningsforslag skal ses i sammenhæng med en række forslag, SF  

 fremsætter med henblik på:
- at forøge uddannelsesindsatsen - at nedbringe arbejdsløsheden - at give arbejdsfrihed - at give de arbejdsløse frihedsgrader til, om muligt, at beskæftige sig  

 selv, uden at dette medfører fratagelse af dagpenge eller bistandshjælp - at afsætte midler til at udvide arbejdsmarkedet.
 SF har adskillige gange fremsat forslag i Folketinget om, at lønmodtagerne  

 skal have mulighed for at tage et sabbatår på dagpenge.
 Det er for det første sket ud fra et ønske om, at lønmodtagerne på denne  

 måde kan få højere livskvalitet - f.eks. ved at få mulighed for at tage en  

 uddannelse, at være mere sammen med deres børn, at rejse eller noget helt  

 tredje.
 For det andet er det ud fra et ønske om, at nogle af de arbejdsløse kan  

 komme i arbejde, ved at de overtager job, som de mennesker, der tager et  

 sabbatår hidtil har haft.
Dette beslutningsforslag følger tankegangen i tidligere forslag fremsat af  

 SF, senest beslutningsforslag nr.
B 6 fra folketingsåret 1991-92.  

 (Folketingstidende 1991-92, forhandlingerne sp. 685, Till.
A sp. 1065 og sp.  

 2488).
 Bl.a. ud fra et ønske om, at der kunne blive taget hul på  

 orlovtankegangen, gik SF positivt ind i de såkaldte aktiveringsforhandlinger  

 i foråret 1992 om orlovsordninger til bestemte formål - forældreorlov og  

 uddannelsesorlov samt den såkaldte VUS-ordning.
 Samtidig med, at forældreorloven og uddannelsesorloven samt VUS-orloven  

 var gode forslag i sig selv, betragtede SF disse orlovsordninger som en  

 begyndelse til indførelse af en mere generel sabbatordning senere.
De hidtidige erfaringer med orlovsordninger har dog desværre ikke levet op  

 til forventningerne.
I følge et notat fra Finansministeriet fra den 2.  

 februar 1993 har kun 2.108 påbegyndt orlov i 1992 imod det forventede antal  

 på 28.000.
Det hænger bl.a. sammen med, at de regler, som ordningerne administreres  

 efter, ikke har været tilstrækkelig fleksible.
Der er nogle bindinger og  

 blokeringer, som gør, at ordningerne ikke er blevet tilstrækkelig udnyttet.
Med aftalen af 15. februar 1993 mellem aftalepartierne er der dog åbnet op  

 for større fleksibilitet samtidig med, at orlovsperioden er udvidet til et  

 år.
Disse forbedringer må derfor forventes at betyde, at flere nu vil benytte  

 sig af de allerede vedtagne orlovsmuligheder.
 Men for mange vil ordningerne fortsat ikke være økonomisk fordelagtige  

 nok.
SF betragter dette forslag om en generel sabbatorlov som et supplement til  

 de mere specielle orlovsordninger - dvs. forældreorlov og orlov til  

 uddannelse.
Der er tale om en fri orlov i forhold til de mere specielle  

 orlovsmuligheder.
De specielle orlovsmuligheder skal efter SF's opfattelse  

 fortsat forbedres - ikke mindst på satserne.
Men uanset hvor gode de bliver,  

 vil der være et behov for en mere generel mulighed for en fri orlov.
Og hvor  

 der for de specielle orlovsordninger ikke bør stilles for strenge krav til  

 antal år på arbejdsmarkedet, er det naturligt med et krav om et antal år på  

 arbejdsmarkedet, når der er tale om en generel og fri sabbatordning.
I  

 forslaget opereres der med 7 år.
Dette tal er i mere end en forstand ikke  

 hellig for SF.
Hvis der viser sig ønsker herom og behov herfor, kunne SF godt  

 forestille sig, at kravet om de 7 år blev nedsat til f.eks. 5 år.
 Ideen om sabbatorlov har for SF gennem adskillige år været en central del  

 af SF's politik til bl.a. nedbringelse af arbejdsløsheden.
 Men også i andre partier har der været lignende ideer fremme.
 Det Radikale Venstre taler f.eks. i »Velfærdssamfundet under  

 forandring« om »at arbejdsløse får mulighed for at arbejde og  

 uddanne sig - også i udlandet - samtidig med opretholdelse af dagpenge og  

 kontanthjælp«.
 Kristeligt Folkeparti har været inde på lignende tanker.
 Og i forbindelse med debatten om statsministerens redegørelse til  

 Folketinget den 4. februar 1993 udtalte CD's ordfører, Peter Duetoft:  

 »CD mener stadig væk, at jobrotation, sabbatordninger, orlovsordninger  

 er svaret på den store arbejdsløshed.«.
 Da SF samtidig også forventer, at det fjerde regeringsparti,  

 Socialdemokratiet, er positiv over for tanken om at gennemføre en generel  

 sabbatorlov, går SF ud fra, at den nye regering vil leve op til dens eget  

 motto »en ny start« på dette område, og at den dermed går positivt  

 ind for forslaget om en sabbatorlov.
 Ifølge Økonomiministeriets konjunkturoversigt, februar 1993, forventes  

 arbejdsløsheden at nå et rekordstort antal på 335.000 personer i 1993.
Der er derfor brug for alle forslag, som kan bidrage til nedbringelse af  

 arbejdsløsheden.
Det drejer sig om at forøge uddannelsesindsatsen, give  

 større frihed for de arbejdsløse til at beskæftige sig med noget  

 meningsfyldt, mens de er arbejdsløse, og indførelse af en generel  

 sabbatordning til afløsning af de særlige orlovsordninger, vi allerede  

 kender.
 Arbejdsløsheden er vort største samfundsmæssige og menneskelige problem,  

 og det er nødvendigt med nytænkning i bekæmpelsen af arbejdsløsheden.
Der ligger et paradoks i, at et fald i beskæftigelsen finder sted samtidig  

 med en vækst i produktionen.
Dette skyldes en kraftig produktivitetsstigning  

 i erhvervslivet, som igen har baggrund i den voldsomme teknologiske  

 fornyelse, som finder sted i disse år.
Fra 1980 til 1990 steg  

 bruttofaktorindkomsten målt i faste priser med 26 pct., mens beskæftigelsen  

 kun steg med 6 pct.
SF er ikke modstander af teknologisk fornyelse.
Tværtimod er det en  

 forudsætning for, at dansk erhvervsliv kan klare sig i den skærpede  

 internationale konkurrence.
Men det er nødvendigt, at den nye teknologi  

 bliver til glæde for de mange almindelige mennesker i samfundet og ikke kun  

 til gavn for erhvervslivets overskud.
En forudsætning for en drastisk nedbringelse af arbejdsløsheden er bl.a.  

 en bedre fordeling af det eksisterende arbejde.
Det har SF forsøgt såvel med  

 forslaget om en frivillig sabbatordning som med forslag om afspadsering af  

 overarbejde.
SF finder det himmelråbende uretfærdigt, at nogle har  

 overarbejde, mens andre intet arbejde kan få på trods af store anstrengelser  

 med jobsøgning, efteruddannelse m.v., og at nogle mennesker gerne vil have et  

 sabbatår, men ikke kan få fri hertil, samtidig med at mange tusinder er  

 arbejdsløse.
En frivillig sabbatordning vil ikke komme til at belaste virksomhedernes  

 omkostninger, eftersom folk jo i realiteten kun bytter plads.
De, der har  

 arbejde, går frivilligt på dagpenge, og andre ledige kommer i arbejde i hvert  

 fald i nogen tid.
I heldigste fald vil et års uddannelse betyde, at nogle  

 medarbejdere kan komme bedre kvalificerede tilbage til arbejdsmarkedet og  

 være med til at afhjælpe flaskehalsproblemerne, f.eks. i situationer, hvor  

 virksomheder omstiller og udvikler produktionen.
 Ligeledes vil en frivillig sabbatordning kunne give børn og forældre mere  

 tid sammen, et problem, alle politiske partier og deres ungdomsorganisationer  

 er interesserede i at få løst.
