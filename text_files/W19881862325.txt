 Bidrag til en lokalradio, hvor yderen blev nævnt een gang for hver 100  

 kr., blev anset for fradragsberettiget som reklameudgift.
 A Malerforretning ApS klagede over, at de stedlige skattemyndigheder for  

 skatteåret 1986/87 havde anset selskabet for uberettiget til at fradrage en  

 gaveydelse på 2.000 kr. til Radio X.
Det fremgik af sagens oplysninger, at selskabet drev en malerforretning  

 samt et mindre detailsalg med billige malervarer, og at Radio X i september  

 1985 havde anmodet erhvervsdrivende i lokalområdet om at give radioen et  

 bidrag til betaling af en Koda-Gramex afgift på 125.000 kr.
Radioen  

 opfordrede virksomhederne til at indtelefonere et beløb mod til gengæld at  

 blive annonceret i radioen een gang pr. 100 kr. med virksomhedens navn og  

 adresse samt beløbets størrelse.
Da selskabet havde ydet et bidrag på 2.000  

 kr., var det den pågældende dag nævnt 20 gange i radioen - og herunder et  

 antal gange som en af de største bidragsydere.
Det var endvidere oplyst, at  

 selskabet senere havde fået et større malerarbejde på lokalradioen.
Ved ansættelsen havde skattemyndighederne ikke anset selskabet for  

 berettiget til nævnte fradrag, da det ikke var anset for godtgjort, at det  

 primære formål med gaveydelsen havde været at reklamere for malerfirmaet.
Man  

 havde fundet det mere nærliggende at antage, at det overvejende motiv havde  

 været at støtte radioen.
 Selskabets revisor påstod principalt selskabet berettiget til fradrag af  

 hele beløbet 2.000 kr., subsidiært et beløb på 1.500 kr., idet de resterende  

 500 kr. kunne anses som en ikke fradragsberettiget gave.
Efter de foreliggende oplysninger fandt Landsskatteretten det antageligt,  

 at formålet med selskabets bidrag til Radio X havde været at reklamere for  

 erhvervsvirksomheden.
Da retten herefter fandt, at selskabet var berettiget  

 til fradrag for bidraget til radioen, blev den påklagede ansættelse nedsat  

 til det selvangivne beløb.
 LV 1987, L 4.7.
