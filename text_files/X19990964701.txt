Afgørelser fra Ligningsrådet Blandet benyttede biler Reference AL § 11, VSL § 1, stk. 3 LV 1998 A.F.3.4 og E.G.2.1.6.3 Ved TSS-cirkulære 1999-16 har Ligningsrådet  

 ophævet SD-cirkulære 1987-46 om den skattemæssige  

 behandling af egen bil, der anvendes både privat og  

 erhvervsmæssigt.
 Der er med nedennævnte undtagelser ikke tilsigtet  

 nogen ændringer af den praksis, der er beskrevet i det nu  

 ophævede cirkulære.
 Efter det ny ophævede SD-cirkulære 1987-46,  

 pkt. 3, er anført, at ved overgang fra fradrag efter  

 Ligningsrådets satser til fradrag efter regnskab opgøres  

 afskrivningsgrundlaget som bilens anskaffelsessum nedskrevet med 15 pct.  

 efter saldometoden for hvert af de år, hvori satserne har været  

 anvendt.
 Ligningsrådet har vedtaget at ændre denne  

 praksis, således at afskrivningsgrundlaget efter et principskifte fra  

 fradrag efter Ligningsrådets satser til fradrag efter regnskab  

 opgøres på grundlag af bilens værdi ved principskiftet.  

 Hvis en sådan værdi ikke kan sandsynliggøres eller  

 dokumenteres, opgøres afskrivningsgrundlaget som bilens  

 anskaffelsessum opgjort efter afskrivningslovens regler reduceret med en  

 afskrivning efter saldometoden på 15 pct. i hvert af de  

 indkomstår, hvori der har været foretaget fradrag efter  

 Ligningsrådets satser.
 Denne praksisændring har virkning for principskifter  

 fra og med indkomståret 1999.
I SD-cirkulære 1987-46, pkt. 2, er anført, at  

 landbrugeres private kørsel kan fastsættes til 75 pct. af  

 biludgiften eller 75 pct. af kilometerantallet.
Ligningsrådet har  

 vedtaget at ophæve denne særlige praksis for landbrugere,  

 således at der for landbrugere gælder samme regler som for andre  

 skattepligtige.
Denne ændring har virkning fra og med  

 indkomståret 1999. I det omfang praksisændringen er til ugunst  

 for landbrugeren, kan den private kørsel i den del af  

 indkomståret 1999, der ligger forud for den 1. juni 1999, dog  

 fastsættes til 75 pct. af biludgiften eller 75 pct. af  

 kilometerantallet i den nævnte periode.
Den private kørsel for  

 tiden fra og med den 1. juni 1999 opgøres herefter efter samme  

 principper som for andre skattepligtige.
