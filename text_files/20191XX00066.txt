Skriftlig fremsættelse (3. oktober 2019) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om markedsføring (Opdeling af fysiske og juridiske personer i forbrugerbegrebet, præcisering af bestemmelsen om aggressiv handelspraksis og tilpasning af samtykkekrav m.v.) (Lovforslag nr.
L 32) Formålet med lovforslaget er at gennemføre få tekniske justeringer af markedsføringsloven samt at korrigere en utilsigtet ændring af lovens strafbestemmelse.
Et af lovforslagets hovedpunkter er en opdeling af forbrugerbegrebet, idet den danske definition af en forbruger er bredere end forbrugerbegrebet i det bagvedliggende direktiv om urimelig handelspraksis.
Markedsføringslovens definition omfatter både fysiske personer samt juridiske personer, der hovedsagelig handler uden for deres erhverv, mens direktivets definition alene omfatter fysiske personer.
For at undgå tvivl om implementeringen af det bagvedliggende direktiv ændres lovens definition af en forbruger til alene at omfatte fysiske personer.
For at bevare den samme retstilstand, som i dag med det bredere forbrugerbegreb, indføres samtidig en ny bestemmelse, der fastslår, at en juridisk person, der hovedsagelig handler uden for sit erhverv, i loven sidestilles med en forbruger.
Lovforslaget indeholder en lovteknisk ændring af bestemmelsen om aggressiv handelspraksis, idet de hensyn, der skal lægges vægt på, ved vurderingen af, om en erhvervsdrivende i sin handelspraksis har benyttet aggressiv handelspraksis, kommer til at fremgå direkte af lovteksten.
Hensynene fremgår i dag af lovbemærkningerne.
 Lovforslaget indeholder endvidere en opdatering af markedsføringslovens definition af et samtykke samt samtykkekravet i bestemmelsen om uanmodet henvendelse til bestemte aftagere, hvilket bringer loven i overensstemmelse med databeskyttelsesforordningen, der er trådt i kraft efter vedtagelsen af den nuværende markedsføringslov.
Derudover strafsanktioneres markedsføringslovens § 20, stk. 3, om aggressiv eller utilbørlig handelspraksis mellem erhvervsdrivende, og bestemmelsen undergives privat påtale i overensstemmelse med den tidligere markedsføringslov.
Forslaget skal korrigere en utilsigtet ændring af retstilstanden, der opstod i forbindelse med den processuelle behandling af den nuværende markedsføringslov.
Samtidig korrigeres bemærkningerne til strafbestemmelsen, så det præciseres, at de subjektive krav for at straffe en overtrædelse af markedsføringsloven er uagtsomhed.
Endeligt tilrettes lovens henvisninger til forordning 2017/2394/EU, som den 17. januar 2020 erstatter forordning 2006/2004/EF.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
