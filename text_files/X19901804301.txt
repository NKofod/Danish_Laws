 En ændret fortolkning af stempellovens § 41 indebærer, at kontrakter  

 om levering af naturgas til fjernvarmeværker og el-værker samt til  

 industrivirksomheder med en varmekapacitet, der overstiger 0,25 MW, og hvor  

 anlægget forsyner flere slutaftagere med varme, er stempelfri.
 En forening har i brev af 21. juni 1990 fremlagt et forslag til afslutning  

 på sagen om betaling af stempelafgift for kontrakter om levering af naturgas  

 til boligselskaber o.lign.
 Spørgsmålet om stempelpligt for de omhandlede naturgaskontrakter har  

 senest været drøftet på et møde den 31. maj 1990, hvor Departementet  

 opfordrede foreningen til at foreslå en nærmere afgrænsning af de  

 leveringskontrakter, der efter foreningens opfattelse er fritaget for  

 stempelafgift efter stempellovens § 41, stk. 2.
Foreningen foreslår, at der fastsættes en stempelgrænse baseret på den  

 enkelte naturgaskontrakts størrelse.
Det er således foreningens opfattelse,  

 at større varmeforsyningsanlæg i stempelmæssig henseende kan sidestilles med  

 egentlige varmeværker, der falder ind under stempellovens  

 fritagelsesbestemmelse.
Foreningen peger på, at der i varmeforsyningsloven er fastsat en grænse,  

 der adskiller kollektive varmeforsyningsanlæg fra individuelle anlæg.
Som  

 kollektive varmeforsyningsanlæg forstås bl.a. blokvarmecentraler med en  

 varmekapacitet på mere end 0,25 MW.
Foreningen foreslår, at varmeforsyningslovens afgrænsning lægges til grund  

 for så vidt angår leverancer til boligselskaber m.v., så der indrømmes  

 stempelfrihed for alle kontrakter om levering af naturgas til anlæg med en  

 varmekapacitet, der overstiger 0,25 MW.
Det forudsættes, at der er tale om  

 anlæg, der forsyner flere slutaftagere med varme.
Departementet kan acceptere den af foreningen foreslåede afgrænsning.  

 Departementet anser hermed samtidig foreningens oprindelige henvendelse om  

 stempling af storforbrugerkontrakter for besvaret.
Departementet har således  

 flere gange under sagens forløb bekræftet, at den tidligere ændrede  

 fortolkning af stempellovens § 41 indebærer, at kontrakter om levering af  

 naturgas til fjernvarmeværker og el-værker samt til industrivirksomheder, for  

 så vidt angår den naturgas, der indgår i processen, er stempelfri.
 Det bemærkes, at storforbrugerkontrakter om levering af naturgas til  

 slutaftagere, f.eks. institutioner, ikke berøres af den pågældende ændring og  

 derfor fortsat er stempelpligtige.
Tilbagebetaling af stempelafgift for de omhandlede storforbrugerkontrakter  

 kan ske efter ansøgning til stempelmyndigheden.
Der vil efter  

 omstændighederne ikke blive gjort forældelsesindsigelse gældende.
 Nærværende afgørelse er dags dato meddelt Told- og Skattestyrelsen.
 (* 1) Offentliggjort i skat nr. 10, 1990, side 804.
