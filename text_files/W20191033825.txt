Offererstatningslovens § 10  krav ikke gjort gældende i retten under straffesagen, nævnets j.nr. 18-520-01054 Ansøger blev overfaldet på arbejde som social- og sundhedsassistent.
Skadevolder tog i den forbindelse kvælertag på ansøger, hvilket medførte, at ansøger mistede bevidstheden, ligesom ansøger fik punktformede blødninger i øjet.
Bistandsadvokaten fremsendte til politiet tre dage før straffesagens behandling i retten en erstatningsopgørelse med et krav på godtgørelse for svie og smerte for 101 dage.
Alle 101 dage lå forud for sagens behandling i retten, hvor seneste sygedag lå næsten to måneder før sagens behandling i retten.
 EN modtog efterfølgende en ansøgning om godtgørelse for yderligere 33 dages svie og smerte, hvoraf de fire dage lå ca. en og en halv uge før straffesagens behandling i retten og derved ca. en halv uge før, bistandsadvokaten fremsendte erstatningsopgørelsen.
Bistandsadvokaten oplyste til EN, at der under sagens behandling i retten blev taget forbehold for erstatning, idet det blev oplyst, at der ikke på daværende tidspunkt kunne opgøres yderligere krav efter erstatningsansvarsloven.
Forbeholdet fremgik ikke af retsbogen.
 Nævnet fandt, at der med den fremsendte erstatningsopgørelse og det under sagens behandling i retten oplyste var taget forbehold for yderligere krav for svie og smerte.
