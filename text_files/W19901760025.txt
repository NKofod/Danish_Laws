En afgørelse truffet af Statens Bilinspektion om tilbagekaldelse af  

 godkendelse som taxameterkontrollant blev omgjort, idet de mangler der var  

 konstateret ved kontrollantarbejde, ikke fandtes at kunne begrunde en  

 tilbagekaldelse I brev af 16. februar 1989 indbragte Bisted & Hindkjær A/S den af  

 Statens Bilinspektion, Storkøbenhavn trufne afgørelse af 14. februar 1989,  

 hvorefter selskabets godkendelse som taksameterkontrollant tilbagekaldes.
 I brevet fra Statens Bilinspektion er oplyst, at afgørelsen kan indbringes  

 for Trafikministeriet, og i brev af 15. februar 1989 har Statens  

 Bilinspektion oplyst, at indbringelsen af afgørelsen får opsættende virkning,  

 såfremt dette sker inden 4 uger efter, at afgørelsen er meddelt selskabet,  

 jf. § 9, stk. 1, i lov nr. 296 af 8. juni 1978 om hyrekørsel.
 Det er ikke i Statens Bilinspektions brev direkte anført i medfør af  

 hvilken bestemmelse i hyrekørselsloven afgørelsen er truffet, men da alene  

 afgørelser truffet i medfør af § 8, stk. 1, kan indbringes for ministeriet i  

 medfør af lovens § 9, stk. 1, er det denne bestemmelse, der er lagt til  

 grund.
 I medfør af § 8, stk. 1, kan en bevilling eller godkendelse tilbagekaldes  

 af den, der meddeles bevillingen eller godkendelsen, såfremt indehaveren har  

 gjort sig skyldig i grov eller oftere gentagen overtrædelse af vilkårene for  

 bevillingen eller godkendelsen, af bestemmelser i loven eller af forskrifter  

 udstedt i medfør af loven.
 Statens Bilinspektion anfører bl.a. som begrundelse for tilbagekaldelsen  

 fem konkrete eksempler på taksameterkontrollantarbejde, som bilinspektionen  

 finder er udført i strid med bestemmelserne.
 De pågældende forhold er konstateret i forbindelse med undersøgelser af  

 hyrevogne foretaget i løbet af to måneder i samarbejde med politiet i henhold  

 til færdselslovens § 77.
De tre forhold vedrører overtrædelse af § 4, stk. 1, i bekendtgørelse nr.  

 140 af 24. marts 1981 om kontrolapparater, taksametre og trafikbøger i  

 hyrevogne, hvorefter »kontrolapparatet, dets transmission, sikringer og  

 nødvendige samlesteder på ledningsforbindelserne skal være plomberet på en  

 sådan måde, at indgreb i apparatet eller dets funktion kun kan foretages, når  

 en eller flere plomber brydes.....«.
I samtlige tilfælde var der anvendt  

 plombetråd af en sådan længde, at det var muligt uden at bryde plomben at  

 løfte sæderne så meget, at der var adgang til sædekontakterne, der således  

 kunne sættes ud af funktion.
Attester for kontrol var udstedt af selskabet.
I et tilfælde, hvor attest ligeledes var udstedt af selskabet,  

 konstateredes det, at fotocellesystemet, der skulle aktivere kontrolapparatet  

 var anbragt således, at en bagsædepassager kunne »anbringe sig i en ikke  

 unaturlig opret siddestilling, uden at lysstrålen blev brudt.
Der kunne  

 dermed transporteres passagerer på bagsædet uden at det blev registreret i  

 kontrolapparatet«.
Statens Bilinspektion har anført, at dette udgør en  

 overtrædelse af et vilkår for installering af fotocellesystem, hvorefter  

 »kontaktanordningen med hensyn til funktion og montering mindst opfylder  

 de krav, der stilles til de i kontrolapparatbekendtgørelsen omtalte  

 sædekontakter«, jf. § 3, stk. 1, i ovennævnte bekendtgørelse.
Endelig anføres et tilfælde, hvor der er udstedt attest vedrørende et  

 taksameter med indbygget elektronisk kontrolapparat, uanset at  

 kontrolapparatet skal være forsynet med mekanisk tælleværk, jf. § 2, stk. 3,  

 i nævnte bekendtgørelse.
Dispensation fra denne bestemmelse er senere givet  

 vedrørende det pågældende taksameter.
 Statens Bilinspektion har endvidere henvist til, at der i breve af 29.  

 juli 1985 og 21. november 1985 er sket påtale over for selskabet vedrørende 7  

 tilfælde af udført arbejde, der er fundet uforeneligt med  

 taksameterkontrolvirksomhed.
 Der er redegjort nærmere herfor i brev af 19. september 1988, hvori der  

 med henvisning til en række forhold i 1986, og 1987 meddeles selskabet en  

 advarsel, idet det samtidig meddeles, »at fremtidige overtrædelser af  

 gældende regler vil kunne føre til umiddelbar inddragelse af Deres  

 godkendelse som taksameterkontrollant«.
Den 7. marts anmodede selskabet Statens Bilinspektion om at overveje  

 afgørelsen om inddragelse af godkendelsen.
Til støtte herfor anføres bl.a.,  

 at selskabet fremover vil føre effektiv kontrol med anbringelsen af  

 fotocellesystemer, ligesom selskabet har udviklet en ny metode vedrørende  

 plombering af bagsæder, således at der ikke uden at disse brydes er adgang  

 til kontrolapparatet.
Endelig oplyses, at en medarbejder er frataget sin  

 funktion med kontrol og attestskrivning.
 Statens Bilinspektion meddelte herefter i brev af 8. marts, at  

 bilinspektionen ikke fandt anledning til at ændre den trufne afgørelse,  

 hvorefter ministeriet i brev af 21. marts anmodede selskabet om at fremkomme  

 med sine bemærkninger i anledning af tilbagekaldelsen.
 Selskabet overgav herefter sagen til Dem, der i brev af 31. marts anmodede  

 om udsættelse af sagen, idet det blev oplyst, at der ville blive indgivet  

 ansøgning til bilinspektionen om godkendelse af en person som  

 taksameterkontrollant med henblik på overdragelse af virksomheden til denne.
I brev af 2. maj meddelte bilinspektionen afslag på ansøgningen om  

 godkendelse som taksameterkontrollant.
Samtidig oplystes om 6 yderligere  

 tilfælde af konstaterede uregelmæssigheder vedrørende kontrolapparater m.v. i  

 hyrevogne, hvor selskabet havde udstedt attest.
De 4 tilfælde var konstateret  

 ultimo februar, og de resterende to blev konstatere vedrørende samme hyrevogn  

 i april måned.
De har efterfølgende redegjort nærmere for selskabets virksomhed.
Det  

 fremgår heraf, at selskabet, der i 1987 blev omdannet fra anpartselskab,  

 gennem en meget lang årrække har udført taxameterkontrolvirksomhed af  

 betydeligt omfang.
Selskabet udstedte således i 1988 ifølge indberetning til  

 Statens Bilinspektion 1.400 kontrolapparatattester og 2.175  

 taksameterkontrolattester, som ialt vedrører ca. 20.000 plomberinger om året.
 De anfører bl.a. videre, at det ikke med den foreliggende teknik vil være  

 muligt at undgå forkert udført arbejde, uanset hvor omhyggelige og nøjagtigt  

 de taksameterkontrollanterne pålagte opgaver udføres, hvorfor disse efter  

 Deres opfattelse ikke kan gøres ansvarlige for enkelte svigt, og at der ikke  

 foreligger bevis for de påståede uregelmæssigheder, ligesom der ikke  

 foreligger grov eller oftere gentagen overtrædelse.
 Ved afgørelsen må hovedvægten lægges på de forhold, der ligger forud for  

 bilinspektionens tilbagekaldelse af godkendelsen som taxameterkontrollant,  

 men endvidere kan indgå oplysninger om overtrædelser efter dette tidspunkt og  

 om selskabets virksomhed i øvrigt.
 Ingen af disse forhold kan betegnes som grove og derfor selvstændigt danne  

 grundlag for tilbagekaldelsen.
 Siden 1985 er der imidlertid konstateret en række overtrædelser, men  

 ministeriet finder, at det alene er de overtrædelser, der er konstateret  

 efter bilinspektionens brev af 19. september 1988, der kan tillægges  

 afgørende betydning.
 Når henses til det ovenfor anførte betydelige omfang af virksomhedens  

 kontrolarbejde finder ministeriet det ikke utvivlsomt, at der i denne sag  

 foreligger »oftere gentagen overtrædelse« af lovgivningen, som er  

 en betingelse for tilbagekaldelsen af godkendelsen som taksameterkontrollant,  

 jf. § 8, stk. 1, i hyrekørselsloven.
 Idet selskabet i brev af 7. marts 1989 har redegjort for hvilke  

 foranstaltninger der er truffete med henblik på at undgå uregelmæssigheder  

 ved indførelsen af kontrolarbejdet finder ministeriet herefter ud fra en  

 samlet vurdering ikke at kunne stadfæste den af Statens Bilinspektion trufne  

 afgørelse, der herefter omgøres, hvorved bemærkes, at ministeriet ikke har  

 bemærkninger til det skøn, der er foretaget af Statens Bilinspektion  

 iforbindelse med afgørelsen.
