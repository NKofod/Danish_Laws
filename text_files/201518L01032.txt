Ændringsforslag stillet den 1. juni 2016 Ændringsforslag til 3. behandling af Forslag til lov om ændring af lov om arbejdsløshedsforsikring m.v., lov om en aktiv beskæftigelsesindsats og forskellige andre love og om ophævelse af lov om akutjob og jobpræmie til arbejdsgivere og lov om uddannelsesordning for ledige, som har opbrugt deres dagpengeret (Fleksibelt og indkomstbaseret dagpengesystem, månedsudbetaling af dagpenge m.v.) [af beskæftigelsesministeren (Jørn Neergaard Larsen)]:
Til § 1 Af Finn Sørensen (EL):
 4) Efter nr. 27 indsættes som nyt nummer:
 »01. Efter § 53, stk. 3, nr. 2, indsættes som nyt nummer:
»3) har modtaget støtte til pasning af handicappet eller alvorligt sygt barn efter lov om social service.«« [Tidsrum, hvor medlemmet modtager tabt arbejdsfortjeneste til pasning af handicappet eller alvorligt sygt barn, skal medregnes til optjening af dagpengeret] Bemærkninger Til nr. 4 Det er vigtigt at sikre dagpengeretten for medlemmer, der har modtaget tabt arbejdsfortjeneste, mens de har passet handicappet eller alvorligt sygt barn i hjemmet.
De nye regler for optjening af dagpengeret vil gøre det vanskeligt at dokumentere, at man har optjent dagpengeret, og vil sætte disse forældre i en usikker situation.
