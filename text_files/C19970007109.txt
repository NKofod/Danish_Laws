1. Efter praksis kan der afskrives på ejendomme,  

 hvorpå der er tinglyst en nedlæggelsesklausul.
Afskrivningsretten består,  

 såfremt der må antages at være en reel risiko for, at forudsætningen for  

 afskrivningen, det vil sige nedlæggelsesforpligtelsen, vil blive aktuel,  

 medens retten bortfalder, hvis det er sandsynligt, at dette ikke vil blive  

 tilfældet.
2. Ved Østre Landsrets dom af 20. juni 1995, TfS 1995,  

 487, er det fastslået, at der kunne afskrives på en tagejerlejlighed, hvorpå  

 der var tinglyst en nedlæggelsesklausul.
Trods oplysning fra kommunen om, at  

 ansøgning om ophævelsesklausul generelt kunne imødekommes, bestod der  

 ifølge retten en reel risiko for skatteyderen for, at nedlæggelsesklausulen  

 ville blive gjort gældende.
 Landsretten udtalte:
»Den i skatteforvaltningens skrivelse af 31. oktober 1988 til  

 sagsøgeren indeholdte oplysning om, at kommunen i 1987 har ændret praksis,  

 således at ansøgninger om ophævelse af tidsfrister for nedlæggelse af  

 taglejligheder generelt kan imødekommes, findes at være af en sådan generel  

 og uforpligtende karakter, at det ikke kan afvises, at der på dette grundlag  

 har bestået en reel risiko for sagsøgeren for, at nedlæggelsesklausulen ville  

 blive gjort gældende.
Det bemærkes herved, at Københavns Magistrat efter  

 kommunens egne oplysninger i hvert enkelt tilfælde har taget stilling til, om  

 der har været grundlag for at imødekomme en ansøgning om ophævelse af en  

 nedlæggelsesklausul, og at sagsøgeren som medlem af en ejerlejlighedsforening  

 har været afhængig af, at der ikke fra nogen af de berørte parter ville  

 fremkomme indsigelser, som Magistraten efter en konkret vurdering kunne finde  

 berettigede og dermed tage til følge.« 3. Skattemyndighederne anmodes om at sørge for, at  

 indkomstansættelser, hvor der ikke er indrømmet afskrivning, og hvor  

 forholdene kan sidestilles med de i dommen nævnte, bliver ændret, hvis der  

 anmodes herom eller forholdet i øvrigt er skattemyndighederne bekendt.  

 Tilsvarende gælder, hvor skatteyderen har afstået fra at afskrive på grund af  

 kendskab til myndighedernes holdning til spørgsmålet.
 4. Genoptagelse af skatteansættelserne kan ske fra og  

 med indkomståret 1992.
 Ansøgning om genoptagelse af skatteansættelserne skal indgives til  

 skattemyndighederne inden udgangen af 1998, på hvilket tidspunkt dette  

 cirkulære bortfalder.
