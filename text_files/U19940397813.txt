I elektrikeroverenskomsten er det bestemt, at lønnen for dygtige og  

 mere betroede elektrikere i hvert enkelt tilfælde aftales mellem  

 arbejdsgiveren eller dennes repræsentant og elektrikeren uden indblanding fra  

 organisationers og deres medlemmers side.
Efter resultatløse lokale  

 forhandlinger mellem en arbejdsgiver og et antal elektrikere om disses  

 individuelle lønninger, sendte El-forbundet mæglingsbegæring til  

 arbejdsgiverorganisationen ELFO med referater af forhandlingerne.
Disse var  

 nedfældet på blanketter udarbejdet af ELFO og El-forbundet til behandling af  

 lønuoverensstemmelser, som bl.a. indeholdt bestemmelse om, at den part, der  

 ønsker fagretlig behandling, skal indsende et af begge parter underskrevet  

 referat til sin organisation.
ELFO indklagede El-forbundet for Arbejdsretten  

 med påstand om, at forbundet havde handlet i strid med overenskomstens  

 bestemmelser om individuelle lønforhandlinger uden indblanding fra  

 organisationernes side ved at fremsende begæring om fagretlig behandling.  

 Arbejdsretten fastslog, at de anførte bestemmelser i overenskomsten måtte  

 fortolkes i overensstemmelse med de af overenskomstparterne udarbejdede  

 blanketter til lokalreferater.
Der var herefter ikke grundlag for at fastslå,  

 at forbundet havde handlet overenskomststridigt ved at begære mæglingsmøder.
 Under denne sag har Dansk Arbejdsgiverforening for Elinstallatørernes  

 Landsforening ELFO for Sterndorff Jessen A/S, Esbjerg, indklaget  

 Landsorganisationen i Danmark for Dansk El-Forbund for Arbejdsretten og  

 nedlagt følgende påstande:
 1. Dansk El-Forbund har begået brud på § 9, stk. 2, i overenskomsten  

 mellem Elinstallatørernes Landsforening ELFO og Dansk El-Forbund.
 2. Dansk El-Forbund betaler en bod for nævnte overenskomstbrud.
 De indklagede har påstået frifindelse.
 § 9, stk. 2, i Elektrikeroverenskomsten af marts 1993 mellem  

 Elinstallatørernes Landsforening ELFO og Dansk El- Forbund er sålydende:
»Lønnen for dygtige og mere betroede elektrikere aftales i hvert  

 enkelt tilfælde mellem arbejdsgiveren eller dennes repræsentant og  

 elektrikeren uden indblanding fra organisationernes og deres medlemmers side.  

 Ved lønfastsættelsen skal der tages hensyn til faglig dygtighed, arbejdets  

 art samt til omfanget af akkordarbejde for den pågældende elektriker.  

 Forhandlinger om lønændringer kan højst finde sted en gang i hvert  

 overenskomstår.« Sagens omstændigheder er følgende:
Ved skrivelser af 23. september, 4. oktober og 11. oktober 1993 anmodede  

 Dansk El-Forbund ELFO om mægling, da der var uenighed mellem Sterndorff  

 Jessen A/S og 13 elektrikere om regulering af deres løn.
Skrivelserne var  

 vedlagt 13 referater af lokale forhandlinger mellem virksomheden og  

 elektrikerne af 13. september, 14. september, 21. september og 23. september  

 1993. Det fremgår heraf, at de 13 elektrikere havde forlangt deres løn  

 forhøjet med 150 øre pr. time, og at virksomheden havde tilbudt 1 elektrikers  

 løn forhøjet med 118 øre pr. time + bonus, 3 elektrikeres lønninger forhøjet  

 med 80 øre pr. time + bonus, 3 elektrikeres lønninger forhøjet med 78 øre pr.  

 time + bonus, 2 elektrikeres lønninger forhøjet med 50 øre pr. time + bonus,  

 3 elektrikeres lønninger forhøjet med 80 øre pr. time og 1 elektrikers løn  

 forhøjet med 50 øre pr. time.
Referaterne var udarbejdet på blanketter  

 udarbejdet af ELFO og Dansk El-Forbund til behandling af  

 lønuoverensstemmelser.
Blanketterne indeholder følgende bestemmelse:
»Den part, der ønsker fagretlig behandling, skal indsende et af begge  

 parter underskrevet referat til sin organisation.« Ved skrivelse af 12. oktober 1993 meddelte ELFO Dansk El- Forbund, at man  

 umiddelbart fandt, at Dansk El-Forbunds begæring om regulering af  

 enkeltpersoners timelønninger var i strid med § 9, stk. 2, i  

 Elektrikeroverenskomsten, hvorfor man gennem Dansk Arbejdsgiverforening havde  

 anmodet om fællesmøde til behandling af dette spørgsmål.
ELFO forespurgte  

 samtidig forbundet, hvorvidt man fastholdt de fremsendte mæglingsbegæringer.  

 ELFO var i så fald indstillet på at medvirke i første instans i  

 mæglingsmøder, idet man forbeholdt sig sin stilling med hensyn til  

 spørgsmålet om overenskomstbrud.
 Ved skrivelse af 27. oktober 1993 meddelte Dansk El-Forbund ELFO, at man  

 fastholdt de fremsendte mæglingsbegæringer.
 Fællesmøde i sagen blev afholdt den 5. november 1993. Referatet heraf er  

 sålydende:
 »Ved et fællesmøde d.d. i Dansk Arbejdsgiverforening behandledes af  

 Elinstallatørernes Landsforening ELFO rejst klage over, at Dansk El-Forbund  

 og forbundets kreds i Esbjerg begår brud på Elektrikeroverenskomstens § 9,  

 stk. 2, ved at blande sig i forhandlinger om individuelle løntillæg mellem  

 den enkelte elektriker og arbejdsgiveren Sterndorff Jessen A/S, Energivej 12,  

 6700 Esbjerg.
 Sagen forhandledes.
Arbejdsgiversiden fastholdt påstanden om brud og henviste til, at evt.  

 lønregulering aftales mellem virksomheden og elektrikeren uden indblanding  

 fra organisationernes side.
Ved begæring om mæglingsmøde med lønregulering  

 for den enkelte medarbejder som tema blander Dansk El-Forbund sig i disse  

 lønforhandlinger, hvilket er et alvorligt brud på overenskomstens § 9, stk.  

 2.
Fra arbejdstagerside kunne man ikke anerkende, at mæglingsmødebegæringerne  

 i de rejste sager er i strid med overenskomstens § 9, stk. 2, efter den  

 praksis, der har været ført i virksomheden.
Såfremt virksomheden er  

 indstillet på at forhandle løn med tillidsmanden, som der er praksis for i  

 virksomheden - og der her opnås enighed - er man fra arbejdstagerside  

 indstillet på at frafalde kravet om mæglingsmøder i de rejste sager.
Arbejdsgiversiden afviste arbejdstagersidens ønske om ny lokal  

 lønforhandling, idet den årlige lønforhandling er gennemført og  

 lønreguleringerne effektueret.
Uanset om virksomheden tidligere har drøftet  

 eventuelle lønreguleringer med tillidsmanden, er begæring om mæglingsmøde om  

 den enkelte elektrikers lønregulering brud på overenskomstens § 9, stk. 2.
 Fra arbejdsgiverside forbeholdt man sig at videreføre sagen for  

 Arbejdsretten med påstand om organisationsansvar for forbundet og afdelingen.
Fra arbejdstagerside afviste man, at der var grundlag for at gøre  

 organisationsansvar gældende, og henviser i den forbindelse bl.a. til  

 skrivelse af 12. oktober 1993 fra ELFO.« Mæglingsmøder blev afholdt den 5. januar 1994.
 De indklagede har fremlagt eksempler på mæglingsmødereferater, hvor  

 tilsvarende sager på det pågældende overenskomstområde fra 1984 til 1993 har  

 været behandlet.
 Klagerne har heroverfor anført, at det er praksis, at forbundet godt kan  

 deltage i kollektive lønforhandlinger, om hvor stor en pulje de ansatte  

 elektrikere på en virksomhed skal have i lønforhøjelser, men ikke som her i  

 de individuelle lønforhandlinger om forhøjelse af lønnen for den enkelte  

 elektriker.
 Der er under domsforhandlingen afgivet forklaring af direktør Per Nørsten,  

 underdirektør Niels Johan Nielsen og sekretær Arne Hansen.
Direktør Per Nørsten har forklaret, at han er uddannet som elinstallatør,  

 og at han har været ansat i Sterndorff Jessen A/S siden 1980, hvor han siden  

 foråret 1992 er direktør.
Firmaets praksis har været at forhandle med  

 tillidsmanden eller en gruppe under tillidsmanden om, hvor stor en pulje, der  

 skulle afsættes til lønforhøjelser.
Fordelingen af puljen mellem de enkelte  

 ansatte har virksomheden imidlertid suverænt afgjort.
I efteråret 1993 havde  

 der været en overenskomststridig arbejdsnedlæggelse.
Virksomheden ønskede  

 derfor ikke at forhandle med tillidsmanden, men havde individuelle  

 forhandlinger med hver enkelt elektriker.
Virksomheden havde da 17  

 elektrikere. 4 elektrikere blev tilbudt mere end 150 øre mere i timen.
Alle  

 elektrikere blev tilbudt en bonusaftale.
Underdirektør Niels Johan Nielsen har forklaret, at han har været  

 underdirektør i ELFO i 10 år. § 9, stk. 2, i Elektrikeroverenskomsten  

 administreres efter sin ordlyd.
Han reagerede ved skrivelsen af 12. oktober  

 1993, fordi Dansk El-Forbund ikke blot ønskede forhandlet, hvor stor en  

 pulje, der skulle afsættes til lønforhøjelser til elektrikerne, men også  

 hvorledes puljen skulle fordeles mellem de enkelte elektrikere.
Sekretær Arne Hansen har forklaret, at han har været sekretær i Dansk  

 El-Forbund i 7 år.
Forhandlingerne efter § 9, stk. 2, i  

 Elektrikeroverenskomsten føres på elektrikernes vegne af tillidsmanden.
Klagerne har gjort gældende, at eventuel lønregulering fastsættes endeligt  

 ved aftale mellem virksomheden og den enkelte elektriker uden indblanding fra  

 organisationernes side, at organisationerne efter overenskomstens § 9, stk.  

 2, ikke kan blande sig i denne forhandling ved begæring om fagretlig  

 behandling, og at virksomheden ved eventuel uenighed mellem virksomheden og  

 den enkelte elektriker om lønregulering fastsætter denne i medfør af  

 ledelsesretten, jf.
Hovedaftalens § 4, stk. 1.
De indklagede har gjort gældende, at forbundet ikke på nogen måde har  

 været indblandet i lønforhandlingerne på virksomheden, før de lokale  

 forhandlinger var brudt sammen.
Forbundets medlemmer har derefter handlet som  

 anvist i den af ELFO og Dansk El-Forbund udarbejdede blanket ved at fremsende  

 lokalreferatet til forbundet, som derefter har fremmet den således ønskede  

 fagretlige behandling.
Det kan aldrig være overenskomstbrud at begære et  

 mæglingsmøde for at forhindre nye overenskomststridige arbejdsnedlæggelser.  

 Uenighed kan derimod ikke videreføres til eventuel faglig voldgift, idet der  

 ikke er tale om uenighed om forståelse af den gældende overenskomst, men den  

 fagretlige behandling har til formål at forsøge at få parterne til at blive  

 enige.
 Arbejdsretten skal udtale:
§ 9, stk. 2, i Elektrikeroverenskomsten må fortolkes under hensyn til de  

 af overenskomstparterne udarbejdede blanketter til lokalreferater.
Da der  

 herefter ikke er grundlag for at fastslå, at forbundet har handlet  

 overenskomststridigt ved at begære mæglingsmøder, må de indklagede frifindes.
T h i k e n d e s f o r r e t De indklagede, Landsorganisationen i Danmark for Dansk El- Forbund,  

 frifindes.
 I sagsomkostninger skal klagerne, Dansk Arbejdsgiverforening for  

 Elinstallatørernes Landsforening ELFO for Sterndorff Jessen A/S, Esbjerg,  

 betale 2.000 kroner til Arbejdsretten.
(* 1) Henvisninger: Per Jacobsen s.347 ff, s.540 ff.
Kommentar, s.154, AD  

 86.149 (A 1987, s. 93).
