Fremsat den 21. november 2011 af ministeren for by, bolig og landdistrikter (Carsten Hansen) Forslag til Lov om ændring af lov om almene boliger m.v.
(Fremrykning af Landsbyggefondens investeringsramme til renovering) § 1 I lov om almene boliger m.v., jf. lovbekendtgørelse nr. 884 af 10. august 2011, som ændret ved lov nr. 123 af 23. februar 2011, foretages følgende ændringer:
 1. I § 91, stk. 1, 1. pkt., ændres »5.140 mio. kr. i 2011, 4.140 mio. kr. i 2012, 3.640 mio. kr. i 2013 og 2.640 mio. kr. årligt i 2014-2016« til: »10.640 mio. kr. i 2011, 2.640 mio. kr i 2012 og 1.890 mio. kr. årligt i 2013-2016«.
 2. I § 91, stk. 1, indsættes efter 2. pkt.:
»Ikke anvendte beløb kan overføres til det følgende år, herunder kan ikke anvendte beløb i 2016 overføres til 2017.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Indholdsfortegnelse 1. Indledning og baggrund 2. Lovforslagets indhold 2.1. Fremrykning af investeringsramme til renovering 2.1.1. Gældende regler 2.1.2. Den foreslåede ordning 3. Økonomiske konsekvenser for det offentlige 4. Administrative konsekvenser for det offentlige 5. Økonomiske og administrative konsekvenser for erhvervslivet 6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Høring 10. Samlet vurdering af lovforslagets konsekvenser 1. Indledning og baggrund Der er indgået aftale mellem regeringen og Venstre, Dansk Folkeparti, Det Konservative Folkeparti samt Liberal Alliance om fremrykning af Landsbyggefondens investeringsramme til renovering med henblik på at sætte gang i væksten og således, at nedslidte og udsatte boligområder hurtigere kan få et tiltrængt løft.
2. Lovforslagets indhold 2.1. Fremrykning af investeringsramme til renovering 2.1.1. Gældende regler Landsbyggefonden yder støtte til renovering af almene boliger indenfor årlige investeringsrammer, der er fastsat i almenboliglovens § 91. Som led i boligaftalen fra den 8. november 2010 mellem den daværende regering (V og K), DF og RV blev investeringsrammen i perioden 2013-2016 aftalt til 2.640 mio. kr. årligt.
Ved udgangen af 2010 havde fonden opbygget en venteliste, som det ikke var muligt at dække inden for de eksisterende rammer.
Med henblik på en hurtigere afvikling af ventelisten blev der aftalt et ekstraordinært løft af rammen i 2011-2013 på i alt 5.000 mio. kr. fordelt med 2.500 mio. kr. i 2011, 1.500 mio. kr. i 2012 og 1.000 mio. kr. i 2013.
2.1.2. Den foreslåede ordning Som led i en kickstart af dansk økonomi foreslås det, at Landsbyggefondens investeringsramme til renovering fremrykkes ved, at det ekstraordinære løft på samlet 2.500 mio. kr. i 2012 og 2013 fremrykkes til 2011. Herudover foreslås det at fremrykke yderligere 3.000 mio. kr. i alt fra årene 2013-2016. Investeringsrammerne vil herefter andrage 10.640 mio. kr. i 2011 og 2.640 mio. kr. i 2012, mens den i perioden 2013-2016 vil andrage 1.890 mio. kr. årligt.
Med den foreslåede fremrykning vil Landsbyggefondens venteliste være fuldt afviklet ved udgangen af 2012.
3. Økonomiske konsekvenser for det offentlige Lovforslaget har samlet set ikke økonomiske konsekvenser for det offentlige.
 De kommunaløkonomiske konsekvenser skal forhandles med de kommunale og regionale parter.
Forslaget vil medføre en fremrykning af Landsbyggefondens udgifter til ydelsesstøtte.
Som følge heraf vil der i de kommende år ske en forøgelse af underskuddet i Landsbyggefondens landsdispositionsfond, som finansieres ved optagelse af statslån.
Til gengæld vil underskuddet i de efterfølgende år blive tilsvarende mindre.
Fondens lånebehov skønnes at blive forøget med 3 mio. kr. i 2012, 39 mio. kr. i 2013, 95 mio. kr. i 2014, 87 mio. kr. i 2015 og 53 mio. kr. i 2016 (inkl. øgede renter af statslånet).
Den foreslåede fremrykning af Landsbyggefondens tilsagn vil i en periode øge aktiviteten i bygge- og anlægssektoren.
Forslaget vurderes isoleret set at styrke beskæftigelsen med 2.000 personer i 2012 og 3.100 personer i 2013.
4. Administrative konsekvenser for det offentlige Lovforslaget vurderes ikke at have administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget vurderes ikke at have økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget vurderes ikke at have administrative konsekvenser for borgerne.
7. Miljømæssige konsekvenser Lovforslaget vurderes ikke at have miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget er sendt i høring umiddelbart inden fremsættelsen.
Lovforslaget er sendt i høring hos følgende organisationer m.v: Akademisk Arkitektforening, Andelsboligforeningernes Fællesrepræsentation, Arbejderbevægelsens Erhvervsråd, BAT-Kartellet, Boligselskabernes Landsforening, BOSAM, By og Bolig, Byfornyelsesrådet, Byggeriets Evaluerings Center, Byggeskadefonden, Byggesocietetet, Bygherreforeningen i Danmark, Center for Ligebehandling af Handicappede, Center for Små Handicapgrupper, Danmarks Lejerforeninger, Dansk Byggeri, Danske arkitektvirksomheder, Danske Handicaporganisationer, Danske Regioner, Danske Ældreråd, Dansk Flygtningehjælp, De Samvirkende Invalideorganisationer DSI, Det centrale Handicapråd, Ejendomsforeningen Danmark, Finansrådet, Foreningen af Rådgivende Ingeniører FRI, Foreningen til fremskaffelse af boliger for ældre og enlige, Forsikring og Pension, Husleje- og Beboerklagenævnsforeningen, Håndværksrådet, Jydske Grundejerforeninger, Kommunekredit, Kommunernes Landsforening, Landsbyggefonden, Landsforeningen Ældre Sagen, Lejernes Landsorganisation i Danmark, O.
K. -fonden, Organisationen af Selvejende Institutioner, Realkreditforeningen, Realkreditrådet, Rådet for Socialt Udsatte, Sammenslutningen af Ældreråd i Danmark, Statens Byggeforskningsinstitut og Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Det foreslås med den foreslåede ændring af § 91, stk. 1, i almenboligloven, at den investeringsramme, inden for hvilken Landsbyggefonden kan meddele tilsagn om støtte til renovering af almene boliger, forhøjes med 5.500 mio. kr. til i alt 10.640 mio. kr. i 2011 og reduceres til 2.640 mio. kr. i 2012 og til 1.890 mio. kr. årligt i perioden 2013-2016.
Til nr. 2 Det foreslås, at fonden får mulighed for at anvende eventuel uforbrugt ramme i det efterfølgende år med henblik på, at de afsatte rammer kan udnyttes fuldt ud.
Der foreslås i § 91, stk. 1, i loven indført en generel adgang til overførsel til det efterfølgende år svarende til den adgang, Landsbyggefonden har på sine øvrige puljer.
Til § 2 Af hensyn til, at Landsbyggefonden så hurtigt som muligt kan meddele tilsagn inden for den forhøjede investeringsramme, foreslås loven at træde i kraft dagen efter bekendtgørelsen i Lovtidende.
