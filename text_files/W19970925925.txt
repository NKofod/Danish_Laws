Ankestyrelsens principafgørelse D-14-97 om afsoning - beskæftigelseskrav - arbejdspligt - lønindtægt - barseldagpenge Resume:
Beskæftigelseskravet til barseldagpenge var ikke opfyldt på grundlag af arbejdspligt under afsoning i fængsel, da indtægten ikke kunne anses for lønindtægt i dagpengelovens forstand.
Dagpengeudvalget lagde vægt på, at indtægten ikke var A-skattepligtig og ikke var indtjent i et lønmodtagerforhold i arbejdsretlig forstand.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 4, stk. 1, § 17, stk. 1, nr. 1 og § 17, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 27, stk. 1 Sagsfremstilling:
En lønmodtager, der var indsat til afsoning i et fængsel, arbejdede fra den 28. april 1996 37 timer om ugen med rengøring.
Arbejdet blev honoreret med 600 kr. pr. uge.
Beløbet var ikke skattepligtigt.
 Lønmodtageren søgte om barselorlov fra den 1. november 1996, hvor hun skulle overføres til et pensionat under Kriminalforsorgen.
 Kommunen gav afslag på barseldagpenge med henvisning til, at beskæftigelseskravet ikke var opfyldt, jf. dagpengelovens § 4, stk. 1, og § 17.
 Sagen blev på lønmodtagerens vegne anket af Kriminalforsorgen, der i klagen anførte, at indsatte i danske fængsler har arbejdspligt, jf. straffelovens § 35, stk. 1,  med en 37 timers arbejdsuge.
 Afgørelse:
 Lønmodtageren havde ikke ret til barseldagpenge fra den 1. november 1996.
Efter dagpengelovens § 17, stk. 1, nr. 1 og 2, jf. § 4, stk. 1, er det en betingelse for ret til barsel- dagpenge, at lønmodtageren enten har været tilknyttet arbejdsmarkedet i de sidste 13 uger før påbegyndelsen af fraværet og i denne periode været beskæftiget i mindst 120 timer, eller ville have været berettiget til arbejdsløshedsdagpenge eller en ydelse, der træder i stedet herfor, jf. lov om en aktiv arbejdsmarkedspolitik eller lov om arbejdsmarkedsuddannelser, hvis uarbejdsdygtigheden ikke var indtrådt.
 Dagpenge ydes på grundlag af lønindtægt og selvstændig erhvervsindtægt, jf. lovens § 2, stk. 1. Til lønindtægt henregnes de indkomstarter, der efter kildeskattelovgivningen anses for A-indkomst og er indtjent i et lønmodtagerforhold i arbejdsretlig forstand, jf. § 1, stk. 1, nr. 1 i Socialministeriets bekendtgørelse nr. 701 af 22. juli 1994.
 Dagpengeudvalget lagde ved afgørelsen vægt på, at indtægten ved beskæftigelsen i fængslet ikke var A-skattepligtig og ikke var indtjent i et lønmodtagerforhold i arbejdsretlig forstand, og dermed ikke kunne danne grundlag for beregning af dagpenge efter dagpengeloven, jf. dagpengelovens § 2, stk. 1 og § 1, stk. 1, nr. 1 i Socialministeriets bekendtgørelse nr. 701 af 22. juli 1994.
 Dagpengeudvalget tiltrådte således kommunens afgørelse.
