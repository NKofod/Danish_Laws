 Efter l. 227 26.5.1976 kan der af statskassen ydes erstatning for  

 personskade og i forbindelse hermed for skade på tøj og lignende samt for tab  

 af forsørger, som forvoldes ved en overtrædelse af borgerlig straffelov, samt  

 i visse andre særlige tilfælde, jfr. §§ 1 og 2. Staten kan endvidere yde  

 erstatning for tingsskade f.eks. ved tyveri eller hærværk, der forvoldes ved  

 overtrædelse af straffeloven begået af personer, som er anbragt i en  

 institution under kriminalforsorgen, i døgninstitution efter bistandsloven  

 eller i institutioner for psykisk afvigende, hvadenten forholdet er begået  

 under ophold i institutionen, f.eks. overfor en medindsat, under undvigelse  

 eller under lovligt fravær, jfr. lovens kap. 2. Erstatning ydes ikke i det  

 omfang, skaden er dækket af private forsikringer eller af det offentlige,  

 f.eks. i medfør af sociallovgivningen.
 Loven er omtalt i Dansk Politi 1977 s. 114-115 (1977 nr. 4) og i Juristen  

 og Økonomen 1977 s. 191.
Ifølge justitsministeriets cirkulærskrivelse af 28. oktober 1976  

 videresender politiet ansøgninger om erstatning til det nævn, der træffer  

 afgørelse herom.
Er den sag, som begrunder erstatningskravet, forsat under  

 behandling hos politiet, anklagemyndigheden eller ved domstolene, fremsendes  

 ansøgningen normalt først ved sagens afslutning.
Er sagen afgjort ved dom,  

 fremsendes den først, når dommen er endelig for så vidt angår  

 skyldsspørgsmålet.
Fremsætter ansøgeren anmodning om forskudsvis udbetaling  

 af erstatning, fremsendes begæringen til nævnet, selv om sagen ikke er  

 færdigbehandlet.
 For at opnå erstatning er det i almindelighed en betingelse, at forholdet  

 er anmeldt til politiet, og at der er nedlagt påstand om erstatning under en  

 evt. straffesag mod skadevolderen.
Med henblik på at sikre, at personer, der er berettiget til at fremsætte  

 erstatningskrav i henhold til loven, gøres bekendt med muligheden derfor,  

 fastsættes nedenstående retningslinier.
Der tilsigtes ikke herved ændringer i  

 den sædvanlige fremgangsmåde med hensyn til politiets behandling af  

 erstatningskrav under straffesager.
1. Ved behandling af anmeldelser om  

 straffelovsovertrædelser, der har medført personskade, henledes skadelidtes  

 opmærksomhed på muligheden for at opnå erstatning af statskassen, og at det i  

 almindelighed er en betingelse herfor, at der under en evt. straffesag mod  

 skadevolderen er nedlagt påstand om erstatning.
Samtidig udleveres et  

 ansøgningsskema, og anmelderen gøres bekendt med, at ansøgningen normalt  

 først kan indsendes, når sagen er afsluttet, således at han - som i andre  

 erstatningstilfælde - må sætte sig i forbindelse med politiet for at høre, om  

 gerningsmanden er fundet, og om sagen vil blive rejst.
Er gerningsmanden ikke  

 identificeret indenfor en måned, kan ansøgningen straks indsendes til nævnet;  

 ellers afventes sagens afslutning I begge tilfælde kan der fremsættes  

 anmodning om forskudsvis betaling, men en ansøgning herom kan kun  

 undtagelsesvis ventes imødekommet.
 Samme regler gælder ved behandlingen af straffelovsovertrædelser, som har  

 medført døden.
 2. I sager om uagtsomt manddrab eller betydelig  

 legemsskade forvoldt af motorkøretøjer, hvor skaden vil være dækket af  

 skadevolderens ansvarsforsikring, undlades den under 1. beskrevne vejledning.
3. Tingsskade som følge af straffelovensovertrædelser  

 vil ofte være dækket af privat forsikring.
Dette gælder f.eks. ved  

 indbrudstyveri, brugstyveri og brandstiftelse.
Hvis skaden ikke kan antages  

 at være dækket af forsikring, forholdes som nævnt under 1., såfremt  

 gerningsmanden falder indenfor den i indledningen nævnte persongrupppe  

 (institutionsanbragte, afsonere, varetægtsarrestanter).
 Per Lindegaard.
