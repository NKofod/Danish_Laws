INDHOLD Vejledning Behandling af multihandicappede Behandling af børn Vejledning om fysisk handicappede personers adgang til vederlagsfri fysioterapi Indledning Ordningen om vederlagsfri fysioterapi til svært fysisk handicappede blev  

 indført i forbindelse med forliget om finansloven for 1989. Ved ordningens  

 etablering blev der afsat kr. 22 mio. årligt til fysioterapeutisk behandling  

 af svært handicappede hos privatpraktiserende fysioterapeuter.
De resterende  

 kr. 8 mio. af bevillingen på i alt kr. 30 mio. blev afsat til vederlagsfri  

 fysioterapeutisk behandling af svært handicappede efter amternes og  

 Københavns og Frederiksberg kommuners beslutning, f.eks. behandling i  

 sygehusregi, eller behandlingstilbud på de kommunale plejehjem efter aftale  

 med kommunerne eller pi andre egnede institutioner.
 Amterne har løbende fået kompensation fra staten til dækning af den  

 stigning, der har været i udgifterne, der i 1993 udgjorde kr. 126,9 mio.  

 excl. beløbet på 8. mio. kr. til amternes og Københavns og Frederiksberg  

 kommuners disposition.
Sundhedsministeriet har siden ordningens start holdt regelmæssige møder  

 med handicaporganisationer samt Sygesikringens Forhandlingsudvalg og  

 Sundhedsstyrelsen for at følge udviklingen i ordningen.
Det generelle indtryk  

 har været at ordningen har fungeret tilfredsstillende, men der er i løbet af  

 den periode, hvor ordningen har fungeret, fremkommet henvendelser, hvori der  

 er peget på mangler og problemer.
På den baggrund besluttede de deltagende parter i møderækken i foråret  

 1991 at nedsætte en arbejdsgruppe til at gennemgå og vurdere ordningen.
I  

 arbejdsgruppen deltog foruden de ovennævnte parter også Danske  

 Fysioterapeuter.
Arbejdsgruppen afgav en redegørelse med forslag til  

 ændringer og prioriteringer af ordningen.
Redegørelsen har været til høring  

 hos en bred kreds af interessenter.
Arbejdsgruppen lagde bl.a. til grund, at hensigten med ordningen var at  

 imødekomme et udækket behov for vederlagsfri behandling hos en patientgruppe,  

 der er særligt hårdt belastet.
Det var således en klar forudsætning, at  

 ordningen skulle supplere eksisterende kommunale og amtskommunale tilbud om  

 fysioterapeutisk behandling.
 Det var endvidere en forudsætning for arbejdsgruppen, at ordningen  

 fremover skal holdes inden for den nuværende udgiftsramme.
 Disse målsætninger og forudsætninger er fortsat gældende.
 Denne vejledning og de ændrede retningslinier for henvisning til  

 vederlagsfri fysioterapeutisk behandling er udarbejdet på grundlag af  

 arbejdsgruppens anbefalinger og de modtagne høringssvar.
 Sundhedsstyrelsen skal understrege, at tilrettelæggelse af et fagligt  

 tilfredsstillende tilbud om fysioterapeutisk behandling til svært  

 handicappede stiller krav om snævert samarbejde mellem amtskommunerne,  

 kommuner, de praktiserende læger og privatpraktiserende fysioterapeuter.  

 Dette gælder især for tilbud til handicappede børn og multihandicappede.
Ordningens formål Målsætninger for den vederlagsfri fysioterapi er som tidligere:
* at imødekomme behovet for vedligeholdelse af færdigheder hos voksne og  

 børn med varigt (langvarigt) fysisk handicap, * at supplere de allerede eksisterende offentligt finansierede  

 amtskommunale og kommunale initiativer og ordninger * at tilbyde fysioterapi tæt på de handicappedes hjem * at etablere fysioterapi i dertil egnede lokaler/institutioner (f.eks. i  

 form af holdtræning) efter amtskommunernes/kommunernes nærmere bestemmelser.
 Ordningen har således til formål at vedligeholde eller forbedre et givet  

 funktionsniveau og forebygge forringelse heraf.
 I de hidtil gældende retningslinier for henvisning til ordningen har  

 begrebet »vidtgående fysisk handicap« været anvendt.
Med henvisning til ordningens forebyggende formål er begrebet  

 »vidtgående« nu udgået, da det har vist sig vanskeligt for de  

 henvisende læger at vurdere, om det fysiske handicap er  

 »vidtgående« nok.
Det forebyggende sigte indebærer at personer med  

 et varigt (langvarigt) fysisk handicap jvf. nedenfor, som kan forudses at  

 blive forværret, hvis der ikke igangsættes fysioterapeutisk behandling m.h.p.  

 vedligeholdelse/forbedring af et givet aktivitetsniveau, er omfattet af  

 ordningen.
Det samme gælder for visse handicapgruppers vedkommende, hvor der  

 kan opnås udsættelse af en ellers forudsigelig forværring af tilstanden.
Ordningens indhold og omfang Udgangspunktet for de reviderede henvisningsregler er, at et uændret  

 udgiftsniveau fastholdes.
Skal det opfyldes, er forudsætningen for at flere  

 handicapgrupper kan blive omfattet af ordningen, at der indføres  

 limitering,  at der etableres holdtræning og, at der på  

 overenskomstområdet etableres budgetsikkerhed, samt at kommuner og amter  

 opfylder ordningens forudsætninger.
 Med de reviderede retningslinier for henvisning er der foretaget  

 ændringer, i forhold til retningslinierne af 1989, på tre områder:
* Diagnoserne/tilstandene grupperes på en anden måde, idet der er søgt en  

 mere systematisk samling af sygdomsgrupperne, således at den henvisende læge  

 ud fra de nævnte grupper og diagnoseeksempler kan analogisere i forhold til  

 den konkrete patient.
De reviderede retningslinier omfatter nu fire grupper:
 Der lægges vægt på, at ordningens målsætning om vedligeholdelse og/eller  

 forbedring af funktionsevnen holdes for øje ved henvisning af den  

 handicappede.
 * Antallet af behandlingsmoduler pr. år begrænses og der indføres  

 bestemmelser om en statusbedømmelse efter 3 måneders behandling.
 Henvisningen kan omfatte individuel behandling og træning samt  

 holdtræning.
 Erfaringer viser, at en kortere varende (2-3 måneder) individuel  

 behandlingsindsats, omfattende f.eks. smertebehandling og grundlæggende aktiv  

 optræning samt instruktion, er medvirkende til at forberede patienten til den  

 aktive træning på hold.
* Det forudsættes således, at der i vid udstrækning etableres  

 hold-træning.
Denne kan både være vedligeholdende af det opnåede  

 funktionsniveau og/eller medføre yderligere funktionsforbedring.
Holdtræning Ved den individuelle behandlingsindsats tilstræbes opnåelse af det bedst  

 mulige funktionsniveau.
Herved bliver det muligt for et stort antal patienter  

 at deltage i en holdtræning, der er tilrettelagt efter almindeligt anerkendte  

 træningsprincipper.
Forskellige former for holdtræning, f.eks. bassintræning, rideterapi m.m.  

 har vist sig at være et godt tilbud til flere handicapgrupper.
Udover de rent  

 færdighedsmæssige gevinster for den enkelte ved den konstante faglige  

 supervision og professionelle, individuelle indgriben med nødvendig  

 korrektion og instruktion, har holdtræningen nogle socialt betingede  

 gevinster.
 Der opstår ofte en holdsolidaritet og et fælles ambitionsniveau, som  

 stimulerer den enkelte deltager både i selve træningsseancen, men også til at  

 fortsætte med øvelser m.v. hjemme imellem seancerne og i f.eks.  

 selvhjælpsgrupper.
 Kombinationen af individuel behandling og holdtræningen er for mange  

 handicappede et meget effektivt og attraktivt tilbud.
 Det er imidlertid ikke alle handicappede, der kan gennemføre eller have  

 gavn af holdtræning, af den ene eller anden grund.
 Handicappet kan f.eks. være af en sådan karakter at holdtræning er  

 uhensigtsmæssig eller uigennemførlig.
 Det er derfor væsentligt at sikre at behandlings- og genoptræningstilbudet  

 er fleksibelt og tilpasset den pågældende handicappede persons behov.
 Dette medfører i visse tilfælde, at nogle handicappede kan tilbydes  

 individuelle behandlinger udover limiteringen når særlige forhold foreligger  

 og fysioterapeutisk behandling er nødvendigt for at undgå  

 funktionsnedsættelse.
I disse tilfælde skal fysioterapeuten orientere samarbejdsudvalget  

 (fysioterapi) med beskrivelse af begrundelsen for overskridelsen og med  

 henvisende læges påtegning.
Denne ordning har til formål at foretage  

 evaluering af ordningen om vederlagsfri fysioterapi dels lokalt, dels ved den  

 centralt nedsatte følgegruppe.
Det forudsættes, at der kun vil ske behandlinger udover limiteringen i  

 begrænset omfang.
Holdtræning kan suppleres med kortere varende intensive  

 individuelle behandlingsmoduler.
Indførelse af limiteringsbestemmelserne Limiteringsbestemmelser har bl.a. til formål at sikre, at der til  

 stadighed er en tilbagevendende kontakt mellem patient, egen læge og  

 terapeuten.
I denne sammenhæng, hvor der overvejende er tale om kroniske og i flere  

 tilfælde fremadskridende sygdomstilfælde, er det særligt vigtigt, at egen  

 eller eventuelt den henvisende læge sammen med patient og terapeut har  

 mulighed for, med passende mellemrum, at tage den handicappedes situation op  

 til vurdering og eventuelt justering af behandlingstilbuddet.
I betragtning  

 af tilstandenes ofte kroniske karakter har man valgt, at der kan henvises med  

 op til 12 måneders intervaller.
Henvisningen til holdtræning kombineret med  

 muligheden for korte intensive individuelle behandlinger kan således gives  

 for passende lange perioder.
 Ved indledningen til et behandlings- og genoptræningsforløb er det  

 hensigtsmæssigt, at den første henvisning er af begrænset varighed (2-3  

 måneder). Læge, fysioterapeut og patient vil herved få lejlighed til at  

 vurdere om tilbudet er det rigtige, om tilrettelæggelsen er hensigtsmæssig og  

 om behandlingseffekten står mål med den fælles indsats.
 Det er den handicappedes egen læges opgave at vurdere, sammen med  

 fysioterapeut og den handicappede, om fysioterapi i privat praksis således er  

 det relevante tilbud forud for henvisning til et længerevarende behandlings-  

 og genoptræningsforløb.
Mulighed for speciallægevurdering Som ordningen hidtil har fungeret, har den medført et stort antal  

 henvendelser til Sundhedsministeriet, Sundhedsstyrelsen, Sygesikringens  

 Forhandlingsudvalg og Danske Fysioterapeuter om fortolkningsproblemer i  

 forhold til hvilke diagnoser, og dermed personer, som er omfattet.
Med den øgede fleksibilitet i retningslinierne for henvisning og den  

 tilstræbte individualisering af tilbudet, forventes disse henvendelser  

 reduceret i antal.
Det må dog forventes, at et vist antal henvendelser fra  

 fagfolk, lokale myndigheder og handicappede selv vil fortsætte.
 Det anbefales derfor de henvisende læger, at de i konkrete tvivlsspørgsmål  

 f.eks. ved meget sjældne handicap henviser til speciallægelig vurdering  

 indenfor amtskommunen eller eventuelt ved lands- respektive  

 landsdelsafdeling.
Behandling af multihandicappede Multihandicappede børn og voksne, som bor i institution eller har  

 tilknytning til en sådan, bør tilbydes behandling i institutionens eget regi  

 som et integreret led i andre undervisnings- og psykosociale tilbud.
 Det skal understreges, at tilbud om fysioterapi i privat praksis efter  

 ordningens forudsætninger er et supplement til kommunale/amtskommunale tilbud  

 og ikke skal erstatte disse.
Behandling af børn Børn med fysiske handicap har særlige behandlings- og træningsbehov, fordi  

 der sker en stadig udvikling af færdigheder, der stiller krav om en  

 tværfaglig koordineret indsats med inddragelse af særligt erfarne terapeuter,  

 pædagoger m.fl.
Dette gælder både for børn i førskolealderen og ældre børn.
 Tilbud om behandling i almindelig fysioterapeutisk klinik vil derfor  

 oftest ikke være et tilstrækkeligt tilbud specielt for mindre børn.
Større, handicappede børn derimod kan have behov for en korterevarende  

 intensiv behandlingsindsats, som med fordel kan ydes i fysioterapeutisk  

 klinik.
De kan også have gavn af holdtræning, rideterapi, bassintræning etc.  

 på samme måde som handicappede voksne.
 Egen læge eller anden henvisende læge bør undersøge hvilke integrerede  

 behandlings- og træningstilbud kommunen eller amtskommunen kan stille til  

 rådighed for det handicappede barn, førend det henvises til behandling i  

 sygesikringsregi.
Evaluering Ved førstegangs henvisning til praktiserende fysioterapeut skal  

 fysioterapeuten, evt. i samarbejde med henvisende læge, udarbejde en  

 statusbeskrivelse gerne i skemaform af den handicappedes fysiske færdigheder,  

 således at det er muligt ved udløbet af den første henvisningsperiode efter  

 2-3 måneders behandling, at vurdere eventuelle ændringer i såvel positiv som  

 negativ retning.
Formålet med den nye statusbeskrivelse er, at henvisende (egen) læge, den  

 handicappede og fysioterapeuten på dette tidspunkt kan vurdere og beslutte  

 om, hvorledes det videre behandlings-/genoptræningsforløb skal  

 tilrettelægges.
Ved denne lejlighed kan det vurderes, om den handicappede har  

 opnået et færdighedsniveau, som medfører, at den pågældende kan overgå til  

 holdtræning eller til en kombination af fortsat behandling og holdtræning,  

 hvor dette er muligt.
Handicappede i behandling Handicappede som er i et behandlings-/genoptræningsforløb på det  

 tidspunkt, hvor de reviderede retningslinier træder i kraft, bør ved først  

 givne lejlighed vurderes med henblik på, om den pågældende bør fortsætte med  

 den individuelle behandling eller, om der er mulighed for overgang helt eller  

 delvist til holdtræning.
 De nuværende henvisninger udløber senest 3 måneder efter disse  

 retningsliniers ikrafttræden.
Planlægning og samarbejde På sundhedsområdet er der trådt nye samarbejds- og  

 planlægningsbestemmelser i kraft den 1. januar 1994. De nye bestemmelser  

 indebærer, at der indføres fælles samarbejds- og planlægningsbestemmelser for  

 alle dele af de kommunale og amtskommunale sundhedsvæsener og for kommunernes  

 og amtskommunernes forebyggende og sundhedsfremmende indsats.
 Tilrettelæggelsen af den fysioterapeutiske behandling til svært  

 handicappede stiller særlige krav om et tæt samarbejde mellem amtskommuner,  

 kommuner, praktiserende læger, privatpraktiserende fysioterapeuter og  

 handicaporganisationer.
Ved udmeldingen for amternes og kommunernes sundhedsplanlgning er  

 Sundhedsministeriet og de kommunale parter enige om bl.a. at anbefale  

 genoptærning og de dermed forbundne pleje- og omsorgsopgaver som et  

 planlægningstema.
I Sundhedsministeriets pjece »Mellem to stole«  

 anbefales det, at der indgås en samarbejdsaftale mellem amter og kommuner om  

 fordelingen af opgaverne med hensyn til genoptræning.
Det anbefales at  

 inddrage organiseringen af den vederlagsfri fysioterapi i en sådan  

 samarbejdsaftale.
 Behovet for en særlig planlægningsindsats gør sig især gældende ved  

 udformningen af tilbud til multihandicappede, til børn og ved  

 tilrettelæggelsen af holdtræning.
Reviderede retningslinier for henvisning af fysisk handicappede personer til vederlagsfri fysioterapi I henhold til Sundhedsministeriets bekendtgørelse nr. 252 af 23. april  

 1992 om tilskud efter sygesikringsloven til fysioterapeutisk behandling, kan  

 der ydes vederlagsfri fysioterapi til personer med fysisk handicap.
 Tilbuddet om vederlagsfri fysioterapi gives efter lægehenvisning til  

 handicappede, hvor det fysiske handicap skyldes en varig (langvarig) lidelse,  

 der henhører under en af de nedenfor beskrevne handicapgrupper.
Handicapgrupper omfattet af ordningen 1. Medfødt eller arvelig lidelse  som f.eks. blødersygdom,  

 cystisk fibrose, knogleskørhed (osteogenesis imperfecta), muskelsvind,  

 rygmarvsbrok (spina bifida), spastisk lammelse (cerebral parese),  

 Spielmeyer-Vogts syndrom m.fl.
 2. Erhvervede neurologiske lidelser  som f.eks. polio,  

 dissemineret sclerose, muskelsvinds- sygdomme, parkinsonisme,  

 para-/tetraplegi, følger efter polyradiculitis og andre neuropatier samt  

 vaskulært betingede neurologiske lidelser (apopleksi m.fl.).
 3. Fysiske handicap som følge af ulykke  herunder  

 para-/tetraplegi efter læsion af rygmarven, større amputationer etc. (Det  

 bemærkes, at personer med følger efter fjernelse af bryst/ablatio mammae ikke  

 er omfattet af ordningen).
4. Nedsættelse af led og/eller muskelfunktion som følge af  

 inflammatoriske gigtlidelser  som f.eks. kronisk leddegigt (rheumatoid  

 arthritis), psoriasisgigt, Mb.
Bechterew m.fl.
 Er lægen, fysioterapeuten og/eller patienten i tvivl om, hvorvidt den  

 pågældende er omfattet af ordningen, eller om et givet behandlingstilbud er  

 relevant eller tilstrækkeligt i den konkrete situation, kan lægen henvise til  

 nærmere vurdering på en for den givne lidelse relevant specialafdeling i  

 sygehusvæsenet eller hos praktiserende speciallæge.
 En sådan ekspertise kan forefindes i patientens egen sygehuskommune, men  

 for mindre og sjældnere handicapgruppers vedkommende kan der være behov for  

 at henvise til en afdeling med lands- eller landsdelsfunktioner i  

 behandlingen af netop denne sygdom.
Henvisningen og dennes omfang * Ved førstegangshenvisning forudsættes det, at lægen skønner, at der  

 foreligger et behov for behandling og optræning, som kan forbedre eller  

 vedligeholde færdigheder, eller kan modvirke yderligere funktionstab.
Lægen  

 skal endvidere vurdere, om fysioterapi i privat praksis er det relevante  

 behandlingstilbud eller om behandlingstilbud i kommunalt eller amtskommunalt  

 regi er mere egnet.
Endelig skal lægen vurdere om patienten med udbytte kan  

 modtage holdtræning.
 * Patientens læge, eller i særlige tilfælde anden henvisende læge,  

 forudsættes at følge patienten rimelig tæt i behandlingsforløbet.
* Holdtræning kan gives inden for øvelsesterapi, afspænding, bassintræning  

 og ridefysioterapi.
Det er forudsat, at der normalt vil være mellem 3 og 6  

 personer pr. hold.
Holdene kan dog være større, hvis der indgår flere  

 fysioterapeuter i træningen.
Holdtræning under ordningen er ligesom den  

 individuelle behandling vederlagsfri.
* Førstegangshenvisning gives for 3 måneder.
Lægen angiver diagnose  

 indenfor foranstående handicapgrupper på henvisningen.
Lægen angiver  

 endvidere behandlingsart og -omfang eller at aftale herom skal indgås mellem  

 læge og fysioterapeut.
* Efter aftale mellem den henvisende læge og fysioterapeuten kan der  

 foretages ændringer i behandlingen.
Fysioterapeuten anfører de aftalte  

 ændringer på henvisningsblanketten med angivelse af ændringsdato samt  

 underskrift.
 * Med henblik på størst mulig tværfaglig sammenhæng og udbytte af den  

 samlede behandlingsindsats, bør fysioterapeut og henvisende læge med  

 patientens tilladelse orientere hinanden om behandlingsforløb og resultaterne  

 heraf.
* Efter de første 3 måneders behandling gøres der status over resultatet  

 af de gennemførte behandlinger med henblik på en stillingtagen til, om  

 fysioterapeutisk behandling og optræning fortsat er det rette tilbud til  

 patienten.
Fysioterapeuten udarbejder en kort skematiseret statusrapport, som  

 patienten medbringer til lægen.
* Hvis lægen på grundlag af drøftelser med patienten skønner, at  

 behandling i privat fysioterapeutisk praksis fortsat er det rigtige  

 behandlingstilbud gives en fornyet henvisning til op til 12 måneders  

 behandling.
Henvisningen skal udover diagnose med videre, indeholde en  

 vurdering af om patienten med udbytte kan modtage holdtræning.
* Efter udløbet af den anden henvisning foretager lægen og patienten en  

 fornyet vurdering af behandlingen.
Hvis denne fortsat er relevant gives en  

 henvisning på indtil 12 måneders varighed.
Herefter kan henvisningen fornyes  

 med 12 måneders intervaller med de samme ovenstående overvejelser ved hver  

 henvisning.
 * Ved ophør af vederlagsfri behandlinger/holdtræning i mere end 2 år  

 betragtes en ny henvisning som en førstegangshenvisning.
* Der kan gives behandlinger udover de nedenfor angivne limiteringer.  

 Dette forudsætter, at fysioterapeuten udarbejder en individuelt, konkret  

 begrundet redegørelse for patientens behandlingsbehov.
Det forudsættes, at  

 behandlinger udover limiteringen kun gives undtagelsesvist.
 * Lægen vurderer fysioterapeutens redegørelse og underskriver denne, hvis  

 der er enighed om nødvendigheden af behandlingsomfanget i forhold til  

 målsætningen for den vederlagsfri behandling.
 * Den underskrevne redegørelse tilbagesendes til fysioterapeuten, som  

 vidersender den til amtets samarbejdsudvalg (fysioterapi).
Limiteringsbestemmelser Behandlingen ydes efter de nedenfor anførte hovedbestemmelser og  

 undtagelsesbestemmelser.
Hovedregler * Ved en førstegangshenvisning gælder henvisningen i 3 måneder og omfatter  

 højst 72 individuelle behandlingsmoduler, som kan erstattes af/suppleres med  

 holdtræning.
Ved periodens afslutning gøres status over resultatet af de  

 gennemførte behandlinger med henblik på det videre forløb, herunder en  

 stillingtagen til, om fysioterapeutisk behandling og optræning fortsat er det  

 rette tilbud til patienten.
* Efter de første 3 måneders behandling kan lægen give fornyet henvisning  

 gældende for op til 12 måneder.
Der kan højst gives 72 individuelle  

 behandlingsmoduler for perioden.
De individuelle behandlingsmoduler kan  

 erstattes af/suppleres med holdtræning.
* Efter de første 15 måneders behandling kan der gives fornyede  

 henvisninger af op til 12 måneders varighed.
Disse henvisninger omfatter  

 normalt alene holdtræning.
Holdtræning kan suppleres med kortere varende  

 intensive individuelle behandlingsperioder efter behov.
Undtagelsesbestemmelser * Visse handicappede kan tilbydes individuelle behandlinger ud over  

 limiteringen på 72 moduler.
Forudsætningen er, at der foreligger særlige  

 forhold, der gør en fysioterapeutisk behandling nødvendig for at undgå  

 funktionsnedsætelse.
Udvidelse af behandlingsomfanget forudsætter en af  

 fysioterapeuten udarbejdet og af patientens læge underskrevet redegørelse  

 sendt til amtets samarbejdeudvalg.
Fysioterapeuten kan ikke iværksætte  

 behandlinger ud over 72 moduler før, der er fremsendt en af fysioterapeuten  

 udarbejdet og af lægen underskrevet redegørelse.
 * Hvor det efter en samlet vurdering er hensigtsmæssigt kan  

 førstegangshenvisningen med højst 72 individuelle behandlingsmoduler gælde op  

 til et halvt år.
 * Fysioterapeuten kan inden for henvisningen supplere holdtræningen med  

 kortvarige individuelle behandlingsmoduler, hvor dette er nødvendigt for at  

 opretholde funktioner, der er nødvendige for, at patienten kan fortsætte i  

 holdtræningen.
 * For patienter, der ikke ikke kan gennemfre holdtræning, kan der fortsat  

 gives op til 72 individuelt baserede behandlingsmoduler med de ovenfor nævnte  

 muligheder for behandling ud over limiteringen.
 Hvis der ikke kan stilles holdtræning til rådighed for patienter, der i  

 øvrigt er egnet til holdtræning, kan der indtil holdtræningstilbud  

 foreligger, gives individuelt baserede behandlingsmoduler op til 72 moduler  

 ligeledes med den ovenfor nævnte mulighed for behandling ud over  

 limiteringen.
Handicappede som aktuelt er i behandling Patienter, der er i behandling under vederlagsfri fysioterapi i henhold  

 til landsoverenskomsten mellem Sygesikringens Forhandlingsudvalg og Danske  

 Fysioterapeuter om vederlagsfri fysioterapi, kan modtage 72 individuelt  

 baserede behandlingsmoduler fra overenskomstens ikrafttrædelse.
Behandling  

 herefter kræver, at der er udarbejdet en statusredegørelse for behandlingen  

 af patienten jfr. ovenstående procedure.
Herefter følges proceduren for  

 førstegangspatienter, der har modtaget 3 måneders behandling.
Behandling af multihandicappede Multihandicappede børn og voksne, som bor i institution eller har  

 tilknytning til en sidan, bør tilbydes behandling i institutionens eget regi  

 som et integreret led i andre undervisnings- og psykosociale tilbud.
 Det skal understreges, at tilbud om fysioterapi i privat praksis efter  

 ordningens forudsætninger er et supplement til kommunale/amtskommunale tilbud  

 og ikke skal erstatte disse.
Behandling af børn Børn med fysiske handicap har særlige behandlings- og træningsbehov, fordi  

 der sker en stadig udvikling af færdigheder, som stiller krav om en  

 tværfaglig, koordineret og ofte højt specialiseret indsats.
Dette gælder både  

 for børn i førskolealderen og ældre børn.
Tilbud om behandling i almindelig  

 fysioterapeutisk klinik vil derfor oftest ikke være et tilstrækkeligt tilbud,  

 specielt for mindre børn.
 Lægen bør derfor undersøge mulighederne for at henvise barnet og  

 forældrene til et optrænings- og behandlingstilbud i kommunalt eller amtsligt  

 regi, som er mere helhedsorienteret end det, der er mulighed for at tilbyde i  

 almindelig fysioterapeutisk praksis.
 Det vil sige, at f.eks. pædagogisk ekspertise kan inddrages og, at  

 træningen/behandlingen kan foregå helt eller delvist i eget hjem.
Større børn kan have behov for en korterevarende intensiv  

 behandlingsindsats, som med fordel kan ydes i fysioterapeutisk klinik.
De vil  

 også have gavn af holdtræning, bassintræning etc. på samme måde som voksne.  

 Ved henvisning af børn under denne ordning bør såvel antallet af  

 behandlingsmoduler som holdtræningsintensitet afstemmes efter barnets behov  

 og muligheder.
