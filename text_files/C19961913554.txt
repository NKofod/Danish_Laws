(til samtlige kommuner og amtskommuner  

 m.fl.) Der vedlægges i korrektur bekendtgørelse af 12. juni 1996 om fordeling  

 mellem kommune og amtskommune af udgifter til ydelser omfattet af  

 bistandslovens § 135, stk 5 og stk 6.(* 1) Bekendtgørelsen erstatter Socialministeriets bekendtgørelse nr. 831 af 9.  

 december 1986.
 Baggrunden for at udsende en ny bekendtgørelse er bl.a., at lov nr. 1114  

 af 20. december 1995 om indførelse af ældreråd mv. ophævede reglerne om, at  

 visse dele af omsorgsarbejdet skal foregå på institution (reglerne om daghjem  

 og dagcentre), samt at indførelsen af integrerede plejeordninger i mange  

 kommuner har medført, at der ikke som forudsat i den tidligere bekendtgørelse  

 er nogen klar bogholderimæssig skelnen mellem de forskellige serviceydelser.
 Efter den nye bekendtgørelse kan kommunen og amtskommunen selv aftale, på  

 hvilken måde udgiftsdelingen skal ske, bortset de tilfælde hvor  

 udgiftsdelingen efter gældende regler skal ske efter takst (de i  

 bistandslovens § 135, stk. 5, nævnte institutioner).
 Med mindre andet er aftalt mellem kommune og amtskommune fordeles udgifter  

 til visiteret ophold i daghjem og dagcenter efter takst (jf. § 2 i  

 bekendtgørelsen) og udgifter til hjælpemidler m.v. efter regning (jf. § 3 i  

 bekendtgørelsen). Denne udgiftsdeling efter takst eller regning svarer til  

 reglerne i den tidligere bekendtgørelse.
 Den nye bekendtgørelse er således ikke til hinder for, at udgiftsdelingen  

 konkret sker på en måde, der svarer til reglerne i den tidligere  

 bekendtgørelse.
Spørgsmålet om udgiftsdelingen mellem de over og de under 67- årige er  

 belyst i en rapport af 24. marts 1995 fra en arbejdsgruppe under  

 Socialministeriet med deltagelse af bl.a.
Kommunernes Landsforening og  

 Amtsrådsforeningen.
I rapporten er skitseret to modeller for, hvorledes udgiftsdelingen for  

 eksempel kan ske ved integrerede ordninger.
Da dette kan være af interesse i  

 forbindelse med indgåelse af lokale aftaler om udgiftsdelingen vedlægges et  

 eksemplar af rapporten til orientering.(* 2) Det bemærkes, at rapporten er fra 24. marts 1995 og således ikke  

 lovgivningsmæssigt er helt ajour.
De i rapporten skitserede modeller for  

 udgiftsdeling ved integrerede ordninger kan dog fortsat bruges som  

 inspiration ved indgåelse af lokale aftaler.
Med venlig hilsen Leif Sondrup (* 1) Bekendtgørelsen er ikke medtaget her.
 (* 2) Rapporten er ikke medtaget her.
