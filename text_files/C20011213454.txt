 Skrivelse om kommuner og amtskommuners indsats  

 som følge af lov om elevers og studerendes  

 undervisningsmiljø.
 Som led i kommuneaftalerne har de kommunale organisationer ønsket,  

 at Undervisningsministeriet tilkendegiver, hvilken ressourceindsats der  

 forventes af kommuner og amter i tilknytning til lov om elevers og  

 studerendes undervisningsmiljø. Undervisningsministeriet skal hertil  

 oplyse følgende:
 Folketinget vedtog den 14. marts 2001 lov nr. 166 om elevers og  

 studerendes undervisningsmiljø. Loven træder i kraft den 1.  

 august 2001.
Ifølge lovbemærkningerne forventes loven ikke at give  

 væsentlige udgifter.
Det skyldes, at lovens sigte ikke er at  

 igangsætte merudgiftskrævende initiativer.
Loven indebærer  

 derimod, at der etableres en fælles ramme for behandlingen af elevers  

 og studerendes undervisningsmiljø, og at denne ramme har forbindelse  

 til den gældende lovgivning på en række områder,  

 herunder det sikkerheds- og sundhedsarbejde, som uddannelsesstederne  

 udfører i henhold til lov om arbejdsmiljø, til lovgivningen om  

 bygningsmæssige standarder mv. samt til lovgivningen om sundheds- og  

 hygiejnemæssige forhold mv.
 Ifølge lovens kapitel 4 skal uddannelsesstedets ledelse  

 sørge for, at der udarbejdes en skriftlige  

 undervisningsmiljøvurdering af sikkerheds- og sundhedsforholdene samt  

 forholdene vedrørende det psykiske og æstetiske miljø  

 på uddannelsesstedet.
 Undervisningsministeriet forudsætter, at udarbejdelsen af  

 undervisningsmiljøvurderingerne vil medføre begrænsede  

 merudgifter for institutionerne, især fordi ministeriet forventer, at  

 arbejdet hermed kan koordineres med udførelsen af de  

 arbejdspladsvurderinger, som allerede efter arbejdsmiljøloven skal  

 udarbejdes for de ansattes arbejdspladser.
Ved udarbejdelsen af lovforslaget vurderede Undervisningsministeriet, at 5  

 mio. kr. årligt kunne dække kommuner og amters merudgifter til de  

 administrative opgaver, der er forbundet med udarbejdelse af  

 undervisningsmiljøvurderinger på de enkelte institutioner.  

 På baggrund af de efterfølgende tilkendegivelser fra de  

 berørte organisationer og myndigheders side er det ministeriets  

 opfattelse, at en ressourceindsats svarende til 20 timer pr. institution om  

 året vil kunne opfylde lovens forudsætninger om udarbejdelse af  

 undervisningsmiljøvurderinger.
Det svarer til, at der som konsekvens  

 af loven i alt overføres 15 mio. kr. til det kommunale og  

 amtskommunale bloktilskud.
Beløbet omfatter således ikke  

 initiativer til opfølgning på handleplaner.
Undervisningsministeriet understreger, at det ikke er forudsat, at der  

 anvendes ekstern konsulentbistand til kortlægning af  

 undervisningsmiljøproblemer m.v. i forbindelse med  

 undervisningsmiljøvurderingen, eller at der afsættes ressourcer  

 specifikt til dette arbejde ud over ovennævnte niveau.
Det er overladt  

 til lokal beslutning, hvem der varetager ledelsens forpligtelser efter lovens  

 § 6.
Undervisningsmiljøvurderingen er et redskab for alle parter  

 på uddannelsesstedet, men ikke et håndhævelsesinstrument i  

 sig selv.
Et forhold eller problem omtalt i  

 undervisningsmiljøvurderingen medfører ikke, at problemet kan  

 kræves løst isoleret, men det vil herefter kunne indgå i  

 en handleplan, dvs. i en samlet prioritering af uddannelsesstedets  

 konstaterede problemer, som vil kunne afhjælpes i takt med, at  

 institutionen har det økonomiske råderum hertil.
Lovforslaget  

 indeholder derfor ingen forudsætninger om merudgiftskrævende  

 initiativer.
