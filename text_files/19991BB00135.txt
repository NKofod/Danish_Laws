Fremsat den 30. marts 2000 af  

 Frank Aaen (EL) og Søren Kolstrup (EL) Forslag til folketingsbeslutning om opfordring til at trække aktstykke nr. 190 om  

 indgåelse af forlig med Den Danske Bank i den færøske  

 banksag tilbage fra Finansudvalget Folketinget opfordrer finansministeren til at trække  

 aktstykke nr. 190 af 23. marts 2000 tilbage fra Finansudvalget.
I aktstykket søger ministeren om tilslutning til at  

 indgå forlig med Den Danske Bank i den færøske banksag og  

 at afholde Finansieringsfondens omkostninger ved sagen mod Den Danske Bank.  

 Ifølge forliget betaler Den Danske Bank pr. kulance 300 mio. kr. til  

 fuld og endelig afgørelse af alle krav mellem banken på den ene  

 side og regeringen, Færøernes landsstyre og Finansieringsfonden  

 af 1992 på den anden side.
Den af Finansieringsfonden afholdte  

 retsafgift udgør kr. 11.850.000, hvortil kommer udgifter ved sagen,  

 som ikke kan opgøres endnu.
Forligsaftalen er sammen med aktstykke nr.  

 190 optrykt som bilag til dette beslutningsforslag.
Bemærkninger til forslaget Forslagsstillerne finder det  

 utilfredsstillende, at den færøske banksag og den i Folketinget  

 vedtagne dagsorden herom afsluttes, uden at der har fundet egentlig debat  

 sted i Folketinget.
Forslagsstillerne er endvidere utilfredse med, at der  

 ikke har fundet en domsforhandling sted mellem den danske stat og Den Danske  

 Bank om de synspunkter, der gensidigt er udvekslet mellem de to parter.
 Enhedslisten ønsker, at Folketinget og ikke mindst  

 de nordatlantiske folketingsmedlemmer sikres mulighed for at tage stilling  

 til og få indsigt i de bevæggrunde, juridiske såvel som  

 politiske, der ligger til grund for, at regeringen har valgt at indgå  

 et frivilligt forlig med Den Danske Bank.
 Forslagsstillerne er af den opfattelse, at der ud fra  

 kommissionsrapporten om den færøske banksag stadig henstår  

 en række uafklarede spørgsmål, som ikke er belyst i  

 hidtidige redegørelser om sagen.
 Forslagsstillerne foreslår derfor, at aktstykket  

 trækkes tilbage med henblik på behandling i Folketingssalen og  

 Det Politisk-Økonomiske Udvalg.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om opfordring til at  

 trække aktstykke nr. 190 om indgåelse af forlig med Den Danske  

 Bank i den færøske banksag tilbage fra Finansudvalget.
(Beslutningsforslag nr.
B 135).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
Bilag 190 Finansministeriet.
København, den 23. marts  

 2000.
a.
Finansministeriet anmoder om Finansudvalgets tilslutning til at  

 indgå forlig med Den Danske Bank i den færøske banksag og  

 at afholde Finansieringsfondens omkostninger ved sagen mod Den Danske  

 Bank.
b.
Ved vedtagelse V 42 af 27. januar 1998 opfordrede Folketinget med  

 baggrund i beretningen fra undersøgelseskommissionen om den  

 færøske banksag bl.a. regeringen til at undersøge  

 mulighederne for at gøre krav gældende over for Den Danske Bank  

 og at genforhandle den samlede færøske gældsafvikling.
 Efterfølgende anlagde det færøske landsstyre  

 retssag mod den danske regering og Den Danske Bank i anledning af banksagen.  

 Samtidig anlagde Finansieringsfonden af 1992 sag mod Den Danske Bank.
Den 10. juni 1998 blev der indgået en aftale mellem regeringen  

 og det færøske landsstyre om den færøske banksag og  

 en samlet ordning af den færøske gældsafvikling.
I  

 forlængelse af aftalen har Finansudvalget tiltrådt Akt 271 26/6  

 1998.
Aftalen indebærer i overensstemmelse med Folketingets  

 vedtagelse, at landsstyrets gæld til staten er blevet nedskrevet med  

 900 mill.kr., henset både til den færøske økonomis  

 bæredygtighed og den kompensation, som tilkommer landsstyret i  

 banksagen.
Gældsnedskrivningen skal ifølge aftalen reduceres med  

 det nettobeløb, som landsstyret som et resultat af retssagen  

 måtte modtage fra Den Danske Bank.
Beløbet skal ifølge  

 aftalen indbetales som et ekstraordinært afdrag til staten.
I overensstemmelse med aftalen har landsstyret frafaldet krav mod den  

 danske stat, mens retssagen er videreført mod Den Danske Bank.
I  

 aftalen har landsstyret bemyndiget regeringen til at forhandle med Den Danske  

 Bank om en forligsmæssig afslutning af sagen og til at indgå  

 aftale på landsstyrets vegne herom.
I aftalen med det færøske landsstyre er det endvidere  

 anført, at landsstyret er indforstået med, at staten kan  

 indgå en separat aftale med Finansieringsfonden af 1992 om fondens  

 videreførelse af sit sagsanlæg mod Den Danske Bank, herunder om  

 transport til staten af det beløb, som banken måtte blive  

 pålagt at betale til fonden, jf.
Akt 271 26/6 1998.
Der er den 21. marts 2000 indgået forlig med  

 Finansieringsfonden.
Aftalen indebærer, bl.a. at fonden bemyndiger  

 regeringen til at forhandle med Den Danske Bank om en eventuel  

 forligsmæssig afslutning af sagen og indgå aftale på  

 fondens vegne herom, og at fonden giver staten transport på  

 nettoprovenuet af retssagen mod Den Danske Bank.
Samtidig betaler staten den  

 af fonden afholdte retsafgift og afholder alle fondens udgifter ved sagen mod  

 Den Danske Bank.
Retsafgiften, der skal tilbagebetales, udgør 11.850.000 kr.  

 Hertil kommer udgifter ved sagen, som ikke kan opgøres endnu.  

 Udgifterne vil blive afholdt over finanslovkonto 11.21.21. Strafferetspleje  

 m.v. (tekstanm. 65), hvor også udgifterne til landsstyrets udgifter i  

 forbindelse med sagen afholdes, jf.
Akt 271 26/6 1998.
Der er den 23. marts 2000 indgået forlig med Den Danske Bank,  

 der indebærer en afslutning af landsstyrets og Finansieringsfondens  

 retssager mod Den Danske Bank i anledning af den færøske  

 banksag.
Forliget er optaget som bilag.
 Ifølge forliget betaler Den Danske Bank pr. kulance 300  

 mill.kr. til fuld og endelig afgørelse af alle krav mellem banken  

 på den ene side og regeringen, Færøernes landsstyre og  

 Finansieringsfonden af 1992 på den anden side.
 Forliget er ikke udtryk for, at nogen af parterne har frafaldet de  

 standpunkter, der er tilkendegivet i processkrifterne i retssagerne.
 Kammeradvokaten har anbefalet, at sagen afsluttes ved indgåelse  

 af forliget, der er beskrevet ovenfor.
Kammeradvokaten har nærmere anført, at man for at  

 vurdere, om et forlig kan anbefales, må sammenholde forligets  

 vilkår med det mest sandsynlige udfald af en dom.
Ved vurderingen af  

 forliget har det størst betydning, hvilke muligheder landsstyret har  

 for at opnå erstatning.
Kammeradvokaten anfører i den  

 forbindelse, at han anser det for overvejende sandsynligt, at Den Danske Bank  

 vil blive anset for erstatningspligtig over for landsstyret, at landsstyret  

 ikke vil få erstatningen nedsat på grund af egen skyld, og at  

 erstatningspligten som udgangspunkt vil omfatte kapitalbehovet som  

 følge af, at der ikke var hensat tilstrækkeligt på  

 Færøbankens tilgodehavende.
Bevisbyrden for størrelsen af det lidte tab som følge af  

 for små hensættelser påhviler landsstyret og dermed staten.  

 Domstolenes bedømmelse heraf er ifølge Kammeradvokaten  

 forbundet med betydelig usikkerhed.
Det er også forbundet med  

 usikkerhed, om domstolene vil pålægge staten og  

 Finansieringsfonden at bære en del af tabet og i givet fald hvor  

 meget.
Ifølge aftalen af 10. juni 1998 skal gældsnedskrivningen  

 på 900 mill.kr. reduceres med det nettobeløb, som måtte  

 blive tilkendt landsstyret som resultat af retssagen mod Den Danske Bank.  

 Nettobeløbet skal indbetales som et ekstraordinært afdrag til  

 staten.
Da regeringen har fået transport i provenuet fra retssagen,  

 indbetales forligsbeløbet til staten.
Indbetalingen vil blive  

 indtægtsført på konto 07.32.02, hvor nedskrivningen af  

 statslånet blev udgiftsført.
c.
Ansøgningen forelægges nu af hensyn til hurtigst mulig  

 gennemførelse af aftalerne, der begge er indgået under forbehold  

 af de bevilgende myndigheders godkendelse e.
Under henvisning til ovenstående anmodes om Finansudvalgets  

 tilslutning til forliget af 23. marts 2000 med Den Danske Bank om afslutning  

 af den færøske banksag og til, at der på § 11.21.21.  

 Strafferetspleje m.v. optages udgifter til dækning af  

 Finansieringsfonden af 1992's omkostninger i sagen mod Den Danske  

 Bank.
Mogens Lykketoft / Mogens Pedersen Til Finansudvalget Bilag FORLIGSAFTALE mellem Den Danske Regering  

 (Regeringen) og Den Danske Bank A/S  

 (Banken) om afslutning på retssagerne i anledning af aktiebyttet  

 i Færøbanken 1 Til fuld og endelig afgørelse af alle krav mellem  

 på den ene side Banken og på den anden side Regeringen,  

 Færøernes Landsstyre og Finansieringsfonden af 1992 i  

 forbindelse med aktiebyttet i Færøbanken betaler Banken til  

 Regeringen pr. kulance 300 mio. kr. skriver DKK trehundredemillioner.
 Forligsbeløbet betales senest 7 dage efter, at  

 Finansudvalgets godkendelse foreligger, jf. pkt. 5.
 Regeringen har fået transport på Landsstyrets  

 og Finansieringsfondens nettoprovenu af de anlagte retssager og sørger  

 for fyldestgørelse af krav, som de nævnte parter har i henhold  

 til de med Regeringen indgåede aftaler.
2 Forliget er ikke udtryk for, at nogen af parterne har  

 frafaldet de standpunkter, der er tilkendegivet i processkrifterne i  

 retssagerne.
3 De for Østre Landsret verserende sager (18. afd.  

 nr.
B-1265-98 og B-1306-98) hæves som forligt, således at hver  

 part i relation til Banken bærer sine egne omkostninger.
 Forliget tilføres retsbogen, når forliget er  

 endeligt, jf. pkt. 5.
4 Af hensyn til Den Danske Bank A/S's forpligtelser over for  

 Københavns Fondsbørs A/S offentliggøres denne aftale  

 samtidigt af begge parter på et nærmere aftalt tidspunkt.
Indtil  

 da behandles aftalen som fortrolig.
5 Aftalen er betinget af Finansudvalgets tilslutning til  

 nærværende aftale og aftale mellem Regeringen og  

 Finansieringsfonden af 1992.
København, den 23. marts 2000	København, den 23.  

 marts 2000 For Regeringen:	For Den Danske Bank A/S:
