Skriftlig fremsættelse (4. oktober 2018) Miljø- og fødevareministeren (Jakob Ellemann-Jensen):
 Herved tillader jeg mig for Folketinget at fremsætte:
Forslag til lov om ændring af lov om beskyttelse af havmiljøet (Bemyndigelse om offentliggørelse af navne på rederier, der overtræder reglerne om svovlindhold i skibsbrændstoffer) (Lovforslag nr.
L 52) Generelt overholder langt de fleste skibe Miljø- og Fødevareministeriets regler om svovlindhold i skibsbrændstoffer, hvilket er til stor gavn for miljøet.
Det opleves dog, at der stadig er nogle rederier, som overtræder reglerne og anvender skibsbrændstof med for højt svovlindhold.
Hvert år passerer der gennem Storebælt ca. 20.000 skibe og gennem Øresund ca. 30.000. Det betyder, at selv hvis kun en lille procentdel af skibene overskrider grænseværdien, kan det have en relativ stor miljøeffekt.
Danmarks Nationale Center for Miljø og Energi (DCE) har beregnet, at ca. 20 % af de helbredsmæssige effekter, der kan tilskrives luftforurening i Danmark, skyldes skibsfart.
På den baggrund foreslås en supplerende foranstaltning til ministeriets øvrige tilsynsvirksomhed i form af en offentliggørelsesordning.
Lovforslaget har til formål at tilvejebringe hjemmelsgrundlag til, at miljø- og fødevareministeren kan bemyndiges til at offentliggøre navne på de rederier, som overtræder visse regler i svovlbekendtgørelsen, bekendtgørelse nr. 640 af 12. juni 2014 om svovlindholdet i faste og flydende stoffer.
Offentliggørelsen omfatter alvorlige overskridelser, hvor bødeniveauet i det fremsendte bødeforlæg eller anklageskrift er på 200.000 kr. eller derover.
Dette beløb indstilles af Miljøstyrelsen i sager, hvor der er tale om en førstegangsovertrædelse, hvor svovlprocenten er målt til mellem 0,50 % og 0,99 %. Det er således ikke hensigten, at der skal offentliggøres mindre alvorlige overtrædelser.
Ved kun at offentliggøre alvorlige overtrædelser, sættes der fokus på de overtrædelser, som har den største miljøbelastning og hvor rederiet antages at spare meget på brændstofudgifterne.
Med en offentliggørelsesordning for fremsendte bødeforlæg eller anklageskrift vil der skabes åbenhed om de mere alvorlige overtrædelser af visse regler i svovlbekendtgørelsen, som skader miljøet, sundheden og den lige konkurrence blandt rederier.
Samtidigt vil der for ansvarlige og miljøbeviste virksomheder og forbrugere være mulighed for at fravælge de rederier, der overtræder reglerne og forurener mere end konkurrenterne.
Offentliggørelsen forventes at ske på Miljøstyrelsens hjemmeside.
 For at få den ønskede effekt bør en sådan offentliggørelsesordning omfatte nævnelse af navnet på rederiet, navn på skibet og dets flagstat, dato for udtagelse af olieprøve og overskridelsens størrelse samt bødestørrelsen og den påståede overtrådte bestemmelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
