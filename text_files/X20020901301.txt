Medarbejderaktieordning   erhvervelse af  

 aktier til kurs indre værdi og afståelse til kurs indre  

 værdi ved fratræden Spørgsmål 1. Kan Ligningsrådet bekræfte, at en  

 medarbejderaktieordning som beskrevet ikke medfører andre  

 skattemæssige konsekvenser end beskatning hos medarbejderen af avancen  

 på aktierne efter aktieavancebeskatningslovens almindelige regler,  

 hvis:
A	Medarbejderen erhverver B-aktier til selskabets indre værdi og  

 afstår disse igen til indre værdi ved fratræden? B	Medarbejderen erhverver B-aktier til indre værdi og  

 afstår disse igen til anskaffelsessummen med tillæg af  

 forholdsmæssig andel af nettoindtjeningen i ejerperioden ved  

 fratræden (se redegørelse)? 2. Vil det, jf.
Højesterets afgørelse af  

 27.06.2000 (TfS 2000, 560), være et krav, at B-aktionærerne  

 afskæres fra at realisere aktier til markedspris, f.eks. hvis  

 tredjemand ønsker at erhverve selskabets samlede kapital? Svar Ja, til spørgsmål 1 og 2.
Se sagsfremstilling og begrundelse Sagsfremstilling og begrundelse Som led i et generationsskifte ønsker den  

 nuværende hovedaktionær at åbne mulighed for, at et antal  

 ledende medarbejdere kan tegne B-aktier i et holdingselskab, baseret på  

 selskabets indre værdi.
Det er herefter hensigten, at  

 værdistigningen på B-aktierne alene skal udgøre den  

 forholdsmæssige andel af indtjeningen i koncernen i den periode, hvor  

 medarbejderne er aktionærer, således at de uden ændringer i  

 A-kapitalen principielt afstår til indre værdi, når de  

 udtræder som aktionærer.
Deltagelse som B-aktionær  

 betinger, at der foreligger et ansættelsesforhold i driftsselskabet,  

 således at medarbejderen vil være forpligtet til at afstå  

 aktierne ved sin fratræden, og A-aktionærerne  

 modsætningsvis vil være forpligtet til at erhverve de  

 pågældende aktier, enten direkte ved køb eller indirekte  

 ved et tilbagesalg til udstedende selskab mod dispensation, jf.  

 spørgsmål 1 A.
 Det er forespørgers opfattelse, at da det må  

 forudses, at der kan opstå en situation, hvor det i forbindelse med  

 generationsskiftet kan blive aktuelt at ændre på A-kapitalens  

 størrelse til markedspris inkl. goodwill, vil dette kunne forrykke  

 selskabets indre værdi, således at B-aktionærernes  

 aktieværdi påvirkes.
 Med henblik på at fastholde grundideen, om at  

 medarbejderens værdiændring reelt skal afspejle den  

 forholdsmæssige andel af nettoindtjeningen over ejerperioden, er  

 spørgsmål 1 A suppleret med spørgsmål 1 B, hvor det  

 lægges til grund, at afståelsesprisen på B-aktierne i  

 tilfælde af den ovenfor omtalte forskydning på A-kapitalen  

 beregnes som anskaffelsessummen for B-aktier med tillæg af den  

 forholdsmæssige andel af nettoindtjeningen i selskabet i ejerperioden.  

 B-aktionærerne deltager på lige fod med A-aktionærerne ved  

 udlodning, og udbytte fragår naturligvis ved beregning af  

 afståelsessummen.
 Under hensyntagen til, at Højesteret 27.06.2000  

 traf en afgørelse om fastlæggelse af 19. maj 1993 kurser ud fra  

 en aktionæroverenskomst, suppleres ovennævnte forespørgsel  

 med konsekvenserne for ordningen i en salgssituation eller lignende  

 (spørgsmål 2). Opstår der således en situation, hvor  

 tredjemand ønsker at erhverve den samlede kapital, ønskes der  

 etableret en klausul, der sikrer, at dette kan gennemføres.
Højesteret har i sin afgørelse af 27.06.2000  

 taget stilling til, om handelsværdien kan være påvirket af  

 begrænsninger i aktiernes omsættelighed, herunder pligt til  

 indløsning i henhold til aktionæroverenskomst eller  

 vedtægter.
I den pågældende afgørelse konkluderes  

 det, at værdiansættelsen uden goodwill ikke kan  

 gennemføres som følge af, at de pågældende  

 aktionærer ikke var afskåret fra at opnå en merværdi  

 f.eks. ved et salg til markedspris til tredjemand.
Ud fra  

 højesteretsafgørelsen er det forespørgerens opfattelse,  

 at det vil være nødvendigt positivt at afskære  

 B-aktionærerne fra at sælge til markedspris, hvis ordningen under  

 spørgsmål 1 skal kunne godkendes.
 Hvis det, som forespørger har forudsat, er et krav,  

 at der ikke kan accepteres en medsalgsret til markedspris, vil  

 aktionæroverenskomsten blive forsynet med en klausul, der gør  

 det muligt for A-aktionærerne at tilbagekøbe B-kapitalen efter  

 hovedregelen i spørgsmål 1, før et videresalg  

 gennemføres.
Baggrunden for etablering af ovennævnte  

 medarbejderaktieordning var et ønske om at etablere en B-aktieordning,  

 hvor medarbejderen som B-aktionær reelt opnår en fortjeneste  

 på sine aktier, der svarer til den forholdsmæssige andel af det  

 nettodriftsresultat, den pågældende har været med til at  

 frembringe i ejerperioden, skal ses som en praktisk og let håndterbar  

 model, der sikrer, at medarbejderen både føler sig som  

 aktionær og over sin ansættelsesperiode får en andel af den  

 indtjening, den pågældende er med til at skabe.
Ved alene at  

 knytte B-aktieposten op på selskabets indtjening, undgås det  

 praktiske problem, som en løbende værdiansættelse af et  

 unoteret selskab til markedspris vil medføre.
Der er derfor et klart  

 ønske om via en aktionæroverenskomst konsekvent at udeholde  

 tillæg for goodwill ved værdiansættelsen af B-aktierne.
Da  

 det må påregnes, at der løbende vil være ind- og  

 udtræden af B-aktionærer, er det vigtigt, at der kan etableres en  

 simpel og for medarbejderne i særdeleshed gennemskuelig model.  

 Endvidere skal begrænsningen ses som et værn imod, at  

 nøglemedarbejdere vælger at fratræde og afhænde  

 deres aktier umiddelbart efter et år med stor indtjening, fordi  

 aktierne får en høj værdi pga. en stor indtjening, der  

 giver en høj goodwill.
 Der vil blive udarbejdet en aktionæroverenskomst  

 mellem A- og B-aktionærer, der fastlægger ovennævnte  

 vilkår, og det vil være et krav, at samtlige aktionærer  

 tiltræder overenskomsten.
 Styrelsens indstilling:
Det er styrelsens vurdering, at overdragelse af unoterede  

 aktier skal fastsættes til værdien i handel og vandel.
I det  

 tilfælde, at der ikke foreligger en handelsværdi skal der  

 beregnes en handelsværdi.
 I den af rådgiver forelagte medarbejderaktieordning  

 vil medarbejderne erhverve aktierne til kurs indre værdi og senere kun  

 kunne afstå dem til kurs indre værdi (spm. 1 A) til  

 A-aktionærerne eller udstedende selskab (mod dispensation). Den  

 fremlagte ordning skal ses som en ordning, hvor goodwill udeholdes fra  

 medarbejdernes erhvervelsespris og i den senere afståelsespris.
 Det er styrelsens vurdering, at den foreslåede  

 medarbejderaktieordning rejser følgende  

 spørgsmål:
1) 	Er der sket en reel afståelse af aktierne til  

 medarbejderne? 2) 	Er den pris hvortil medarbejderne erhverver aktierne for udtryk for  

 aktiernes handelsværdi? 3) 	Har ordningen andre skattemæssige konsekvenser end  

 aktieavancebeskatning? 1. Reel afståelse af aktierne:
Det er styrelsens vurdering, at med den  

 foreslåede ordning, så foreligger der en reel mulighed for  

 ændringer i kursen i den periode medarbejderne måtte besidde  

 deres aktier.
Denne kursrisiko afspejles i selskabets overskud eller  

 underskud og deraf afledte ændringer af den indre værdi.
 Det følger af Højesterets afgørelse i  

 TfS 1999, 289 (Emne: Tab på aktier - salg til interesseforbundne) ud  

 fra bemærkningerne, at et salg af aktier med en tilbagekøbsret  

 ikke kan tilsidesættes, når der er en reel mulighed for  

 ændringer i kursen, som ikke vil være uden betydning for  

 parterne.
Efter styrelsens vurdering, så vil denne risiko for  

 udsving i den indre værdi ikke være uden betydning for  

 medarbejderne.
Der er derfor ikke grundlag for skattemæssigt at  

 tilsidesætte medarbejdernes erhvervelse af aktierne.
 2. Er erhvervelsesprisen udtryk for aktiernes  

 handelsværdi:
I spm. 1 A erhverver medarbejderne aktierne til kurs  

 indre værdi og kan kun afstå dem til indre værdi.
Det er  

 ideen med den foreslåede ordning, at medarbejderne ikke får andel  

 i goodwill ved en senere afståelse, og derfor ikke skal betale for  

 goodwill ved erhvervelsen af aktierne.
Ved handelsværdien af aktier forstås den  

 regnskabsmæssige indre værdi  plus goodwill.
Dette er udtrykt ved  

 TSS-Cirkulære 2000-09 om Værdiansættelse af aktier og  

 anparter, hvorefter handelsværdien af unoterede aktier og anparter  

 findes ved hjælp af et selskabs indre værdi med tillæg af  

 goodwill.
I den foreslåede ordning betaler medarbejderne ikke  

 for goodwill og får derfor ikke andel i goodwill ved en senere  

 afståelse.
Der er i den foreslåede ordning symmetri mellem det  

 der ikke betales for (minus betaling for goodwill ved erhvervelsen) og det  

 aktierne kan afstås til (minus andel i goodwill ved et salg).
 Højesteret har i afgørelsen i TfS 2000, 560  

 (Emne: Aktier - Kursværdi) i bemærkningerne lagt vægt  

 på, at aktionærerne ikke var afskåret fra at sælge  

 til tredjemand og at der derfor ikke skal ses bort fra merværdier, jvf.  

 TfS 2000, 560, side 1784, spalte 2, afsnit 2 og 3.
 Det er styrelsens vurdering, at når der ved en  

 erhvervelse af aktier ikke betales for en virksomheds goodwill og der i en  

 senere afståelse af aktierne ikke er mulighed for at få andel i  

 virksomhedens goodwill, så er kurs indre værdi for aktierne  

 udtryk for handelsværdien af de pågældende aktier under den  

 forudsætning, at det ikke er muligt at få andel i goodwill ved en  

 senere afståelse af aktierne.
 Ved vurderingen af om medarbejderne er afskåret fra  

 at få andel i goodwill ved en senere afståelse, skal  

 medarbejderen være direkte og indirekte helt afskåret fra at  

 kunne opnå en andel i selskabets goodwill.
 Styrelsen har ikke fået forelagt en  

 aktionæroverenskomst og kan derfor ikke konkret tage stilling til  

 hvorvidt den afskærer den enkelte medarbejder fra at få direkte  

 eller indirekte andel i goodwill i holdingselskabet.
 Ad. spm. 2:
Det er styrelsens vurdering, at medarbejderne skal  

 være afskåret helt fra at få direkte eller indirekte andel  

 i goodwill i holdingselskabet.
I det tilfælde medarbejderne ikke er  

 afskåret helt fra at få andel i goodwill vil det medføre,  

 at handelsværdien for aktierne for den enkelte medarbejder ikke  

 længere er kurs indre værdi, jvf.
TfS 2000, 560.
 Ad. spm. 1 A:
 Det er styrelsens vurdering, at for aktier i en  

 medarbejderaktieordning, hvor medarbejderne erhverver aktier til kurs indre  

 værdi og kun kan afstå til kurs indre værdi, herunder at  

 medarbejderne er afskåret helt fra at få direkte eller indirekte  

 andel i goodwill, er handelsværdien kurs indre værdi.
 Ad. spm. 1 B:
 Det er styrelsens vurdering, at en  

 medarbejderaktieordning, hvor medarbejderne erhverver aktier til kurs indre  

 værdi og afstår disse igen til anskaffelsessummen med  

 tillæg af forholdsmæssig andel af nettoindtjeningen i  

 ejerperioden, er en ordning, hvor værditilvækst/fald er  

 begrænset til ændringer i nettoindtjeningen.
Ved afståelse efter spm. 1 B elimineres muligheden  

 for at få andel i goodwill gennem ændringer i  

 beregningsgrundlaget for kurs indre værdi, da en kursændring er  

 afhængig af det enkelte års over- eller underskud  

 (nettoindtjeningen). Det er dog styrelsens vurdering, at medarbejderne  

 også skal afskæres fra at få andel i en realisation af  

 goodwill igennem det enkelte års overskud.
Når dette er  

 tilfældet, er det styrelsens vurdering, at kurs indre værdi er  

 handelsværdien i spm. 1 B.
 3. Andre skattemæssige konsekvenser end  

 aktieavancebeskatning:
 Efter den foreslåede medarbejderaktieordning vil  

 medarbejderne tegne aktier i holdingselskabet og være tvunget til ved  

 fratrædelse at afstå aktierne til A-aktionærerne eller til  

 det udstedende selskab mod dispensation.
 Ved den foreliggende ordning erhverver  

 A-aktionærerne eller selskabet en køberet til medarbejdernes  

 aktier.
 Udgangspunktet for beskatning af optionen, er, at optionen  

 beskattes sammen med det underliggende aktiv, såfremt betingelserne i  

 kursgevinstlovens § 30 er opfyldt.
Det følger af kursgevinstlovens § 30, stk. 6, at  

 kontrakter, der efter stk. 1 - 5 ikke omfattes af § 29, behandles efter  

 skattelovgivningens almindelige regler.
I det foreliggende tilfælde  

 skal der ske beskatning efter aktieavancebeskatningslovens regler,  

 således at fortjeneste eller tab på kontrakten beskattes efter  

 dette regelsæt, når den realiseres.
 Styrelsen indstiller, at der svares Ja til  

 spørgsmål 1 A og B, samt spørgsmål 2.
 Ligningsrådet tilsluttede sig i det hele  

 styrelsens indstilling.
