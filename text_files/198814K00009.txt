Nr BTL 9 Betænkning over Forslag til lov om ændring af postloven   

 Nr L 9 1988-89, 1. samling Afgivet af Udvalget om Offentlige Arbejder Afgivet: 19881027 Udvalget har behandlet lovforslaget i nogle møder og har herunder stillet spørgsmål til trafik- og kommunikationsministeren, som denne har besvaret skriftligt.
 Udvalget har endvidere modtaget en skriftlig henvendelse fra Den Danske  

 Bankforening.
 Trafik- og kommunikationsministeren har stillet et ændringsforslag, hvorom  

 henvises til de ledsagende bemærkninger.
Folketingets Kulturudvalg har tidligere (folketingsåret 1987-88, 1.  

 samling) behandlet et tilsvarende lovforslag fremsat af den daværende kultur-  

 og kommunikationsminister.
Kulturudvalget afgav betænkning over lovforslaget,  

 men på grund af udskrivelse af valg til Folketinget kom lovforslaget ikke til  

 2. behandling.
Kulturudvalgets bilag er blevet oversendt til Udvalget om  

 Offentlige Arbejder og har medvirket til en hurtig udvalgsbehandling.
 Herefter indstiller udvalget lovforslaget til vedtagelse med  

 det stillede ændringsforslag.
Ændringsforslag Af trafik- og kommunikationsministeren:
Til § 2 1) Paragraffen affattes således:
» § 2 Loven træder i kraft den 1. december 1988, § 1, nr. 1, dog først den 16.  

 januar 1989.« Bemærkninger Til nr. 1 For at imødekomme kundernes ønsker om øget fleksibilitet i postgiros  

 betalingsformidlingstjenester er der behov for, at loven træder i kraft  

 snarest muligt.
For at sikre sammenhæng med et aktstykke vedrørende  

 takstforhøjelser, som i løbet af kort tid vil blive fremlagt for Folketingets  

 Finansudvalg, ønskes § 1, nr. 1, først at træde i kraft den 16. januar 1989.
