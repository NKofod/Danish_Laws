 Støjgener i forbindelse med beliggenheden i 1. række op til en  

 motortrafikvej fandtes ikke at kunne begrunde nedslag i ejendomsværdien og  

 grundværdien.
 A klagede over de af skyldrådet foretagne ansættelser af ejendomsværdien  

 og grundværdien ved 18. alm. vurdering pr. 1. januar 1986 for en  

 sommerhusejendom og en tilstødende grund med påstand om nedsættelse.
 Ejendommene omfattede dels et grundareal på 1.446 m2 med et i 1965 opført  

 sommerhus med et bebygget areal på 78 m2 samt udhus og garage på henholdsvis  

 13 og 12 m2, dels et areal på 1.433 m2 med en carport på 30 m2.
Til støtte for påstanden henviste klageren bl.a. til, at ejendommen var  

 generet af støj- og lugtgener samt rystelser fra en motortrafikvej, som  

 ejendommen lå i 1. række op til.
Han anførte, at støjvolden havde vist sig at  

 være utilstrækkelig, idet trafikstøjen i området blev reflekteret og  

 forstærket af den ås, som vejen grænsede op til.
Endvidere var generne  

 særligt store på grund af meget tidlige og sene færgetræk.
 Landsskatteretten bemærkede, at ejendomsværdien i medfør af bestemmelsen i  

 vurderingslovens § 6, jf. § 9, stk. 1, skal ansættes til handelsværdien på  

 vurderingstidspunktet af den samlede faste ejendom, medens grundværdien  

 ifølge samme lovs § 13, stk. 1, udgør grundens handelsværdi i ubebygget stand  

 under hensyn til beskaffenhed og beliggenhed og til en i økonomisk henseende  

 god anvendelse.
Landsskatteretten udtalte, efter at repræsentanter for retten havde  

 besigtiget ejendommen, at da de af klageren anførte gener var søgt afhjulpet  

 af jordvolde m.v., måtte de værdiforringende ulemper, der i nogen grad måtte  

 forventes i området, antages i det væsentlige at være opvejet af værdien af  

 områdets større trafikale tilgængelighed.
Retten tilføjede, at de nævnte  

 gener ikke havde påvirket områdets salgspriser, som var i overensstemmelse  

 med vurderingsniveauet.
 Retten fandt herefter under henvisning til det ovenfor anførte samt under  

 hensyn til, at vejen ikke var færdiggjort på vurderingstidspunktet, at  

 ansættelserne for grundene eller for ejendommen som helhed efter beliggenhed,  

 standard og vedligeholdelse ikke kunne antages at overstige handelsværdierne  

 på vurderingstidspunktet.
 De påklagede ansættelser blev derfor stadfæstet.
 (* 1) Afgørelsen er offentliggjort i Skat 1989, nr. 11, side 865.
