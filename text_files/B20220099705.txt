Bekendtgørelse om ændring af bekendtgørelse om buskørsel § 1 I bekendtgørelse nr. 241 af 16. februar 2022 om buskørsel foretages følgende ændringer:
 1. Indledningen affattes således:
»I medfør af § 12, stk. 4, § 13, stk. 2, § 18, stk. 1, § 20, § 20 a, stk. 5, og § 22, stk. 2 og 5, i lov om buskørsel, jf. lovbekendtgørelse nr. 1050 af 12. november 2012, som ændret ved lov nr. 1639 af 26. december 2013, lov nr. 746 af 1. juni 2015, lov nr. 1538 af 19. december 2017 og lov nr. 159 af 31. januar 2022, og § 83 og § 118, stk. 13, 1. pkt., i færdselsloven, jf. lovbekendtgørelse nr. 1710 af 13. august 2021, fastsættes efter bemyndigelse i henhold til § 3, stk. 1, og § 6 i bekendtgørelse nr. 2635 af 28. december 2021 om Færdselsstyrelsens opgaver, beføjelser og klageadgang:« 2. Efter § 19 indsættes:
»Frist for godkendelse af ny transportleder § 19 a.
I tilfælde af at en transportleder i en virksomhed med tilladelse udstedt i henhold til buskørselslovens § 1, stk. 1, fratræder, har virksomheden seks måneder fra fratrædelsestidspunktet til at få ansat og godkendt en ny transportleder.
Stk. 2. Færdselsstyrelsen kan i særlige tilfælde forlænge fristen i stk. 1.« 3. Efter § 33 indsættes:
»Tilsyn § 33 a.
Færdselsstyrelsen fører tilsyn med de kursusudbydere, der er godkendt i henhold til § 30, stk. 1. Kursusudbyderne skal give Færdselsstyrelsen adgang til at overvære undervisning og de afsluttende prøver.« § 2 Bekendtgørelsen træder i kraft den 1. juli 2022.
