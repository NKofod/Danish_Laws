Skriftlig fremsættelse (17. november 2010) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om almene boliger m.v., lov om leje af almene boliger og lov om leje (Styrket indsats i ghettoområder og anvendelse af den almene boligsektors midler) (Lovforslag nr.
L 61) Regeringen, Dansk Folkeparti og Radikale Venstre har den 8. november 2010 indgået aftale om styrket indsats i ghettoområderne og om anvendelsen af den almene boligsektors midler.
Liberal Alliance har tilsluttet sig aftalen.
Dette lovforslag udmønter størstedelen af aftalen.
Med forslaget videreføres den nuværende investeringsramme i Landsbyggefonden til renovering med 2.640 mio. kr. årligt i perioden 2013-2016. Med henblik på at afvikle Landsbyggefondens venteliste inden for en rimelig tidshorisont forhøjes den gældende renoveringsramme ekstraordinært med 2.500 mio. kr. i 2011, med 1.500 mio. kr. i 2012 og med 1.000 mio. kr. i 2013.
 Der afsættes endvidere en ramme på 500 mio. kr. i alt i perioden 2011-2014 til Landsbyggefondens andel af kapitaltilførselen ved nedrivninger, en ramme på 150 mio. kr. årligt i 2011-2016 med henblik på at yde støtte til infrastrukturændringer i ghettoområderne og en ramme til en boligsocial indsats på 440 mio. kr. årligt i perioden 2011-2014, hvoraf op til halvdelen kan anvendes til lejenedsættelser.
 Endelig fastholdes Landsbyggefondens bidrag til nybyggeriet på 25 pct. af ydelsesstøtten til nye almene boliger og friplejeboliger med tilsagn i årerne 2011-2014.
Herudover får boligorganisationer og kommuner med lovforslaget en række nye redskaber til mere præcist at styre beboersammensætning og tilflytning.
Det drejer sig om ændringer af udlejningsreglerne, herunder forslag der begrænser tilflytningen af løsladte fra fængsler og personer uden arbejdsmarkedstilknytning og giver fortrinsret til ressourcestærke personer til ghettoområderne.
I forlængelse heraf indgår forslag om ændring af lejelovgivningen, således at der kan ske en hurtigere udsættelse af beboere, der klart har overtrådt reglerne om god skik og orden i ejendommen.
Endelig indeholder aftalen forslag om udfordringsret.
Forslaget om, at Landsbyggefonden yder et bidrag på 25 pct. af udgifterne til ydelsesstøtte til almene boliger og friplejeboliger med tilsagn i 2011-2014, medfører mindreudgifter for staten, som skønnes at udgøre 446 mio. kr. hvert af årene 2011-2014 Lovforslaget vurderes ikke at have nævneværdige administrative konsekvenser for kommunerne.
For staten vil forslaget om udfordringsretten medføre en vis administrativ merbelastning.
 Lovforslaget vurderes ikke at have økonomiske eller administrative konsekvenser for erhvervslivet eller administrative konsekvenser for borgerne.
 Lovforslaget vurderes ikke at have miljømæssige konsekvenser og indeholder ikke EU-retlige aspekter.
 Det foreslås, at lovændringen træder i kraft den 31. december 2010 og har virkning fra den 1. januar 2011.
Lovforslaget er sendt i høring umiddelbart inden fremsættelsen.
Baggrunden herfor er, at boligaftalen først blev indgået den 8. november 2010.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
