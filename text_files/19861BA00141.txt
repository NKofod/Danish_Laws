Nr BSF 141 Forslag til folketingsbeslutning om regulering af de sociale pensioner,  

 dagpenge, efterløn og Statens Uddannelsesstøtte Fremsat af Erik B.
Smith (S) Jytte Andersen (S) Mette Groes (S) Søren B.  

 Jørgensen (S) Qvist Jørgensen (S) Erling Olsen (S) Kaj Poulsen (S) Joanna  

 Rønn (S) Taanquist (S) den 19. februar 1987 Folketinget opfordrer regeringen til at fremsætte lovforslag om regulering af folkepension, førtidspension og dagpengesatserne - dvs. sygedagpenge, arbejdsløshedsdagpenge og barseldagpenge - samt efterløn og Statens Uddannelsesstøtte i overensstemmelse med den forventede lønudvikling på arbejdsmarkedet efter den kommende fornyelse af overenskomsterne på det private og det offentlige område.
 Reguleringen skal ske med virkning fra 1. april 1987.
BEMÆRKNINGER TIL FORSLAGET Socialdemokratiet har i indeværende folketingssamling foreslået såvel regulering af dagpengesatser som forhøjelse af pensionerne og i øvrigt krævet sociale kompensationer for de stigende energiafgifter, uden at disse forslag har fået tilslutning hos et flertal af Folketingets partier.
Overførselsindkomsterne har været genstand for en hårdhændet regulering fra Folketingets flertal, og således har dagpengemodtagerne mistet op til 20.000 kr. om året gennem ophævelse af dyrtidsreguleringen.
Dagpenge- og efterlønsmodtagere skal have indhentet dette efterslæb som tidligere foreslået af Socialdemokratiet i beslutningsforslag nr.
B 5 af 7. oktober 1986, et forslag, som stadig er til behandling i Folketinget.
Selv regeringen, der tog reguleringsbestemmelserne ud af lovgivningen, har i øvrigt erkendt, at der er behov for, at dagpenge og lønudvikling følges ad.
Der henvises til følgende afsnit fra bemærkningerne til L 106 - forslag til lov om ændring af automatiske reguleringsbestemmelser i tilknytning til statens udgiftsbudget: »I det omfang der er behov for at anlægge en bredere vurdering ved fastlæggelse af niveauet for enkelte ydelser, sker dette i de enkelte love.
F.eks. påtænkes dagpengenes højeste beløb reguleret under hensyntagen til lønudviklingen, hvorved forsikringsprincippet fastholdes.« Pensionisterne har samme behov som andre grupper for en regulering af pensionen, således at de fastholder en pension, der forholdsmæssigt er uændret i relation til en almindelig arbejdsindkomst.
Når dertil lægges, at de stadig stigende energiafgifter udhuler den disponible indkomst, forekommer det åbenbart urimeligt, hvis ikke samtlige overførselsindkomster opreguleres på samme måde som den lønregulering, der er aftalt mellem arbejdsmarkedets parter.
