Nr LSF 64 Forslag til Lov om ændring af næringsloven Fremsat af Lysholm Christensen (KRF) Glønborg (KRF) Kofod-Svendsen (KRF)  

 Inger Stilling Pedersen (KRF) den 18. januar 1991 § 1 I næringsloven, jf. lovbekendtgørelse nr. 185 af 25. marts 1988,  

 foretages følgende ændringer:
 1. Efter § 10 indsættes som ny paragraf:
» § 10 a.
Handlende må ikke sælge stærke drikke til personer  

 under 18 år.« 2. I § 27, stk. 1, udgår »§ 11, stk. 1«.
 3. I § 27 indsættes efter stk. 1 som nyt stykke:
» Stk. 2. Overtrædelse af § 10 a straffes med bøde eller under  

 skærpende omstændigheder eller i gentagelsestilfælde med hæfte.« Stk. 2-3 bliver herefter stk. 3-4.
§ 2 Loven træder i kraft den 1. juli 1991.
Bemærkninger til lovforslaget Almindelige bemærkninger Danskernes forbrug af alkohol er steget til det tredobbelte fra midten af  

 halvtredserne til sidst i halvfjerdserne.
Derefter har gennemsnitsforbruget  

 holdt sig nogenlunde konstant på ca. 12 l ren alkohol pr. indbygger om året  

 (personer over 14 år).
Traditionelt har alkohol som nydelsesmiddel været forbeholdt voksne.  

 Imidlertid viser undersøgelser, at unge overtager voksnes drikkemønsker  

 tidligere end før i tiden.
De unge begynder at drikke i en tidligere alder.  

 Det er blevet mere almindeligt at drikke, end det var tidligere.
De unge  

 drikker oftere end før og i mere dagligdags situationer.
Forbruget er altså  

 blevet mere hverdagspræget. (Danskernes alkoholvaner, Alkohol- og  

 Narkotikarådet 1982).
 I de seneste år er der ikke lavet en landsundersøgelse af unges  

 alkoholforbrug, men der er flere steder foretaget lokale eller regionale  

 undersøgelser.
Af en undersøgelse fra Nordjyllands Amt fremgår, at i gruppen unge  

 hovedsagelig mellem 13 og 18 år har 11 pct. et forbrug, der karakteriseres  

 som højt.
Det fremgår endvidere, at alderen har en klar indflydelse på, hvor  

 ofte man drikker, og på forbrugets størrelse.
Fra 15-års-alderen har  

 halvdelen af de unge et jævnligt forbrug af alkohol. (Unge, Fritid og  

 Rusmidler, Nordjyllands Amt 1988).
 Alkoholforbruget blandt unge frembyder et stadigt problem, som har  

 vidtrækkende følger såvel menneskeligt som socialt.
 Forslagsstillerne er af den opfattelse, at et forbud mod salg af stærke  

 drikke til personer under 18 år vil medføre en begrænsning i deres  

 alkoholforbrug.
 Salg af stærke drikke til personer under 18 år er alene begrænset gennem §  

 29 i lovbekendtgørelse nr. 186 af 25. marts 1988 om restaurations- og  

 hotelvirksomhed m.v., der forbyder servering i restaurationer m.v. for  

 personer, der ikke er fyldt 18 år, men loven tager ikke stilling til salg af  

 stærke drikke uden for restaurationsvirksomhed, f.eks. gennem butikshandelen.
I Norge gælder en 18-års-grænse for køb af stærke drikke.
For at undgå  

 salg af alkohol til mindreårige er reglen den, at alle under 23 år uopfordret  

 skal vise legitimation i dagligvarebutikkerne.
Der er bred enighed om, at  

 denne ordning skaber ansvarsfølelse og gode holdninger i den voksne del af  

 befolkningen.
Ved denne lov understreges det, at ungdom og alkohol ikke hører  

 sammen.
Det antages også, at forbudet har medført et betydelig lavere  

 alkoholforbrug blandt unge.
Lovforslaget indebærer flere kontrolproblemer.
Bedømmelse af de unges  

 alder vil givetvis resultere i mange fejlvurderinger.
Den handlende må  

 således sikre sig ved at kræve dokumentation for alder.
Desuden vil køb af stærke drikke i nogen udstrækning foregå ved, at  

 personer over 18 år indkøber stærke drikke til personer under 18 år.
Kontrol  

 heraf er næsten umulig.
Imidlertid er kontrolproblemet i denne situation  

 stort set identisk med problemet i restaurationslovens § 29 og  

 fyrværkerilovens § 6, stk. 1, hvor salg til personer under 18 år er forbudt.  

 Her har lovgiver således valgt at leve med kontrolproblemet.
Bemærkninger til lovforslagets enkelte bestemmelser Til § 1 Til nr. 1 Stærke drikke defineres på samme måde som i restaurationslovens § 12.
 Ved stærke drikke forstås således:
1. vin, frugtvin og andre ved alkoholgæring fremkomne drikke med over 21/2  

 rumprocent alkohol, 2. destillerede alkoholiske (ethanolholdige) drikke, 3. øl med 21/4 vægtprocent alkohol (ethanol) eller derover samt 4. drikke tilsat de under 1-3 nævnte drikke.
Til nr. 2 Ved den foreslåede ændring udgår i straffebestemmelsen § 27 henvisningen  

 til den ophævede § 11.
Til nr. 3 Straffebestemmelsen går fra bødestraf til hæfte.
Denne relativt vide  

 strafferamme er valgt ikke mindst af hensyn til den præventive virkning over  

 for handlende.
Handlende, der gentagne gange overtræder bestemmelsen, bør  

 idømmes ubetinget frihedsstraf.
Straffebestemmelsen svarer til  

 straffebestemmelsen i restaurationslovens § 32.
