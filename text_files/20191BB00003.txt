Fremsat den 2. oktober 2019 af Per Larsen (KF), Mette Abildgaard (KF), Mai Mercado (KF), Martin Geertsen (V), Sophie Løhde (V) og Ellen Trane Nørby (V) Forslag til folketingsbeslutning om at sikre børn en røgfri fremtid igennem en forhøjelse af afgiften på tobak Folketinget pålægger regeringen inden udgangen af 2019 at fremsætte et lovforslag om at hæve tobaksafgiften, således at prisniveauet for en pakke cigaretter stiger til mindst 60 kr.
Bemærkninger til forslaget Hver dag begynder 40 børn med at ryge ifølge Statens Institut for Folkesundhed.
Samtidig forventes cirka hver tredje unge ryger at dø på grund af rygning, hvis de fortsætter med at ryge som voksne.
Det svarer til, at ca, 8 pct. af alle vores børn forventes at dø på grund af rygning (»Ugens tal for folkesundhed, uge 36, 2016«, Statens Institut for Folkesundhed, sdu.dk, og Sundheds- og Ældreudvalget, svar på SUU alm. del  spm. 802, folketingsåret 2017-18).
 Prisen på cigaretter fremhæves af både Kræftens Bekæmpelse, Vidensråd for Forebyggelse og Statens Institut for Folkesundhed som et af de vigtigste redskaber for at reducere rygning blandt børn og unge.
Yderligere fremgår det i en rapport fra Vidensråd for Forebyggelse, at en prisstigning på cigaretter er det initiativ, som der foreligger den største evidens for, at der er og effekt af i forhold til reduktionen af rygning i Danmark.
I dag ligger gennemsnitsprisen for en pakke cigaretter på ca. 40 kr., hvilket er lavere end flere af landene omkring os (»Det mener Kræftens Bekæmpelse om prisen på tobak«, Kræftens Bekæmpelse, cancer.dk, den 9. september 2019, og »Forebyggelse af rygning blandt børn og unge.
Hvad virker? «, Vidensråd for Forebyggelse, 2018).
Skatteministeriet har beregnet, jf.
Finansudvalget, svar på FIU alm. del  spm. 622, folketingsåret 2017-18, at hvis prisen på en pakke cigaretter hæves til 60 kr., så vil dette skabe et merprovenu på ca. 410 mio. kr.
 En prisstigning på ca. 50 pct. svarende til at hæve prisen til 60 kr. for en pakke cigaretter vil kunne reducere rygning blandt børn med 75 pct. ifølge Statens Institut for Folkesundhed (Sundheds- og Ældreudvalget, svar på SUU alm. del  spm. 1201, folketingsåret 2017-18).
 Forslaget vil derfor have en mærkbar forebyggende effekt på børns sundhed.
Skriftlig fremsættelse Per Larsen (KF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om at sikre børn en røgfri fremtid igennem en forhøjelse af afgiften på tobak (Beslutningsforslag nr.
B 3) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
