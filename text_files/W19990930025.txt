Nyt fra Ankestyrelsen - klagesager på  

 hjemmehjælpsområdet - af ankechef Bo Antonsen Den 1. juli 1998 trådte nye klageregler i kraft  

 på hjemmehjælpsområdet.
Efter § 34, stk, 1, nr. 1 i  

 retssikkerhedsloven kan ansøgere om hjælp efter §§ 71 og 72  

 i den sociale servicelov klage over kommunale afgørelser om personlig  

 og praktisk hjælp mv. til kommunernes klageråd.
Hvis det drejer  

 sig om amtskommunale afgørelser kan der klages til amtskommunernes  

 brugerråd, jf. § 41, stk. 3 i retssikkerhedsloven.
 Klagerådet - hvad der anføres om de kommunale  

 klageråd gælder tilsvarende for de amtskommunale brugerråd  

 - kan ikke omgøre afgørelsen, men kun udtale eventuel kritik og  

 komme med forslag til ændringer af den konkrete afgørelse over  

 for kommunen.
 Når klagerådet har behandlet klagen orienterer  

 det kommunen om svaret, hvorefter kommunen skal revurdere sin oprindelige  

 afgørelse og give borgeren meddelelse om resultatet.
 Hvis klageren ikke får fuldt medhold, skal kommunens  

 afgørelse indeholde vejledning om, at afgørelsen kan  

 påklages til det sociale nævn inden 4 uger, ligesom den skal  

 være begrundet.
Nævnets afgørelse kan efterprøves af  

 Den Sociale Ankestyrelse, hvis Ankestyrelsen vurderer, at afgørelsen  

 har principiel eller generel betydning.
Fristen for klage til Ankestyrelsen  

 er 4 uger.
Ankestyrelsen har spurgt sekretariaterne for de sociale  

 nævn om, hvor mange klagesager om hjemmehjælp de har haft.
Af  

 undersøgelsen fremgår det, at de sociale nævn den 3.  

 februar 1999 havde 98 verserende sager om hjemmehjælp, og at  

 nævnene i perioden 1. juli 1998 til 3. februar havde truffet  

 afgørelse i 50 sager.
 Den Sociale Ankestyrelse har endnu ikke modtaget klager  

 over nævnsafgørelser om hjemmehjælp.
 Undersøgelsen er omtalt på de følgende  

 sider.
Den 27. januar 1999 besvarede Socialministeriet nogle  

 spørgsmål, som Tilsynsrådet i Ringkøbing havde  

 stillet den 23. december 1998 om fortolkningen af reglerne om  

 hjemmehjælp.
Og den 11. februar 1999 besvarede Indenrigsministeriet en  

 klage fra Folkepensionistforeningernes og Invalideorganisationernes  

 Kontaktudvalg over en udtalelse fra Tilsynsrådet i Viborg amt om en  

 kommunes administration af reglerne.
 Svarene fra Socialministeriet og Indenrigsministeriet  

 omtales nærmere på de følgende sider, da de indeholder  

 nogle interessante fortolkningsbidrag, som kan være til nytte i  

 kommunernes administration af reglerne.
Rundspørge om klagesager om hjemmehjælp  

 Af fuldmægtig Finn Hess Ankestyrelsen har den 3. og 4. februar 1999 telefonisk  

 foretaget en undersøgelse hos statsamterne og Den Sociale  

 Sikringsstyrelse om antallet af verserende og afgjorte klagesager i de  

 sociale nævn på hjemmehjælpsområdet.
 For landet som helhed var der den 3. februar 1999 i alt 98  

 sager om hjemmehjælp under behandling i de sociale nævn og i Den  

 Sociale Sikringsstyrelse, jf. tab. 1.
Ringkøbing amt havde flest verserende klagesager -  

  i alt 27 sager, mens der ikke var nogen sager under behandling vedrørende hjemmehjælp i  

 Roskilde og Bornholm amter samt i København og Frederiksberg  

 kommuner.
 Som gennemsnit var der i de sociale nævn og Den  

 Sociale Sikringsstyrelse 6,5 sager under behandling den 3. februar 1999.
Tab. 1. Sager om hjemmehjælp under behandling 3. februar  

 1999 Amt / kommune Antal sager København og Frederiksberg kommuner 0 København 2 Frederiksborg 2 Roskilde 0 Vestsjælland 6 Storstrøm 6 Bornholm 0 Fyn 3 Sønderjylland 1 Ribe 8 Vejle 2 Ringkøbing 27 Århus 11 Viborg 14 Nordjylland 16 Verserende sager i alt 98 Af tab. 2 nedenfor fremgår, at de sociale nævn  

 og Den Sociale Sikringsstyrelse i perioden fra 1. juli 1998 og indtil 3.  

 februar 1999 har afgjort i alt 50 sager om hjemmehjælp.
Mere end halvdelen af disse sager er afgjort af det  

 sociale nævn i Roskilde amt.
Nævnet i Roskilde har afgjort i alt  

 32 sager.
 I 6 amter: København, Storstrøm, Bornholm,  

  Fyn, Vejle og Ribe amter er der endnu ikke afgjort klagesager om  

 hjemmehjælp.
 Som gennemsnit har de sociale nævn og  

 Sikringsstyrelsen indtil nu afgjort 3,3 sager.
Tab. 2. Antal sager afgjort i perioden fra 1. juli 1998 til 3. februar  

 1999 Amt / kommune Antal sager København og Frederiksberg kommuner 1 København 0 Frederiksborg 2 Roskilde 32 Vestsjælland 4 Storstrøm 0 Bornholm 0 Fyn 0 Sønderjylland 1 Ribe 0 Vejle 0 Ringkøbing 3 Århus 2 Viborg 2 Nordjylland 3 Afgørelser i alt 50 På spørgsmålet om klagesagerne  

 vedrørende hjemmehjælp i særlig grad kommer fra indbyggere  

 i bestemte kommuner i de pågældende amter, oplyser halvdelen af  

 de sociale nævn og Den Sociale Sikringsstyrelse, at dette ikke er  

 tilfældet.
Den anden halvdel af nævnene oplyser, at ca. 50 pct.  

 eller flere af klagesagerne er fra indbyggere i en enkelt kommune i amtet.
I  

 Roskilde amt kommer samtlige klagesager således fra Greve  kommune og i  

 Viborg amt kommer 93 pct. af klagerne fra indbyggere i Skive kommune.
 De øvrige dominerende kommuner er Trundholm i  

 Vestsjællands amt, Vejen i Ribe amt,  Holstebro i Ringkøbing  

 amt, Randers i Århus amt og Hjørring i Nordjyllands amt.
Et svar fra Socialministeriet Socialministeriet sendte den 27. januar 1999 svar til  

 Tilsynsrådet for Ringkøbing Amt på en henvendelse om  

 lovligheden af en kommunes retningslinjer for tildeling af hjemmehjælp.  

 I svaret, der er et væsentligt fortolkningsbidrag ved administrationen  

 af reglerne om hjemmehjælp, skrev Socialministeriet:
"Vedrørende Tilsynsrådets forespørgsel  

 om personlig og praktisk hjælp (hjemmehjælp) Tilsynsrådet for Ringkjøbing Amt har ved brev  

 af 23. december 1998 rettet henvendelse til Socialministeriet i forbindelse  

 med en sag om lovligheden af ... kommunes retningslinjer for tildeling af  

 hjemmehjælp.
Der rejses i den forbindelse en række  

 spørgsmål, der dels går på de visitationskriterier,  

 der fastlægges af kommunalbestyrelsen og er af generel karakter, og  

 dels går på konkrete bedømmelser af den enkelte  

 ansøgers forhold.
Det sidstnævnte forudsættes i den  

 sociale lovgivning vurderet i forhold til den enkelte kommunes politisk  

 fastlagte serviceniveau/ visitationskriterier samt lovgivningen m.v. i  

 øvrigt.
Socialministeriet antager, at Tilsynsrådet -  

 på baggrund af henvendelser desangående - skal foretage en  

 vurdering af lovligheden af de beslutninger, der er truffet af  

 kommunalbestyrelsen om kommunens serviceniveau.
Som det bl.a. fremgår  

 af Socialministeriets vejledning om sociale tilbud til ældre m.fl., af  

 Socialministeriets idékatalog vedrørende kvalitetsstandarder  

 samt af Socialministeriets pjece om styring af fremtidens hjemmepleje,  

 forudsættes kommunalbestyrelsen i den enkelte kommune, at træffe  

 beslutning om, hvilke ydelser der skal tilbydes ansøgere/modtagere af  

 personlig og praktisk hjælp, og hvilke persongrupper, der  

 afhængigt af funktionsevne forudsættes at kunne få tildelt  

 visse eller alle ydelsestyper.
Socialministeriet forudsætter ikke, at  

 kommunalbestyrelsen forholder sig så konkret til ansøgninger om  

 hjælp som Tilsynsrådets spørgsmål synes at antyde.  

 Flere af de forhold, som Tilsynsrådet stiller spørgsmål  

 om, må derimod afklares i forhold til den enkelte sag, da svarene  

 herpå vil være afhængig af flere forhold end de  

 enkeltstående spørgsmål peger på.
I det omfang  

 kommunalbestyrelsen har truffet en lovlig beslutning om kommunens  

 serviceniveau, forudsættes de konkrete klagesager over kommunale  

 afgørelser administrativt behandlet af de sociale nævn og  

 eventuelt af Den Sociale Ankestyrelse.
 Efter omstændighederne skal Socialministeriet dog  

 til Tilsynsrådet vejledende udtale følgende:
 Spørgsmål 1:
"Er ministeriet enig i, at det kommunale tilbud efter  

 servicelovens § 71, stk. 1, nr. 2, skal indeholde et tilbud om  

 rengøring?" Svar:
Ja, kommuner skal efter ovennævnte bestemmelse i  

 serviceloven være i stand til at tilbyde hjælp eller  

 støtte til nødvendige praktiske opgaver i hjemmet.
Dette  

 antages også at omfatte tilbud om rengøring, forstået  

 på den måde, at kommunen ikke kan udelukke rengøring som  

 en opgave, der ikke er omfattet af bestemmelsen.
 Spørgsmål 2:
"Er ministeriet enig i, at kommunen ved den konkrete  

 visitation (bl.a.) skal vurdere den pågældendes evne til  

 selv at gøre rent?" Svar:
 Ja, kommunen skal i forbindelse med en afgørelse om  

 tildeling af personlig og praktisk hjælp til borgere med behov herfor  

 foretage en konkret og individuel vurdering af den pågældendes  

 funktionsevne, bl.a. set i relation til opgaver, der typisk kan falde ind  

 under betegnelsen "nødvendige praktiske opgaver i hjemmet".
 Spørgsmål 3:
"Er ministeriet enig i, at en person, der er ude af stand  

 til at gøre rent, ikke kan meddeles afslag med den begrundelse, at den  

 pågældende er i stand til at træffe aftale med et  

 hjemmeservicefirma?" Svar:
 Ja, som udgangspunkt kan det forhold at en person er i  

 stand til at træffe aftale med et hjemmeservicefirma ikke i sig selv  

 alene begrunde et afslag.
 Spørgsmål 4:
 Hvis ministeriet måtte være uenig  

 vedrørende pkt. 3, bedes oplyst, hvilken vægt der kan  

 lægges på oplysninger om flere måneders ventetid på  

 ydelser fra den pågældende kommunes hjemmeservicefirmaer.
 Svar:
 Der henvises til svaret på spørgsmål  

 3.
 Spørgsmål 5:
"Tilsynsrådet har forstået, at der i et vist  

 omfang kan tages hensyn til den pågældendes familieforhold og  

 øvrige sociale forhold.
Man beder i denne forbindelse oplyst, i  

 hvilket omfang der kan meddeles afslag begrundet med, at den  

 pågældende har familiemedlemmer eller venner og bekendte, der kan  

 antages at kunne foretage rengøring, såfremt de  

 pågældende ikke hører til ansøgerens  

 husstand.
Kan der eksempelvis gives afslag, fordi den  

 pågældende har yngre og/eller mere velfungerende søskende  

 eller voksne børn? I bekræftende fald bedes oplyst, om dette  

 gælder uanset om de pågældende familiemedlemmer ikke  

 tidligere har forestået rengøringen og uanset, at der på  

 visitationstidspunktet ikke foreligger noget tilbud fra familiemedlemmerne om  

 at påtage sig opgaven.
 I bekræftende fald bedes endvidere oplyst, om  

 formodningen om bistand fra familie og venner kan udstrækkes til  

 personer, der ikke bor i den pågældende by.
 Svar:
Vurderingen af det konkrete hjælpebehov skal som  

 hovedregel ske på baggrund af husstandens
sammensætning.
Der kan derfor som udgangspunkt ikke meddeles afslag  

 alene begrundet i, at den pågældende har familiemedlemmer eller  

 venner og bekendte, der kan antages at kunne foretage rengøring,  

 såfremt de pågældende ikke hører til  

 ansøgerens husstand.
Herudover kan der henvises til Socialministeriets  

 vejledning om sociale tilbud til ældre m.fl. s. 43.
 Spørgsmål 6:
"Tilsynsrådet  finder, at kommunens  

 visitationskriterier er særdeles diffuse og derfor uegnede som grundlag  

 for de konkrete visitationsafgørelser.
Tilsynsrådet har noteret  

 sig, at kriterierne med kommunens egne ord medfører afslag til  

 hjemmehjælpsansøgere, fordi "den pågældende - uagtet  

 vedkommende ikke selv kan klare opgaven/opgaverne - ikke opfylder de  

 fastsatte kriterier/ikke er omfattet af det kommunale serviceniveau".
Man anmoder derfor om en udtalelse om, hvorvidt  

 kriterierne herefter ligger inden for servicelovens rammer." Svar:
 Efter de almindelige forvaltningsretlige regler har  

 borgere, der modtager en ikke-begunstigende afgørelse krav på en  

 fyldestgørende begrundelse for afgørelsen.
 Eftersom  disse afgørelser tager udgangspunkt i det  

 kommunalpolitisk fastlagte serviceniveau, er det overordentligt  

 væsentligt, at dette serviceniveau er beskrevet med en grad af  

 præcision, der gør det muligt for borgerne og andre, at  

 påse, hvorvidt den trufne afgørelse rent faktisk er i  

 overensstemmelse med serviceniveauet.
Der foreligger ikke et regelgrundlag, der i detaljer tager  

 stilling til, hvorledes dette serviceniveau skal være udformet, men for  

 at opnå sikkerhed for, at de kommunalpolitiske beslutninger efterleves  

 i den konkrete praksis, må det naturligvis fordres, at serviceniveauet  

 er beskrevet på en måde, der gør det omsætteligt for  

 borgerne og de, der træffer de kommunale afgørelser om tildeling  

 af hjælp.
Det er således et krav efter Socialministeriets  

 bekendtgørelse om kvalitetsstandarder, at beskrivelsen af indholdet,  

 omfanget og udførelsen af hjælpen skal være præcis,  

 og at der samtidig skal være opstillet kvalitetsmål  

 (operationelle mål).
Kommunerne har siden årsskiftet været  

 lovmæssigt forpligtet til at arbejde med sådanne  

 kvalitetsstandarder for personlig og praktisk hjælp m.v., og til  

 yderligere information vedlægges Socialministeriets idékatalog  

 herom.
Endvidere vedlægges Socialministeriets pjece om styring af  

 fremtidens hjemmepleje, idet arbejdet med kvalitetsstandarder i nogen grad  

 ligger i forlængelse af erfaringerne herfra.
Herudover fremgår det af servicelovens § 110,  

 at alle afgørelser om tildeling af hjælp efter servicelovens  

 kapitel 14 skal meddeles ansøgeren i skriftlig form, og at der til  

 denne brug skal udarbejdes et skema.
Dette skema skal som minimum indeholde  

 oplysning om, hvilke opgaver hjælpen omfatter, formålet med  

 hjælpen, og for hvilken periode hjælpen gives.
Skemaet skal  

 udfyldes i samarbejde med ansøgeren og skal udleveres til  

 ansøgeren i forbindelse med afgørelsen.
Det er herudover  

 forudsat, at den enkelte kommunalbestyrelse nøje overvejer hvilke  

 yderligere oplysninger, der bør gives skriftligt.
 Afslutningsvis skal det bemærkes, at  

 Socialministeriet ikke har kompetence til at instruere kommuner om, hvorledes  

 omsorg og pleje for ældre m.fl.
 konkret skal tilrettelægges, idet denne kompetence  

 efter lovgivningen falder ind under det kommunale selvstyre, som er  

 undergivet Tilsynsrådets tilsynsforpligtelse.
Indenrigsministeriet også på banen Den 11. februar 1999 besvarede Indenrigsministeriet en  

 klage fra Folkepensionistforeningernes og Invalideorganisationernes  

 Kontaktudvalg over en udtalelse fra et Tilsynsråd om en kommunes  

 administration af reglerne om hjemmehjælp.
I klagen anførte Kontaktudvalget bl.a., at  

 Tilsynsrådet uden dokumentation eller egentlig begrundelse havde afvist  

 nogle klager over, at der ikke havde fundet hjemmebesøg sted i en  

 række konkrete sager, og at Tilsynsrådet hverken havde indhentet  

 notat fra kommunen i de enkelte sager om de foretagne hjemmebesøg  

 eller havde foretaget en vurdering af, om kommunen i forbindelse med  

 afgørelserne om ændring af tildelt hjemmehjælp havde taget  

 alle de i loven fastlagte kriterier i betragtning og vægtet disse ud  

 fra lovens intentioner.
Kontaktudvalget havde klaget i september 1997.  

 Tilsynsrådet behandlede derfor klagen efter de tidligere bestemmelser i  

 bistandslovens kapitel 12, der fra 1. juli 1998 er afløst af  

 bestemmelserne i lov om social service § 71 ff.
Efter bistandsloven  

 kunne kommunalbestyrelsens afgørelser ikke indbringes for anden  

 administrativ myndighed.
En klage over en afgørelse om  

 hjemmehjælp kunne dog forelægges for det lokale  

 klageråd.
 Indenrigsministeriet skrev bl.a., at det var ministeriets  

 opfattelse, at det anførte i kommunens vejledende retningslinjer fra  

 september 1997 for prioritering i aktivitet og pleje, hvorefter tildeling af  

 hjemmehjælp til boligens renholdelse inde/ude kun skete til personer i  

 gruppen de svage, som "ikke selv har evnen til at finde andre  

 løsningsmodeller" kun kunne forstås således, at alene de  

 psykiske forhold hos en ansøger eller modtager af hjemmehjælp,  

 der tilhørte gruppen de svage, blev vurderet.
 Som socialministeren også havde meddelt kommunen i  

 sommeren 1998 var dette i strid med lovgivningen om hjemmehjælp.
Der var ikke sket nogen ændring i kommunens pligt  

 til at tilbyde praktisk hjælp i forbindelse med, at serviceloven  

 afløste bistandsloven.
Serviceloven indeholder således  

 også en pligt for kommunen til at tilbyde praktisk hjælp til  

 personer, som ikke selv kan udføre opgaverne af fysiske, psykiske  

 eller sociale årsager, og det forudsættes, at ansøgerens  

 samlede funktionsevne vurderes.
 I det omfang de afgørelser, som kommunen på  

 baggrund af ressourcemæssige overvejelser traf om inddragelse af  

 hjemmehjælp til 250 hjem, alene var baseret på en vurdering af de  

 pågældendes evner til selv at finde andre  

 løsningsmodeller, var dette således ulovligt.
 Indenrigsministeriet havde ikke ud fra de øvrige  

 foreliggende oplysninger mulighed for at vurdere, om kommunen i forbindelse  

 med afgørelserne om inddragelse af hjemmehjælp havde inddraget  

 ressourcemæssige overvejelser i videre omfang, end lovgivningen giver  

 mulighed for, og ministeriet fandt, at Tilsynsrådet af egen drift burde  

 have undersøgt dette spørgsmål nærmere.
 Indenrigsministeriet fandt, at Tilsynsrådet burde  

 have anmodet kommunen om at fremsende kommunens akter i de 250 sager eller i  

 hvert fald i et vist antal af sagerne, for dermed - ved at se de notater om  

 de pågældende hjemmehjælpsmodtagere, som kommunen i henhold  

 til offentlighedslovens § 6 måtte have foretaget, eller ved at se  

 de oplysninger i skemaer, jf. bistandslovens § 51, stk. 2, som  

 tilsynsrådet har lagt til grund, at kommunen har udarbejdet - at sikre  

 sig, at kommunens oplysninger til tilsynsrådet om, at der er foretaget  

 en individuel og konkret vurdering, var korrekte.
 Det var Indenrigsministeriets opfattelse, at kommunens  

 standardmeddelelse om ophør af hjemmehjælp ikke opfyldte kravene  

 til begrundelser efter forvaltningslovens § 24.
 Indenrigsministeriet var enig med tilsynsrådet i, at  

 kommunen i forbindelse med kommunens afgørelser om inddragelse af  

 hjemmehjælp var forpligtet til at vejlede om adgangen til at  

 forelægge disse afgørelser for klagerådet.  

 Indenrigsministeriet fandt ikke, at kommunen havde opfyldt denne forpligtelse  

 ved i kommunens afgørelser at henvise de pågældende til at  

 rette henvendelse til områdeledelsen, såfremt de måtte have  

 ønske om at drøfte noget i anledning af afgørelsen.
 Indenrigsministeriet har meddelt tilsynsrådet  

 ministeriets retsopfattelse og samtidig anmodet tilsynsrådet om - efter  

 indhentet udtalelse fra og eventuel drøftelse med byrådet - at  

 sikre sig, at kommunens administration af reglerne om praktisk bistand i  

 hjemmet, herunder kommunens vejledende retningslinier for prioritering i  

 aktivitet og pleje, bringes i overensstemmelse med lovgivningen, og at  

 borgerne i de 250 hjem, der fik inddraget deres hjemmehjælp i  

 begyndelsen af 1997, vil få tilbudt hjemmehjælp, hvis de opfylder  

 betingelserne herfor.
