Betænkning afgivet af Uddannelses- og Forskningsudvalget den 11. maj 2022 Betænkning over Forslag til lov om ændring af lov om specialpædagogisk støtte ved videregående uddannelser (Ophævelse af bestemmelser om støtteramme, støttetid og maksimal forsinkelse m.v.) [af uddannelses- og forskningsministeren (Jesper Petersen)]:
1. Indstillinger Udvalget indstiller lovforslaget til vedtagelse uændret.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget bemærker, at baggrunden for lovforslaget er, at der sidste sommer opstod et akut problem vedrørende specialpædagogisk støtte (SPS), da praksis for tildeling af støtte viste sig ikke at følge lovgivningen.
Der blev givet mere hjælp, end der var hjemmel til, og derfor vedtog et enigt Folketing en hastelov, lov nr. 1175, som skabte hjemmel til at videreføre den eksisterende praksis.
Herefter skulle der efterfølgende komme en ny lov.
Under 1. behandling den 26. maj 2021 sagde den daværende minister følgende: »Så giver vi så også håndslag på, at når den midlertidige lovhjemmel så udløber, sætter vi os sammen og finder en varig politisk løsning på den her ordning, og ja, det er da min indstilling, at vi tager udgangspunkt i det, der er gældende i dag, men jeg vil nødig foregribe de samlede forhandlinger og de samlede drøftelser om det, for jeg kan også høre, at der er forskellige ordførere, som gerne vil bære andre ting ind og have en bredere drøftelse af det, og det synes jeg, der skal være plads til.« I oktober sendte ministeren et notat om de påtænkte lovændringer uden noget tiltag for en bredere drøftelse af andre forhold omkring SPS-ordningen, som ministeren ellers lovede sidste sommer.
Dansk Folkeparti ønsker, at der skabes sikkerhed for, at de studerende, når de starter på et studie, også kan få den nødvendige SPS fra den første dag på studiet.
Det er ikke acceptabelt, at der kan gå uger eller måneder på et studie, uden at den studerende har adgang til de rigtige hjælpemidler og den rigtige støtte.
Det medfører desværre et stort frafald.
Af kommentarerne til lovforslaget fremgår også, at der er en parallel problemstilling i forhold til su.
Med denne lov bliver det sådan, at man kan få ret til SPS i en længere periode, end man umiddelbart har ret til su.
Det er ikke betryggende for de studerende, der gerne skal være sikre på at kunne gennemføre deres studie med den nødvendige hjælp og den nødvendige su.
Det er en problemstilling, Dansk Folkeparti ønsker løst.
Dansk Folkeparti ønsker, at studerende, der forventelig skal bruge ekstra tid på deres studie, også har en ret til su i den for dem normerede studietid.
Dansk Folkeparti støtter lovforslaget, for der må ikke opstå tvivl om, at man som studerende naturligvis skal kunne få SPS i hele studietiden.
Men Dansk Folkeparti vil følge op på reglerne for at sikre bedre rammer for både SPS og su for studerende med handicap.
3. Udvalgsarbejdet Lovforslaget blev fremsat den 23. februar 2022 og var til 1. behandling den 4. marts 2022. Lovforslaget blev efter 1. behandling henvist til behandling i Uddannelses- og Forskningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og uddannelses- og forskningsministeren sendte den 18. november 2021 dette udkast til udvalget, jf.
UFU alm. del  bilag 28. Den 23. februar 2022 sendte uddannelses- og forskningsministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Ida Auken (S) Jens Joel (S) Julie Skovsby (S) Kasper Roug (S) Kasper Sand Kjær (S) fmd.
Rasmus Horn Langhoff (S) Rasmus Stoklund (S) Anne Paulin (S) Troels Ravn (S) Jan Bjergskov Larsen (SF) Astrid Carøe (SF) Stinus Lindgreen (RV) Katrine Robsøe (RV) Victoria Velasquez (EL) Peder Hvelplund (EL) Susanne Zimmer (FG) Bertel Haarder (V) Anne Honoré Østergaard (V) nfmd.
Carsten Kissmeyer (V) Jane Heitmann (V) Heidi Bank (V) Ulla Tørnæs (V) Jens Henrik Thulesen Dahl (DF) Marie Krarup (UFG) Alex Ahrendtsen (DF) Britt Bager (KF) Gitte Willumsen (KF) Peter Seier Christensen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
