Ved siden af sit fuldtidsarbejde havde medlemmet ved et vandværk  

 arbejde som kasserer.
Endvidere havde han tilsyn med den daglige drift,  

 herunder rensning af filtre, kontrol af pumpetryk og vandforbrug.
Han fik  

 9.900 kr. pr. måned.
Arbejdet var sat til 4 timer om ugen, og medlemmet kunne  

 selv tilrettelægge arbejdet.
 Medlemmet blev opsagt fra sit fuldtidsarbejde på grund af  

 betalingsstandsning pr. 1. oktober 1993 og ledigmeldte sig.
Direktoratet for Arbejdsløshedsforsikringen fandt, at medlemmets  

 arbejde ved vandværket efter sin art kunne udbydes som hovedbeskæftigelse.  

 Arbejdet kunne efter direktoratets opfattelse ikke eller kun vanskeligt  

 kontrolleres, hvorfor arbejdstiden skulle omregnes.
Direktoratet lagde vægt  

 på, at medlemmet selv tilrettelagde arbejdet, og at varetagelsen af  

 kassererposten blev foretaget fra hans hjem.
Endvidere blev der lagt vægt på,  

 at medlemmet var udstyret med en personsøger.
 Ankenævnet tiltrådte direktoratets afgørelse med den anførte  

 begrundelse.
Medlemmet var fuldtidsansat som tømrersvend.
Ved siden af dette job havde  

 han arbejde som kasserer for et vandværk, samt tilsyn med den daglige drift.
 Medlemmet blev opsagt fra sit arbejde som tømrersvend pr. 1. oktober 1993  

 på grund af betalingsstandsning.
 Arbejdsløshedskassen meddelte, at arbejdet ved vandværket ansås for  

 bierhverv med ukontrollabel arbejdstid, hvorfor hans arbejdstid skulle  

 beregnes ved omregning af indtægten med den til enhver tid gældende  

 omregningssats.
Arbejdsløshedskassen anførte, at den omstændighed, at medlemmet havde  

 udført arbejdet på vandværket sideløbende med fuldtidsbeskæftigelse, betød,  

 at han ikke på grund af beskæftigelsen ved vandværket kunne anses for at være  

 forhindret i at udføre fuldtidsarbejde.
En udvidelse af medlemmets  

 forpligtelser vedr. arbejdet på vandværket ville dog kunne medføre, at hans  

 rådighed ansås for indskrænket med deraf følgende tab af ret til supplerende  

 dagpenge.
 Medlemmet klagede og anførte, at hans faktiske arbejdstid kunne  

 kontrolleres effektivt, hvorfor arbejdstiden ikke burde beregnes ved  

 omregning.
Medlemmet vedlagde kopi af ansættelsesaftalen af 1. juni 1993 mellem ham  

 og vandværket, hvoraf fremgik, at hans arbejdsopgaver var varetagelse af  

 kassererposten bortset fra regnskab og vandafgift m.m., som blev varetaget af  

 et revisionsfirma.
Derudover skulle medlemmet deltage i den daglige drift med  

 rensning af filtre og kontrol af pumpetryk og vandforbrug.
For dette arbejde  

 skulle der udbetales et fast vederlag på 9.900 kr. månedligt, som skulle  

 dække et fast timeforbrug på 4 om ugen, fordelt efter medlemmets egen  

 arbejdsplan.
Arbejde af mere omfattende karakter kunne efter medlemmets skøn  

 overlades til et VVS-firma, El-firma eller lignende virksomhed.
 Ansættelsesaftalen indeholdt en frigørelsesattest, idet det var anført, at  

 såfremt medlemmet overtog anden hovedbeskæftigelse, som var uforenelig med  

 varetagelsen af vandværkets drift, ville han have ret til at ophøre med  

 arbejdet for vandværket med øjeblikkelig virkning.
 Arbejdsløshedskassen fastholdt, at arbejdstiden måtte anses for  

 ukontrollabel, idet medlemmet selv skulle udarbejde en arbejdsplan, og idet  

 vederlaget var af en sådan størrelse, at det efter hovedledelsens opfattelse  

 skulle medføre omregning.
Medlemmet oplyste, at hans arbejde som kasserer for vandværket bestod i at  

 modtage nye tilslutninger, hvoraf der var ca. 4-6 om året.
Endvidere skulle  

 han en gang om måneden betale regninger.
Disse funktioner blev varetaget fra  

 hans hjem.
Der havde endnu ikke foreligget en situation, hvor der havde været  

 arbejde i mere end 4 timer om ugen.
Hvis en sådan situation opstod, ville  

 medlemmet være berettiget til ekstra betaling.
Vederlaget blev udbetalt som  

 A-indkomst.
Direktoratet var enig i arbejdsløshedskassens afgørelse, hvorefter  

 medlemmets indtægt fra arbejdet ved vandværket skulle medføre fradrag i  

 dagpengene efter anvendelse af omregningssatsen.
Endvidere fandt  

 direktoratet, at arbejdet efter sin art var hovedbeskæftigelse, hvilket bl.a.  

 betød, at medlemmets sats skulle nedtrappes, og at han var omfattet af  

 reglerne om tidsbegrænset ret til supplerende dagpenge.
Direktoratet henviste til, at når et ledigt medlem, som er arbejdssøgende  

 til arbejde i fuld, sædvanlig arbejdstid, opnår arbejde af kortere varighed,  

 nedsættes dagpengene.
Nedsættelsen sker efter forholdet mellem medlemmets  

 arbejdstid i vedkommende uge og fuld, sædvanlig arbejdstid.
Inden for  

 områder, hvor nedsættelsen ikke kan foretages på grundlag af arbejdstiden,  

 sker nedsættelsen under hensyn til arbejdslønnen.
Direktoratet fandt, at medlemmets arbejde ved vandværket efter sin art  

 kunne udbydes som hovedbeskæftigelse.
Direktoratet havde fundet det af  

 betydning, at der som vederlag for beskæftigelsen blev udbetalt et fast beløb  

 på 9.900 kr.
Uanset at beskæftigelsen ikke konkret kunne anses for hovedbeskæftigelse,  

 fandt direktoratet efter en vurdering af de udførte arbejdsopgaver,  

 sammenholdt med det udbetalte vederlag, at arbejdet havde karakter af  

 hovedbeskæftigelse.
Det forhold, at medlemmet havde kunnet udføre arbejdet  

 sideløbende med fuldtidsbeskæftigelse, betød således ikke, at det kunne anses  

 for bibeskæftigelse i arbejdsløshedsforsikringslovens forstand.
 Det afgørende for vurderingen af, om arbejdstiden var kontrollabel, var,  

 om det i forbindelse med den indgåede arbejdsaftale var et naturligt element,  

 at arbejdsgiveren eller den, som han havde givet myndighed hertil, kunne  

 kontrollere arbejdets udførelse.
 Direktoratet fandt, at medlemmets arbejde ved vandværket ikke eller kun  

 vanskeligt kunne kontrolleres ved arbejdsgiverens registreringer, hvorfor  

 hans arbejdstid i ugen skulle beregnes ved omregning af nettoindtægten med  

 den til enhver tid gældende omregningssats.
Direktoratet havde bl.a. lagt vægt på, at arbejdet blev udført efter  

 medlemmets egen arbejdsplan, samt at hans varetagelse af kassererposten, som  

 bestod i at betale regninger månedligt og modtage nye tilslutninger til  

 vandværket, blev varetaget fra hans hjem.
At arbejdstiden var ukontrollabel,  

 fremgik endvidere af, at medlemmet løbende kunne tilkaldes til arbejdsopgaver  

 ved hjælp af en »bipper«.
Medlemmet indankede sagen og anførte, at det som hovedregel var  

 arbejdstiden, der skulle anvendes ved vurderingen af, om der kunne udbetales  

 supplerende dagpenge.
Medlemmet fandt, at hans arbejde ved vandværket måtte  

 være omfattet af denne hovedregel.
 Direktoratet fandt ikke grundlag for at ændre afgørelsen.
Direktoratet bemærkede, at det som hovedregel var arbejdstiden, der blev  

 lagt til grund ved vurderingen af retten til supplerende dagpenge.
Denne  

 hovedregel blev dog fraveget, når arbejdstiden ikke eller kun vanskeligt lod  

 sig kontrollere ved arbejdsgiverens registreringer.
 Såfremt vandværket valgte at anskaffe et tidsur, og aflønningen herefter  

 skete forholdsmæssigt, svarende til den forbrugte tid, ville arbejdstiden  

 eventuelt kunne anses for kontrollabel.
Det fremgik dog af de modtagne oplysninger om arbejdsforholdet, at en del  

 af vederlaget blev udbetalt for medlemmets kassererarbejde, der udførtes  

 hjemme.
Eftersom denne del af beskæftigelsen var ukontrollabel, skulle det  

 samlede vederlag fortsat omregnes ved anvendelse af den til enhver tid  

 gældende omregningssats.
Størrelsen af medlemmets indtægt, 9.900 kr. eller 300 kr., var som  

 udgangspunkt uden betydning for, om der skulle ske omregning.
Dog kunne  

 spørgsmålet indgå ved vurderingen af, om et eventuelt oplyst tidsforbrug  

 skønnedes at være korrekt.
 Ved vurderingen af, om der var tale om hoved- eller bibeskæftigelse, havde  

 direktoratet bl.a. inddraget lønnens størrelse, idet denne i nogen grad  

 angav, hvilket omfang af ekspertise arbejdsområdet krævede.
 Direktoratet havde herefter fundet, at medlemmets arbejde, for så vidt  

 angik vurderingen af, om der var tale om hoved- eller bibeskæftigelse, var  

 sammenligneligt med f. eks. beskæftigelse som varmemester for en boligblok og  

 derfor efter sin art måtte betragtes som hovedbeskæftigelse.
 Der var ikke tale om en konkret vurdering af arbejdsforholdet, men om en  

 artsvurdering.
Medlemmet oplyste til ankenævnet, at han pr. 1. januar 1994 havde indgået  

 ny aftale med vandværket.
Arbejdets omfang var nu ansat til 6 timer ugentlig  

 og lønnen til 4.730 kr. månedlig.
 Ankenævnet tiltrådte Direktoratet for Arbejdsløshedsforsikringens  

 afgørelse med den givne begrundelse. (J.nr. 1994-1-1778).
