En ansat i forsvaret, der efter aftale mellem Forsvaret og Dansk Røde  

 Kors blev udsendt som repræsentant for Røde Kors til et afrikansk land, blev  

 ikke anset for berettiget til lempelse efter ligningslovens § 33 A, stk. 1,  

 idet han fortsat var ansat i Forsvaret, selv om Røde Kors i en periode  

 betalte hans løn.
Han faldt derfor ind under bestemmelsen i § 33 A, stk. 2.
 A klagede over, at de stedlige skatteemyndigheder for indkomstårene 1984  

 og 1985 ikke har anset ham for berettiget til ved skatteberegningen at opnå  

 lempelse i medfør af bestemmelserne i ligningslovens § 33 A, stk. 1.
Det var oplyst, at klageren fra først i december 1984 til medio juni 1985  

 havde været udsendt til et afrikansk land som repræsentant for Røde Kors i  

 henhold til en aftale mellem Forsvarskommandoen og Dansk Røde Kors.
Klageren  

 var ansat i Forsvaret og havde ifølge aftalen under udsendelsen oppebåret  

 anciennitet, pension samt feriepenge fra Forsvaret, ligesom klagerens løn  

 under udsendelsen for de første 3 måneders vedkommende var betalt fra  

 Forsvaret i overensstemmelse med den gældende ovennævnte aftale.
For så vidt  

 angik de 3 sidste måneders løn, var denne i første omgang betalt fra  

 Forsvaret, men var siden blevet refunderet fra Dansk Røde Kors.
 Det var fra klagerens side oplyst, at det var Dansk Røde Kors, der i  

 første ongang havde udvalgt klageren, men at det var International Røde Kors,  

 Geneve, der havde den endelige kompetence til at foretage udvælgelsen samt  

 give instruktioner og modtage indberetningerne fra klageren.
 Under sit ophold havde klageren modtaget en godtgørelse til dækning af  

 kost og logi.
Skatterådet havde ved afgørelsen henset til, at klageren under hele  

 opholdet havde optjent feriepenge m.v. fra Forsvaret, og til, at  

 Forsvarskommandoen i henhold til aftalen med Dansk Røde Kors kunne lade  

 afgivelsen ophøre med kort varsel i tilfælde af beredskabsmæssige eller andre  

 tjenstlige krav.
Klageren var således ikke fundet berettiget til lempelse,  

 idet han var anset for omfattet af bestemmelsen i ligningslovens § 33 A, stk.  

 2. Efter denne bestemmelse gælder lempelsesreglen i stk. 1 ikke for  

 lønindkomst ved tjeneste uden for riget for den danske stat eller anden dansk  

 myndighed.
 Under henvisning til klagerens stilling over for International Røde Kors  

 påstod klagerens repræsentant lempelse ifølge ligningslovens § 33 A, stk. 1,  

 idet der ikke kunne lægges afgørende vægt på den interne mellemregning.
 Under hensyn til, at klageren efter det oplyste under udsendelsen var  

 stillet til rådighed af Forsvaret og stadig var i et ansættelsesforhold over  

 for Forsvaret, fandt Landsskatteretten, at klageren var omfattet af  

 bestemmelserne i ligningslovens § 33 A, stk. 2. Klageren var således ikke  

 berettiget til skattelempelse efter bestemmelserne i samme lovbestemmelses  

 stk. 1.
 Den påklagede skatteberegning blev herefter stadfæstet.
 LV 1988, D 3.35.
