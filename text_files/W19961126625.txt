 Udtalt, at en tillidsmands offentliggørelse af oplysninger om de  

 ansattes afspadseringstimer på opslagstavler i en virksomhed ikke måtte ske  

 uden de registreredes samtykke, jf. § 4, stk. 2.
 Fabriksklubben på en virksomhed havde besluttet, at tillidsmanden skulle  

 offentliggøre oplysninger om de ansattes afspadseringstimer på opslagstavler  

 i virksomheden.
Tillidsmanden fik udleveret en liste i form af en edb-udskrift en gang om  

 måneden.
Oplysningerne på listen var systematiseret efter den enkelte  

 medarbejders lønnummer, og indeholdt desuden oplysning om den ansattes navn  

 og afspadseringstimer til gode.
 Tillidsmanden hængte listerne op i virksomheden den første i hver måned.  

 De gamle lister blev opbevaret i fabriksklubbens bestyrelses arkiv.
 Det fremgik af et punkt i virksomhedsaftalen vedrørende afspadsering, at  

 alt overarbejde, inden for en given periode, skulle afspadseres og afvikles  

 inden 3 måneder, dog således at den enkelte ansatte måtte have opsparet 50  

 timer.
 Formålet med offentliggørelsen var at få de ansatte til selv at være med  

 til at overholde de regler, der blev vedtaget på arbejdspladsen, herunder i  

 fabriksklubben.
 Registertilsynet udtalte indledningsvis, at man fandt, at fabriksklubbens  

 opbevaring af lister med oplysninger om de ansattes afspadseringstimer  

 udgjorde en registrering omfattet af lov om private registre § 1, stk. 1.  

 Registertilsynet lagde vægt på, at oplysningerne kunne henføres til den  

 enkelte medarbejder, samt at personoplysningerne på listerne var  

 systematiseret efter medarbejdernes lønnumre, og at de opbevaredes i  

 fabriksklubbens bestyrelses arkiv.
 Registertilsynet lagde til grund, at fabriksklubbens registrering af de  

 omhandlede lister skete med henblik på, at tillidsmanden kunne følge op på og  

 kontrollere, om de regler for afspadsering, som var aftalt med virksomheden,  

 blev overholdt.
 Registertilsynet var af den opfattelse, at tillidsmanden ikke behøvede at  

 offentliggøre afspadseringslisterne for at kunne foretage denne opfølgning.  

 Tillidsmanden kunne i stedet kontakte de personer, som der var behov for at  

 følge op over for.
 Det var derfor Registertilsynets opfattelse, at ophængningen af listerne  

 udgjorde en videregivelse, der ikke måtte ske uden de registreredes samtykke,  

 jf. lovens § 4, stk. 2.
 I medfør af lov om private registre § 23, stk. 2, pålagde Registertilsynet  

 på den baggrund fabriksklubben v. tillidsmanden at ophøre med at videregive  

 oplysninger om de ansattes afspadseringstimer på opslagstavler i  

 virksomheden, medmindre den ansatte gav samtykke hertil.
 Tilsynet tog herved ikke stilling til, om virksomhedens udlevering af  

 afspadseringslisterne til fabriksklubben og klubbens registrering heraf var i  

 overensstemmelse med lov om private registre, da klageren specifikt havde  

 anført, at der ikke klagedes herover.
 Registertilsynets Årsberetning 1996 side 96.
