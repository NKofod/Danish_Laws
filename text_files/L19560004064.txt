 Under 24. november 1955 har der i Bogota fundet følgende noteveksling sted  

 vedrørende en vareudvekslings- og betalingsoverenskomst mellem kongeriget  

 Danmark og republikken Colombia (den colombianske note, indeholdende den  

 spanske tekst til overenskomsten, udelades):
Hans Excellence dr.
Evaristo Sourdis, Udenrigsminister, Bogota.
Hr. udenrigsminister, Jeg har den ære overfor Deres Excellence at erklære, at den kongelige  

 danske regering er fuldstændig enig om overenskomsten om vareudveksling og  

 betalingsmåde mellem republikken Colombia og mit land, indeholdt i følgende  

 form:
 Overenskomst om vareudveksling og betalingsmåde mellem kongeriget Danmark  

 og republikken Colombia.
 De to kontraherende parter er, besjælet af ønsket om at fremme  

 udvekslingen af varer mellem de to lande, blevet enige om følgende:
 Artikel 1.
 Nærværende overenskomst finder anvendelse på alle forretninger, som  

 berører køb og salg af varer mellem de to lande.
 Artikel 2.
 De to kontraherende parter er enige om at udstede de respektive registre  

 eller licenser for import og eksport frit til enhver, som andrager herom i  

 overensstemmelse med hvert lands indre love og reglementer og er ligeledes  

 enige om at opretholde vareudvekslingen på det højest mulige niveau.
 Artikel 3.
 De to kontraherende parter er enige om at tage de fornødne forholdsregler  

 til at opretholde ligevægten i vareudvekslingen mellem de to lande.
 Artikel 4.
 Værdien af Colombias eksport til Danmark vil udelukkende kunne godskrives  

 en særlig konto i nominelle USA dollars, der er åbnet i »Danmarks  

 Nationalbank« lydende på »Banco de la Republica« i Colombia.
 Artikel 5.
 Værdien af de varer af dansk oprindelse, der eksporteres til Colombia vil  

 udelukkende kunne betales over den særlige konto i nominelle USA dollars i  

 »Danmarks Nationalbank« lydende på »Banco de la  

 Republica« i Colombia, således som anført under artikel 4 i nærværende  

 overenskomst.
 Dog sker betalingen af de varer, som i overensstemmelse med colombiansk  

 lovgivning og reglementering betales med frit omsættelige deviser, eller for  

 hvilke der ikke kræves kompensation, uafhængigt af den konto, som omtales i  

 nærværende aftales artikel 4.
 Artikel 6.
 Der er enighed om, at priserne på de varer, som er genstand for handel  

 mellem Colombia og Danmark, ikke må overstige verdensmarkedets priser.
 Ligeledes er de to parter enige om, at de varer, der udveksles i medfør af  

 denne overenskomst, ikke vil blive pålagt andre officielle afgifter, end de,  

 der gælder for varer, som bliver betalt med frit omsættelige deviser.
 Artikel 7.
 »Banco de la Republica« i Colombia og »Danmarks  

 Nationalbank« vil indbyrdes træffe aftaler om alle banktekniske detaljer  

 i forbindelse med gennemførelsen af nærværende overenskomst.
 Artikel 8.
 Den kaffe, der importeres til Danmark i medfør af denne overenskomst, kan  

 ikke reeksporteres til noget land på det amerikanske kontinent og ej heller  

 til noget af de lande, som har eller med Colombia måtte afslutte  

 vareudvekslingsaftaler.
 Artikel 9.
 Betalingerne for køb af varer hidrørende fra tredielande kan afregnes over  

 den konto, som er nævnt i nærværende overenskomsts artikel 4 under  

 forudsætning af, at de to kontraherende parter giver tilladelse hertil.
 Artikel 10.
 I specielle tilfælde kan de to kontraherende parter efter noteveksling  

 tillade individuelle vareudvekslinger.
 Artikel 11.
Nærværende overenskomst træder i kraft på dagen for dens undertegnelse og  

 er gyldig for en periode på et år regnet fra ikrafttrædelsen.
Den vil  

 automatisk blive forlænget for en periode på et år og således fremover, med  

 mindre den opsiges 3 måneder inden udløbet af en af de to kontraherende  

 parter.
 Artikel 12.
 Såfremt kontoen i nominelle USA dollars ved nærværende overenskomsts udløb  

 udviser en saldo i Colombias favør, skal saldoen fuldt ud anvendes til indkøb  

 af danske varer, og de kompetente danske myndigheder vil tillade eksport af  

 disse varer.
 Såfremt kontoen ved nærværende overenskomsts udløb udviser en saldo i  

 Danmarks favør, skal saldoen på samme måde fuldt ud anvendes til indkøb af  

 colombianske varer, og de kompetente colombianske myndigheder vil tillade  

 eksport af disse varer.
Jeg benytter denne lejlighed til overfor Deres Excellence at gentage  

 forsikringen om min mest udmærkede højagtelse.
Sign.
E.
Gersdorff  

 Korsgaard.
 Udenrigsministeriet, den 23. august  

 1956.
 Ernst Christiansen.
