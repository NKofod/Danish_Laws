 Udtalt overfor et flyselskab, at flybesætningsmedlemmer, der  

 scheduleres til internationale flyvninger med henholdsvis Oslo og Stockholm,  

 under deres beskæftigelse er omfattet af reglerne i den nordiske konvention  

 art. 7, stk. 1 og 3 og således er omfattet af henholdsvis den Norske og  

 Svenske tillægspensionsordning, uanset at de pågældende er ansat af  

 flyselskabet i København.
 Reglerne i den nordiske konvention om social tryghed tager bl.a. sigte på  

 at undgå, at der for samme beskæftigelsesforhold bidrages til mere end et  

 nordisk lands tillægspensionsordning.
I art. 7, stk. 1 i den nordiske konvention er det bestemt, at den, der er  

 antaget til arbejde i et andet nordisk land end det, hvori han har sin bopæl,  

 er omfattet af tillægspensionslovgivningen i beskæftigelseslandet.
Af art. 7,  

 stk. 3 fremgår, at den som tilhører det rejsende personale ved fly- eller  

 landtransportvirksomhed anses for beskæftiget der, hvor han har sit faste  

 stationeringssted.
 Ved afgørelse af spørgsmålet om fast stationeringssted er arbejdsgiverens  

 direktiv afgørende.
 Af det til sagen oplyste fremgår, at stewardesserne - ifølge  

 ansættelseskontrakten - indtil videre er tjenestegørende i København.  

 Efterfølgende er der indgået halvårlige tillægsaftaler, hvorefter den  

 pågældende »scheduleres ud af Oslo henholdsvis Stockholm«.
 Da tillægsaftalen må anses for en del af ansættelsesforholdets  

 aftalegrund, og da det af tillægsaftalens bestemmelser fremgår, hvor den  

 pågældende stewardesse har »fast« stationeringssted, er det ATP's  

 opfattelse, at stewardesserne må anses for omfattet af den nordiske lands  

 lovgivning, i hvilket de ifølge tillægsaftalen er udstationeret.
Endelig skal vi oplyse, at der i medfør af konventionens art. 11 er  

 mulighed for at fravige de ovennævnte regler.
Anmodning herom skal indgives  

 til Sikringsstyrelsen.
