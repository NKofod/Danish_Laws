 Herved bekendtgøres lov nr. 384 af 20. maj 1992 om  

 kommuners og amtskommuners samarbejde med aktieselskaber m.v., med de  

 ændringer, der følger af lov nr. 253 af 19. april 1995 og lov nr. 289 af 24.  

 april 1996.
 § 1.  Kommuner og amtskommuner kan efter  

 bestemmelserne i § 3 deltage finansielt og ledelsesmæssigt i selskaber, der  

 med henblik på salg forarbejder og videreudvikler viden samt produkter og  

 tjenesteydelser byggende på kommunal viden, som er oparbejdet i kommunen  

 eller amtskommunen i forbindelse med løsning af kommunale eller amtskommunale  

 opgaver.
 Stk. 2.  De selskaber, hvori der foretages indskud efter  

 stk. 1, kan ud over kommunal og amtskommunal viden afsætte dermed  

 sammenhængende privat viden samt produkter og tjenesteydelser byggende på  

 denne viden, men må ikke derudover drive anden virksomhed.
 § 2.  Kommuner og amtskommuner kan efter  

 bestemmelserne i § 3 deltage finansielt og ledelsesmæssigt i selskaber, der  

 ud over at varetage kommunale og amtskommunale opgaver vedrørende forsyning  

 af kommuner og amtskommuner med varer og tjenesteydelser driver virksomhed  

 med henblik på salg af varer og tjenesteydelser baseret på kommunal viden til  

 andre end kommuner og amtskommuner.
 § 3.  En kommunes eller amtskommunes samlede indskud i  

 kontanter eller andre værdier i de i §§ 1 og 2 omhandlede selskaber må ikke  

 overstige 10 mio. kr.
 Stk. 2.  Beløbsbegrænsningerne i stk. 1 vedrører værdien  

 af indskuddet på det tidspunkt, hvor indskuddet foretages.
 Stk. 3.  En kommune eller amtskommune må ikke ved sin  

 deltagelse i de i §§ 1 og 2 omhandlede selskaber opnå bestemmende  

 indflydelse.
 Stk. 4.  En kommune eller amtskommune som ved lovens  

 ikrafttræden har et samlet indskud i de i §§ 1 og 2 omhandlede selskaber, der  

 overstiger 10 mio. kr., jf. stk. 2, kan uanset bestemmelserne i stk. 1 og 3  

 opretholde de indskud, som kommunen eller amtskommunen havde ved lovens  

 ikrafttræden.
 Stk. 5.  Erhvervsministeren kan efter ansøgning tillade,  

 at en kommune eller amtskommune uanset bestemmelsen i stk. 1 i særlige  

 tilfælde foretager indskud, der overstiger 10 mio. kr., i selskaber som nævnt  

 i §§ 1 og 2. Tilsvarende kan erhvervsministeren efter ansøgning tillade, at  

 en kommune eller amtskommune, der er omfattet af stk. 4, foretager yderligere  

 indskud.
 Stk. 6.  De i stk. 1 nævnte beløb kan indskydes i  

 aktieselskaber, anpartsselskaber og andre virksomheder med begrænset ansvar.
 Stk. 7.  Der kan ikke indskydes midler i selskaber m.v.,  

 hvis vedtægter giver andre end selskabsorganerne ret til at udpege  

 medlemmerne af bestyrelsen.
Stk. 8.  Kommuner og amtskommuner indsender en gang  

 årligt en redegørelse til Erhvervs- og Selskabsstyrelsen for deres deltagelse  

 finansielt eller ledelsesmæssigt i erhvervsdrivende selskaber, herunder  

 kommunale fællesskaber, jf. § 60 i lov om kommunernes styrelse.
Erhvervs- og  

 Selskabsstyrelsen fastsætter nærmere regler herom.
 § 4.  De kommunale organisationer kan deltage  

 finansielt og ledelsesmæssigt i de i §§ 1 og 2 omhandlede selskaber, der  

 eksisterer ved lovens vedtagelse, såfremt der ikke herved påføres  

 medlemskommunerne hæftelse for selskabernes forpligtelser.
 § 5.  Loven gælder ikke for Færøerne og Grønland.
 § 6.  Erhvervsministeren fastsætter tidspunktet for  

 lovens ikrafttræden.
 Stk. 2.  (Ophævet) Lov nr. 253 af 19. april 1995  

 indeholder følgende ikrafttrædelsesbestemmelse:
§ 2 Loven træder i kraft dagen efter bekendtgørelsen i Lovtidende(* 1). Lov  

 nr. 289 af 24. april 1996 indeholder følgende ikrafttrædelsesbestemmelse:
§ 2 Loven træder i kraft dagen efter bekendtgørelsen i Lovtidende(* 2).
Erhvervsministeriet, den 28. juni 1996 Yvonne Herløv Andersen / Niels Henrik Englev (* 1) Det pågældende nummer af Lovtidende blev udgivet den 20. april 1995.
 (* 2) Det pågældende nummer af Lovtidende blev udgivet den 25. april 1996.
