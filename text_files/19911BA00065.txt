Nr BSF 65 Forslag til folketingsbeslutning om bedre integration og sikring af  

 udlændinges retsstilling i Danmark Fremsat af Birte Weiss (S) Dorte Bennedsen (S) Baadsgaard (S) Karen  

 Jespersen (S) Else Marie Mortensen (S) Peder Sass (S) den 7. februar 1992 Vedtaget ved anden (sidste) behandling den 18. juni 1992 Regeringen opfordres til inden udgangen af 1992 som opfølgning af Folketingets racismedebat den 3. december 1991 at fremsætte forslag til en sammenhængende politik med henblik på at styrke indvandrernes integration og deres retsstilling som ligeværdige borgere med samme pligter og rettigheder som danskfødte.
 Det skal ske i respekt for indvandrernes forskelligartede kulturelle,  

 sproglige og religiøse baggrund.
 Forslaget skal omfatte følgende initiativer:
 1. Regeringen nedsætter et hurtigtarbejdende udvalg, der kommer med  

 forslag til oprettelse og sammensætning af et rådgivende organ med henblik på  

 sikring af ligebehandling af udlændinge og danskere.
2. Flere og mere differentierede tilbud om undervisning i dansk sprog,  

 samfundsforhold og arbejdskendskab.
For nye familiesammenførte voksne  

 indvandrere gøres undervisning obligatorisk.
Den skal bygge på  

 undervisningsplaner under hensyntagen til indvandrernes vidt forskellige  

 baggrund og behov.
Hvor det skønnes hensigtsmæssigt, knyttes  

 børnepasningsmuligheder til kurserne.
3. For at forbedre indvandrernes sproglige færdigheder og nyttiggøre børns  

 tosprogethed gennemføres en række 4-årige forsøg med  

 modersmålsundervisningen.
Efter forsøgsperiodens udløb tages stilling til  

 modersmålsundervisningens fremtidige struktur og indhold.
 Forsøgsplanen, som skal godkendes af Folketingets Uddannelsesudvalg, kan  

 omfatte:
a.
Som alternativ til den nuværende modersmålsundervisning efter skoletid  

 kan kommuner få tilladelse til i stedet i folkeskolens ældste klasser at  

 tilbyde gængse indvandrersprog som valgfag.
Modersmålsundervisningen på de  

 yngre klassetrin anfægtes ikke heraf.
b.
Hvis et flertal blandt de fremmedsprogede børns forældre ønsker det,  

 kan nogle udvalgte kommuner i forsøgsperioden få tilladelse til delvis at  

 erstatte modersmålsundervisningen med dansktimer.
For børn, der af forældrene  

 ønskes holdt uden for forsøgsordningen, skal der som alternativ om nødvendigt  

 etableres tværkommunal modersmålsundervisning.
c.
Også enkelte forsøg, som går helt nye veje i balancen mellem modersmål  

 og dansk, kan godkendes i forsøgsperioden.
d.
Der gennemføres sideløbende forsøg på gymnasialt niveau med  

 indvandrersprog som valgfag.
e.
Der skabes hjemmel til, at kommuner gennem samarbejde mellem naboskoler  

 kan udveksle elever med henblik på at undgå alt for store koncentrationer af  

 fremmedsprogede elever på enkelte skoler.
Forældrene skal inddrages i  

 beslutning herom.
Det forudsættes, at regelsættet udformes med respekt for  

 gældende konventioner og lovgivning vedrørende ligebehandling,  

 ikkediskrimination og lignende.
 4. Uddannelse af flersprogede lærere, børnehavepædagoger, tolke og  

 lignende fastholdes og videreudvikles.
 5. I et udvalgsarbejde mellem arbejdsmarkedets parter, relevante  

 ministerier og Indvandrerrådet søges det kortlagt, hvordan ekstraordinære  

 barrierer i forbindelse med indvandreres og flygtninges beskæftigelse,  

 erhvervsuddannelse og tilknytning til arbejdsmarkedet i øvrigt kan nedbrydes.
 6. Bedre integration af udlændinge på boligmarkedet sikres ved følgende  

 initiativer:
a.
Kommuner, som har erhvervet ejendomme i forbindelse med opfyldelse af  

 lokalplaner m.v., kan anvende disse til udlejning til bl.a. flygtninge og  

 indvandrere.
b.
Der åbnes adgang for, at kommuner midlertidigt og efter ansøgning kan  

 beslutte at suspendere gældende udlejningsregler i almennyttigt boligbyggeri.
Kommunalbestyrelsens beslutning træffes på baggrund af ansøgninger fra  

 boligselskaberne, når beboersammensætningen i et boligområde er præget af  

 store sociale problemer.
Kommunalbestyrelsens beslutning gælder kun for et år  

 ad gangen, og beslutningen skal godkendes af Indenrigsministeriet.
Ved beslutningen forpligtes kommunalbestyrelsen samtidig til at anvise den  

 boligsøgende en anden bolig af tilsvarende standard og størrelse.
Det  

 forudsættes, at regelsættet udformes med respekt for gældende konventioner og  

 lovgivning vedrørende ligebehandling, ikkediskrimination og lignende.
c.
Med henblik på at inddrage et større antal boliger i løsningen af  

 indvandrernes boligproblemer søger boligministeren gennem forhandlinger med  

 større private udlejere at opnå aftaler om at stille en del af lejlighederne  

 til rådighed for udlejning til indvandrere.
 7. Indenrigsministeren gennemfører en kontrol af udgiftsbehovet for  

 0-6-årige indvandrere og flygtninge i en række udvalgte kommuner og kan i  

 påkommende tilfælde lade denne aldersgruppe indgå i beregningsgrundlaget for  

 udligningsordningerne.
 8. En styrkelse af kulturaktiviteter, der fremmer indvandrernes og  

 flygtningenes integration i samfundet som deltagere i en dialog, hvor de som  

 mennesker kan bidrage til at gøre vores samfund kulturelt rigere.
9. Bevillingen til oplysning om indvandreres og flygtninges vilkår  

 videreføres på det oprindelige niveau, 5 mio. kr. årligt.
Det undersøges  

 endvidere, om bevillingen mere hensigtsmæssigt kan administreres i  

 Direktoratet for Folkeoplysning under Kulturministeriet.
Oprindeligt fremsat forslag Regeringen opfordres til inden den 1. april 1992 som opfølgning af Folketingets racismedebat den 3. december 1991 at fremsætte forslag til en sammenhængende politik med henblik på at styrke indvandrernes integration og deres retsstilling som ligeværdige borgere med samme pligter og rettigheder som danskfødte.
 Det skal ske i respekt for indvandrernes forskelligartede kulturelle,  

 sproglige og religiøse baggrund.
 Forslaget skal omfatte følgende initiativer:
 1. Sikring af, at de rettigheder, der tilkommer udlændinge eller personer  

 uden dansk oprindelse i øvrigt, respekteres, eventuelt ved oprettelse af et  

 nævn for ligebehandling af danskere og udlændinge, hvortil  

 rettighedskrænkelser kan indbringes.
2. Flere og mere differentierede tilbud om undervisning i dansk sprog,  

 samfundsforhold og arbejdskendskab.
For nye familiesammenførte voksne  

 indvandrere gøres undervisning obligatorisk.
Den skal bygge på  

 undervisningsplaner under hensyntagen til indvandrernes vidt forskellige  

 baggrund og behov.
Hvor det skønnes hensigtsmæssigt, knyttes  

 børnepasningsmuligheder til kurserne.
 3. For at nyttiggøre børns tosprogethed gennemføres følgende forslag:
a.
Som alternativ til den nuværende modersmålsundervisning efter skoletid  

 kan kommunerne i folkeskolens ældste klasser i en forsøgsperiode på 4 år i  

 stedet tilbyde gængse indvandrersprog som valgfag.
 Efter forsøgsperiodens udløb tages stilling til modersmålsundervisningens  

 fremtidige struktur og indhold.
b.
Der gennemføres sideløbende forsøg på gymnasialt niveau med  

 indvandrersprog som valgfag.
 4. Uddannelse af flersprogede lærere, børnehavepædagoger, tolke og  

 lignende fastholdes og videreudvikles.
 5. I et udvalgsarbejde mellem arbejdsmarkedets parter, relevante  

 ministerier og Indvandrerrådet søges det kortlagt, hvordan ekstraordinære  

 barrierer i forbindelse med indvandreres og flygtninges beskæftigelse,  

 erhvervsuddannelse og tilknytning til arbejdsmarkedet i øvrigt kan nedbrydes.
 6. Bedre integration af udlændinge på boligmarkedet sikres ved følgende  

 initiativer:
a.
Det gøres lovligt for kommuner at opkøbe ejendomme med henblik på  

 midlertidig udlejning, bl.a. til flygtninge og indvandrere.
b.
Der åbnes adgang for, at kommuner midlertidigt kan beslutte at  

 suspendere gældende udlejningsregler i almennyttigt boligbyggeri.
Kommunalbestyrelsens beslutning træffes på baggrund af ansøgninger fra  

 boligselskaberne, når beboersammensætningen i et boligområde udvikler sig  

 meget ensidigt.
Kommunalbestyrelsens beslutning gælder kun for et år ad  

 gangen, og beslutningen skal godkendes af Boligministeriet.
 Ved beslutningen forpligtes kommunalbestyrelsen samtidig til at anvise den  

 boligsøgende en anden bolig af tilsvarende standard.
c.
Kommunerne gives adgang til at foretage anvisning i en mindre del (op  

 til 10 pct.) af ledigblevne lejligheder i større privatejede  

 udlejningsejendomme, f.eks. ejet af institutionelle investorer.
7. Der gennemføres en supplerende økonomisk udligningsordning mellem  

 kommuner med få indvandrere og kommuner med mange indvandrere.
De 0-6-årige  

 skal indgå i beregningsgrundlaget.
 8. Familiesammenføringsreglerne ændres på følgende områder:
a.
Det undersøges, om udlændinges ret til fast ophold i Danmark skal  

 bortfalde efter samlivsophør, hvis ægteskabet og samlivet har varet mindre  

 end tre år.
Hvor særlige menneskelige grunde taler herfor, skal der i  

 påkommende tilfælde kunne dispenseres fra denne regel.
b.
Reglerne om pligt til selv at stå for forsørgelsen af  

 familiesammenførte forældre skærpes, så man ikke efterfølgende kan unddrage  

 sig en forsørgelseserklæring.
c.
Tilladelse til familiesammenføring på grund af ægteskab bortfalder,  

 hvis ikke begge parter er myndige ifølge dansk lovgivning.
 9. En styrkelse af kulturaktiviteter, der fremmer indvandrernes og  

 flygtningenes integration i samfundet som deltagere i en dialog, hvor de som  

 mennesker kan bidrage til at gøre vores samfund kulturelt rigere.
 10. Bevillingen til oplysning om indvandrernes og flygtningenes vilkår  

 videreføres og flyttes til Direktoratet for Folkeoplysning under  

 Kulturministeriet.
Bemærkninger til forslaget Generelle bemærkninger Integrationen af udlændinge i det danske samfund kan kun lykkes, hvis man  

 tager udgangspunkt i den enkeltes etniske og kulturelle baggrund og samtidig  

 udformer samfundets tilbud, så alle er i stand til at bruge dem.
 Integrationsarbejdet må skelne mellem det, som er kulturelt betinget, det  

 almene og det, som er individuelt betinget.
 Det er urealistisk at tro, at det er muligt at bevare sin oprindelige  

 kultur intakt, når man flytter til et andet land.
Det stiller store krav til indvandrernes og flygtningenes indsats.
Og til  

 danskernes.
Man kan ikke satse ensidigt på fordanskning gennem anvendelse af  

 de tilbud, som allerede findes i samfundet.
Danmark har ikke hidtil ført en sammenhængende integrationspolitik.
På  

 baggrund af Folketingets dagsorden D 21 vedtaget den 3. december 1991 af  

 samtlige partier med undtagelse af Fremskridtspartiet har et bredt flertal  

 imidlertid erkendt, at det haster med at få rettet op på dette forhold.
Se  

 Folketingstidende 1991-92, forhandlingerne sp. 3153.
Dagsorden nr.
D 21 havde følgende ordlyd:
»Idet Folketinget fordømmer enhver diskrimination, fysisk vold eller  

 offentlige angreb, der tager udgangspunkt i menneskers etniske, religiøse  

 eller nationale baggrund, opfordres regeringen til senest den 1. april 1992  

 at fremlægge forslag til en samlet indvandrerpolitik, bl.a. omfattende  

 uddannelsesmæssige, erhvervsmæssige og boligmæssige aspekter, samt til at  

 styrke oplysningen om indvandreres og flygtninges faktiske forhold i  

 Danmark.« Hensigten med at fremsætte nærværende forslag er at præcisere, hvad der  

 efter forslagsstillernes opfattelse bør indgå i et lovinitiativ.
Bemærkninger til forslagets enkelte dele ad 1 Der stilles jævnligt i den offentlige debat forslag om oprettelse af en ny  

 ombudsmandsinstitution, som alene skulle beskæftige sig med etnisk  

 diskrimination.
Forslagsstillerne ønsker ikke ændringer i ombudsmandsinstitutionen og  

 foreslår i stedet oprettelse af et bredt sammensat nævn til sikring af  

 ligebehandling af danskere og udlændinge.
Det skal ud over at undersøge  

 krænkelser og behandle klager kunne rådgive regering og organisationer.
Det  

 skal dels på eget initiativ, dels på opfordring foretage undersøgelser og  

 give anbefalinger samt deltage i oplysningsvirksomhed.
ad 2 Undervisningen af voksne indvandrere er reguleret i lov nr. 355 af 4. juni  

 1986. Undervisningstilbudet omfatter både flygtninge og indvandrere, men  

 bruges mest systematisk af flygtninge, fordi det er en del af Dansk  

 Flygtningehjælps obligatoriske integrationsprogram.
Hensigten med forslaget er at gøre tilbudet obligatorisk også for nye  

 familiesammenførte indvandrere.
Med obligatorisk forstås, at modtagelsen af  

 offentlige overførselsindkomster kan gøres afhængig af deltagelse i  

 undervisningen.
Det skal fortsat være amterne, der er ansvarlige for undervisningens  

 gennemførelse og udlicitering, men der åbnes mulighed for større  

 fleksibilitet ved valget af samarbejdspartnere.
Siden 1988 er antallet af  

 overenskomsthavere faldet fra 234 til 195, og tallet reduceres stadig.
Fordelingen af undervisningen imellem de forskellige typer af  

 overenskomsthavere har dog været stabil, idet Dansk Flygtningehjælp og  

 oplysningsforbundene har delt opgaven imellem sig, så de hver har varetaget  

 ca. 40 pct. af undervisningen.
De sidste 20 pct. ligger hos andre.
 Der er sket et fald i forbruget af lærerløntimer i perioden på ca. 8 pct.,  

 og dette fald kan også konstateres i forbruget af lærerløntimer pr. deltager.  

 I samme periode er der opstået ventelister til danskundervisningen.
Hensigten med forslaget er, at undervisningen gøres mere sammenhængende og  

 systematisk på baggrund af undervisningsplaner.
Rådgivningsindsatsen er et  

 vigtigt element i sikringen af denne sammenhæng, jævnfør bl.a.  

 Mellemfolkeligt Samvirkes forslag til integrationsprogrammer.
Den skønnede meromkostning hertil vil være ca. 65 mio. kr.
Dette tal  

 forudsætter, at der årligt sker familiesammenføring af i alt 2.500 ægtefæller  

 (familiesammenføring til danske og nordiske statsborgere er undtaget herfra).  

 Gennemsnitsomkostningen til undervisningen er sat til 49.000 kr. pr. elev.  

 Tallet dækker over, at behovet for undervisningstimer vil være vidt  

 forskelligt, afhængigt af elevernes forudgående uddannelsesbaggrund.
Det  

 forudsættes derudover, at ca. halvdelen af familiesammenførte ægteskaber i  

 dag modtager tilbud om danskundervisning.
ad 3 a.
Forslaget er stillet for at opkvalificere flygtninge- og  

 indvandrerbørnenes tosprogethed og for at skabe mulighed for forsøg med at  

 sætte undervisningen ind i en fastere ramme med læseplan og formål.  

 Forsøgsmuligheden åbner ligeledes adgang til at undersøge, om en tættere  

 sammenknytning af modersmålsundervisningen og elevens øvrige undervisning vil  

 styrke modersmålsundervisningens kvalitet.
Efter forslaget skal kommuner, der går ind i forsøgsordningen, i stedet  

 for den eksisterende modersmålsundervisning kunne tilbyde indvandrersprog som  

 valgfag i folkeskolens ældste klasser.
Modersmålsundervisningen på de øvrige  

 klassetrin berøres ikke af forsøgsordningen.
Der lægges vægt på, at det  

 udelukkende er de gængse indvandrersprog, der tilbydes som valgfag, eftersom  

 valgfagsmodellen forudsætter et større elevgrundlag end den almindelige  

 modersmålsundervisning.
 Det er hensigten med forslaget, at valgfagsundervisningen i modersmål  

 fortrinsvis finansieres ved at overføre penge fra den almindelige  

 modersmålsundervisning, hvorfor forslaget forudsættes at være  

 udgiftsneutralt.
b.
I de seneste år har man på en række gymnasier givet utraditionelle  

 tilbud i sprog, bl.a. russisk, spansk, portugisisk og japansk.
På tilsvarende  

 måde kan gængse indvandrersprog indgå blandt valgmulighederne.
ad 4 Uddannelse og efteruddannelse af flersprogede lærere, børnehavepædagoger,  

 tolke og lignende er permanent truet af nedskæringer eller nedlæggelse.
Hvis  

 integrationspolitikken skal lykkes på et kvalitativt højt niveau, må disse  

 uddannelser fastholdes og videreudvikles.
ad 5 LO har i en rapport, udsendt maj 1991, påvist, at udlændinges placering på  

 arbejdsmarkedet støder på mange andre barrierer end sprogkundskaber.
Det er  

 et fælles ansvar at belyse disse forhold og give anvisninger på, hvordan  

 barriererne kan nedbrydes.
ad 6 Forslaget sigter i sin helhed på at sikre et mere varieret boligudbud til  

 flygtninge og indvandrere.
En stærk ensidighed i bosætningsmønstret skaber  

 problemer for integrationspolitikken - ikke bare i boligområderne, men også  

 på en række afledede områder som skoler, institutioner, kulturelle tilbud i  

 lokalområdet m.v.
a.
Forslaget om mulighed for kommunale opkøb med henblik på midlertidig  

 udlejning er motiveret i hensynet til de kommuner, som ikke råder over en  

 tilstrækkelig bestand af udlejningsboliger, der er udlændinges gængse  

 boligform i Danmark.
Enkelte kommuner har på den baggrund stillet forslag om  

 adgang til at kunne opkøbe boliger til midlertidig udlejning, men der har  

 været rejst tvivl om lovligheden af sådanne positive initiativer for at sikre  

 en bedre integration på boligmarkedet.
Denne tvivl bør fjernes.
b.
Forslagets anden del sigter på at undgå meget ensidige  

 beboersammensætninger i almennyttige boligområder.
Det er hensigten, at dette forslag om adgang til at kunne sætte de  

 gældende udlejningsregler ud af kraft i en periode skal være gældende, når en  

 ensidig beboersammensætning truer den sociale stabilitet i et område.  

 Forslaget sigter bredt på boligsøgende, uanset om der er tale om danskere  

 eller udlændinge.
Med udlændinge forstås fremmede statsborgere.
 For at sikre imod usaglige beslutninger foreslås det, at  

 kommunalbestyrelsens beslutning skal være begrundet og dokumenterer med  

 opgørelser af den faktiske beboersammensætning, og at kommunalbestyrelsens  

 beslutning skal forelægges til endelig godkendelse i Boligministeriet, der  

 fungerer som øverste tilsynsmyndighed for det almennyttige byggeri.
En eventuel godkendelse skal samtidig være ledsaget af en forpligtelse til  

 at anvise en passende anden bolig af tilsvarende standard, hvis boligsøgende  

 afvises til en lejlighed som følge af de midlertidigt ændrede  

 udlejningsregler.
Herved vil en mere varieret bosætning kunne sikres i en  

 større del af boligmassen i en kommune.
c.
Forslaget om adgang til kommunal anvisning i privat udlejningsbyggeri  

 sigter på, at kommunerne skal kunne anvise til en vis mindre del af private  

 udlejningsboliger (f.eks. 10 pct. af ledigblevne boliger) med det sigte at  

 sikre et mere varieret boligudbud.
Det er hensigten, at denne adgang til  

 anvisning skal begrænses til de lidt større ejendomme, herunder bl.a. større  

 ejendomskomplekser ejet af institutionelle investorer.
Forslaget er i praksis  

 en udvidelse af den adgang til at beslutte kommunal anvisning, som i forvejen  

 eksisterer i forbindelse med genhusning efter byfornyelse.
ad 7 Indenrigsministeren yder årligt et tilskud til kommunernes merudgiftsbehov  

 vedrørende indvandrere.
Merudgiftsbehovet fastlægges i gennemsnit til 2.600  

 kr. pr. indvandrer og 12.100 kr. pr. 6-16-årige.
Indenrigsministeren  

 fastsætter regler om opgørelse af antallet af de udlændinge i hver kommune,  

 som indgår i beregningen af tilskuddet (lov om kommunal udligning og  

 generelle tilskud til kommuner og amtskommuner, jf. lovbekendtgørelse nr. 545  

 af 20. juli 1990, som ændret ved lov nr. 384 af 6. juni 1991).
 Der er i dag en udvikling i retning af, at der i nogle kommuner sker en  

 betydelig koncentration af indvandrere, som virker stærkt belastende for  

 kommunernes økonomi.
Det vil derfor være naturligt med en udligningsordning, der i højere grad  

 er i overensstemmelse med kommunernes økonomiske belastningsniveau.
Endvidere  

 bør også de 0-6-årige indgå som beregningsfaktor i en kommende  

 udligningsordning.
ad 8 a.
Det er blevet hævdet - blandt andet af justitsministeren - at retten  

 til fast ophold efter skilsmisse, såfremt ægteskabet har varet 2 år,  

 misbruges gennem proformaægteskaber til at skaffe opholdstilladelse for  

 udlændinge, der ellers ikke ville kunne få ophold i Danmark.
Såfremt disse  

 oplysninger kan verificeres, bør muligheden for misbrug begrænses ved, at  

 retten til fast ophold først indtræder efter 3 års ægteskab.
b.
Retskravet om familiesammenføring for forældre opretholdes, men  

 regelsæt om forøgelsen skærpes således, at vurderingen af den økonomiske evne  

 hos den, der har påtaget sig forsørgelsen, skal foretages ud fra den samlede  

 husstands indkomst.
Såfremt forsørgeren ikke har vilje på trods af økonomisk  

 evne til at vedstå forsørgelsen, skal kommunen kunne inddrive eventuelle  

 udlæg til forsørgelse ved anvendelse af regelsættet i lov om inddrivelse af  

 underholdsbidrag, jf. lovbekg. nr. 631 af 15. september 1986, som ændret  

 senest ved § 10 i lov nr. 399 af 6. juni 1991.
c.
Bestemmelserne foreslås indført for at undgå ægteskab og  

 familiesammmenføring i forbindelse med helt unge, umyndige mennesker.
ad 9 Alle erfaringer viser, at fælles aktiviteter mellem danskere og  

 indvandrere giver den bedste integration med gensidig respekt for forskellig  

 kulturbaggrund.
 Kulturelle aktiviteter som eksempelvis musik, mad, dans, billedkunst og  

 teater har sit eget fælles verdenssprog, der bryder nationalstaternes  

 grænser.
I den oplysningskampagne om indvandrernes og flygtningenes vilkår i  

 Danmark, som Folketinget har vedtaget på socialdemokratisk initiativ, er der  

 således lagt stor vægt på kulturaktiviteter.
Behovet for støtte er imidlertid  

 stigende, både fra indvandrerside og fra danskere, som ønsker at styrke den  

 tværkulturelle kontakt og forståelse.
 Det er derfor vigtigt, at der også fremover bliver lagt stor vægt på  

 kulturaktiviteter i bestræbelserne på at fremme integration af indvandrere.  

 Desuden bør arten af oplysningsaktiviteter udvides.
ad 10 Ved indførelsen af bevillingen var der tvivl om, i hvilket regi den mest  

 hensigtsmæssigt kunne administreres.
Erfaringen har vist, at denne tvivl var  

 berettiget, og bevillingen foreslås derfor flyttet fra Socialministeriet til  

 Direktoratet for Folkeoplysning under Kulturministeriet.
 Som bilag er optrykt Erklæring fra Det Europæiske Råds møde den 9.-10.  

 december 1991 om racisme og fremmedhad.
Bilag Erklæring fra Det Europæiske Råds møde i Maastricht den 9.-10. december  

 1991 Erklæring om racisme og fremmedhad Det Europæiske Råd konstaterer med bekymring, at tilkendegivelser af  

 racisme og fremmedhad manifesterer sig i stadigt stigende omfang i Europa,  

 både i Fællesskabets medlemsstater og andre steder.
 Det Europæiske Råd understreger, at de internationale forpligtelser til at  

 bekæmpe diskrimination og racisme, som medlemsstaterne har indgået inden for  

 rammerne af De Forenede Nationer, Europarådet og CSCE, har uformindsket  

 gyldighed.
 Det Europæiske Råd erindrer om den erklæring imod racisme og fremmedhad,  

 som Europa-Parlamentet, Rådet og Kommissionen afgav den 11. juni 1986, og  

 udtrykker sin afsky for ovennævnte følelser og tilkendegivelser, idet det  

 bekræfter den erklæring, som det selv afgav den 26. juni 1990 i Dublin.  

 Sådanne tilkendegivelser, herunder udtryk for fordomme over for vold mod  

 indvandrere samt udnyttelse af disse, er uacceptable.
Det er Det Europæiske Råds overbevisning, at respekten for menneskets  

 værdighed er afgørende for Fællesskabets Europa, og at bekæmpelsen af alle  

 former for diskrimination derfor er vital for Det Europæiske Fællesskab som  

 et fællesskab af stater, der bygger på retsstatsprincippet.
Det Europæiske  

 Råd finder det derfor nødvendigt, at medlemsstaternes regeringer og  

 parlamenter handler klart og utvetydigt for at imødegå de følelser og  

 tilkendegivelser af racisme og fremmedhad, som manifesterer sig i stigende  

 omfang.
 Det Europæiske Råd anmoder ministrene og Kommissionen om at øge deres  

 bestræbelser på at bekæmpe diskrimination og fremmedhad og om at styrke  

 retsbeskyttelsen af statsborgere fra tredjelande på medlemsstaternes område.
 Endelig konstaterer Det Europæiske Råd, at lignende tilkendegivelser af  

 intolerance og fremmedhad kommer til udtryk i ekstreme former for  

 nationalisme og etnocentrisme i forbindelse med omvæltningerne i Østeuropa.  

 Fællesskabet og medlemsstaternes politik over for disse lande skal sigte mod  

 stærkt at modvirke sådanne tilkendegivelser.
