Reglerne om overenskomstforhandlinger m.v. inden for telefonsektoren  

 indeholdes i forhandlingsregler, der er aftalt mellem parterne på området og  

 stadfæstet af Ministeriet for offentlige arbejder som koncessionsgiver.  

 Forhandlingsreglerne forbliver i kraft selv om de er opsagt, indtil de  

 afløses af nye regler.
Kan parterne ikke blive enige om nye  

 forhandlingsregler efter opsigelse af de gældende, kan ministeriet i sidste  

 instans fastsætte nye forhandlingsregler.
Efter at forhandlingsreglerne var  

 blevet opsagt, bestemte ministeriet i 1987 bl.a., at de opsagte regler i et  

 nærmere bestemt omfang stadig skulle være gældende.
Dette bevirkede, at det i  

 1986 stiftede Dansk Teleforbund T ikke fik forhandlingsret for så vidt angik  

 et antal medlemmer.
Det blev imidlertid af ministeriet anført, at parterne  

 forudsattes at optage forhandlinger vedrørende nye forhandlingsregler til  

 afløsning af de opsagte inden 1/1 1989.
 1/3 1989 varslede T konflikt for en del af de medlemmer, som det i  

 henhold til ministeriets bestemmelse fra 1987 ikke havde haft forhandlingsret  

 for.
Arbejdsretten henviste til, at de opsagte forhandlingsregler forblev i  

 kraft, indtil de blev afløst af nye.
Da det ikke havde vist sig muligt at  

 gennemføre forhandlingerne om nye forhandlingsregler som forudsat af  

 Ministeriet for offentlige arbejder, måtte T derfor anerkende, at de opsagte  

 regler fortsat var gældende, og konfliktvarslet kendtes ulovligt.
 Dommere: Bisgaard, Halmind, Arnold Hansen, Kardel (retsformand),  

 Erik Jensen, Sløk og Westergaard.
 Under denne sag har De samvirkende Telefonselskaber for Københavns  

 Telefonaktieselskab (KTAS) indklaget Landsorganisationen i Danmark for Dansk  

 Tele Forbund med påstand om, at de indklagede tilpligtes at anerkende, at den  

 ved skrivelse af 8. marts 1989 varslede arbejdsstandsning til ikrafttræden  

 pr. 1. maj 1989 er ulovlig.
 De indklagede har påstået frifindelse.
 Funktionærernes og Tjenestemændenes Fællesråd er for Funktionærforeningen  

 ved KTAS indtrådt i sagen til støtte for klagerne.
 Sagens nærmere omstændigheder er følgende:
 De overordnede regler vedrørende overenskomstforhandlinger og tvister m.v.  

 inden for telefonsektoren er indeholdt i de såkaldte forhandlingsregler, der  

 er blevet til ved forhandlinger mellem parterne og i medfør af post 11 i  

 telefonselskabernes koncessioner blevet stadfæstet af ministeren for  

 offentlige arbejder som koncessionsgiver.
 Denne bestemmelse lyder således i bekendtgørelse af den for Kjøbenhavns  

 Telefon Aktieselskab udfærdigede koncession af 28. juni 1961:
»11. Koncessionshaveren er pligtig til at give det af ham antagne  

 personale adgang til at danne organisationer, der kan forhandle med  

 koncessionshaveren om personalets løn- , pensions-, rets- og arbejdsforhold.  

 Reglerne for sådanne forhandlinger mellem koncessionshaveren og disse  

 organisationer fastsættes ved forhandling mellem parterne og i mangel af  

 overenskomst mellem disse af ministeren for offentlige arbejder.
Reglerne  

 skal åbne mulighed for, at uenigheder, der ikke på anden måde kan bilægges,  

 henvises til mægling og efter enighed derom kan henvises til voldgift i  

 former, der sikrer en endelig afgørelse af det foreliggende spørgsmål.  

 Forhandlingsreglerne og eventuelle ændringer i disse skal stadfæstes af  

 ministeren for offentlige arbejder.« Sådanne regler er udfærdiget i 1923, 1945, 1959 og 1973.
 Efter § 4 i 1973-reglerne tilkommer forhandlingsrettighederne  

 »personaleforeninger, der giver adgang for samtlige medarbejdere med  

 sammenlignelige arbejdsforhold og fælles faglige interesser, og som omfatter  

 den overvejende del af det pågældende personale«.
§ 10 indeholder nærmere regler om voldgift i forbindelse med  

 uoverensstemmelser, og efter § 16 forbliver forhandlingsreglerne i kraft,  

 selv om de er opsagt, indtil de afløses af nye regler.
Opnås der ikke enighed  

 om nye forhandlingsregler, kan De samvirkende Telefonselskaber og  

 personaleforeningerne, hvis de er enige herom, indbringe sagen for  

 Telefonvoldgiftsnævnet til endelig afgørelse.
I mangel af enighed om en sådan  

 indbringelse forelægges sagen for ministeren for offentlige arbejder, jf.  

 telefonkoncessionernes post 11.
Den 15. december 1982 opsagde Dansk Telefonforening forhandlingsreglerne,  

 og det er ikke lykkedes at opnå et forhandlingsresultat om nye  

 forhandlingsregler.
Den 8. november 1984 indbragte Dansk Telefonforening  

 spørgsmålet om forhandling for ministeren for offentlige arbejder, og den 23.  

 november 1984 anmodede De samvirkende Telefonselskaber ministeren om at  

 fastsætte nye forhandlingsregler.
Spørgsmålet om nye forhandlingsregler blev  

 vanskeliggjort ved, at der fra årsskiftet 1986/87 skulle ske overflytning af  

 opgaver og personale fra Post- og Telegrafvæsenet til telefonselskaberne.  

 Gennem sidste halvdel af 1986 foregik der med ministeriet som aktiv part  

 fortsatte forhandlinger, som imidlertid endte resultatløse.
Dansk Tele Forbund blev stiftet den 17. juni 1986 som en sammenlægning af  

 5 forbunds medlemmer beskæftiget inden for telesektoren (Teleforbundet i  

 Danmark, Dansk Telefonforening, Dansk Post- og Telegrafforening, Dansk  

 Postforbund og Handels- og Kontorfunktionærernes Forbund i Danmark).  

 Forbundet startede sin virksomhed 1. januar 1987. Stiftelsen af dette forbund  

 gav anledning til splittelse inden for Funktionærforeningen ved KTAS, der var  

 en afdeling under Dansk Telefonforening.
I Funktionærforeningen ved KTAS gik  

 størstedelen af ledelsen ind for optagelse i Dansk Tele Forbund, men der  

 viste sig ikke flertal herfor under en urafstemning i november 1986.  

 Formanden og næstformanden trådte tilbage på funktionærforeningens  

 generalforsamling den 21. november 1986. Der blev stiftet en ny organisation  

 den 26. november 1986, Administrationsforeningen ved KTAS.
Ca. 450 af  

 Funktionærforeningen ved KTAS's 1700 medlemmer indmeldte sig i denne  

 organisation.
Den 8. december 1986 stiftedes Region 3 i Dansk Teleforbund ved  

 en sammenlægning af Administrationsforeningen ved KTAS med en afdeling af  

 Dansk Post- og Telegrafforening.
Resten af funktionærforeningens medlemmer  

 valgte at blive i Funktionærforeningen ved KTAS under Funktionærernes og  

 Tjenestemændenes Fællesråd.
 Den 16. januar 1987 blev der afholdt et møde mellem De samvirkende  

 Telefonselskaber og Dansk Tele Forbund vedrørende afvikling af  

 overenskomstforhandlingerne i 1987. Under dette møde stillede Dansk Tele  

 Forbund som betingelse for sin tiltrædelse af forhandlingsregler, at der blev  

 optaget en fodnote, hvorefter Dansk Tele Forbund som en undtagelse fra  

 flerhedsprincippet havde forhandlingsret for medlemmerne i Regions 3 i  

 forbindelse med overenskomstforhandlingerne i 1987, såfremt der var mindst  

 400 medlemmer af regionsforeningen (ud over det fra Post- og Telegrafvæsenet  

 overflyttede personale). Dette kunne ikke tiltrædes af De samvirkende  

 Telefonselskaber.
 Den 18. februar 1987 traf Ministeriet for Offentlige Arbejder  

 »følgende ordning af spørgsmålet om nye forhandlingsregler«:
 »1. For så vidt angår personale, som i forbindelse med den ændrede  

 arbejdsdeling på telekommunikationsområdet er overført til  

 telefonselskaberne, fastsættes følgende ordning:
 I en periode på 5 år fra 1. januar 1987 gives der det personale i P&T,  

 der overføres til et telefonselskab i forbindelse med den ændrede  

 arbejdsdeling på teleområdet, og som hidtil har været medlem i en under  

 centralorganisationerne (CO I og CO II) forhandlingsberettiget organisation  

 eller medlem i HK, adgang til forhandlingsret i generelle og lokale spørgsmål  

 gennem DTF, som er en forhandlingsberettiget organisation, der er tilknyttet  

 CO I.
 DsT og DTF forudsættes at optage forhandlinger inden udløbet af 5-års  

 perioden om eventuelle forhandlingsretlige spørgsmål i tilknytning til denne  

 periodes udløb.
 2. Den mellem DsT og JTS den 9. april 1986 indgåede aftale om nye  

 forhandlingsregler stadfæstes i henhold til koncessionernes post 11 på  

 vilkår, at bestemmelserne i nævnte aftale om placering af  

 forhandlingsret anvendes med respekt af indholdet i den i punkt 1 nævnte  

 ordning for overført P&T-personale, samt at aftalens § 13  

 modificeres, således at det tidligste tidspunkt, en opsigelse af aftalen kan  

 få virkning fra, bliver 1. oktober 1988.
 3. DsT har den 16. januar 1987 bl.a. overfor DTF fremlagt vedlagte udkast  

 til regler for afvikling af overenskomstforhandlingerne 1987. Af udkastet  

 fremgår bl.a., at det personale, for hvem DTF har forhandlingsret - i  

 overensstemmelse med et tidligere fremsat ønske fra DTF - forudsættes tillagt  

 aktionsret.
 DTF har imidlertid af andre grunde tilkendegivet, at forbundet ikke kan  

 tiltræde udkastet.
 I betragtning af at de opsagte forhandlingsregler ikke findes fortsat  

 anvendelige på de områder, hvor DTF har forhandlingsretten, finder  

 ministeriet, at nye regler bør fastsættes primært med henblik på de  

 forestående overenskomstforhandlinger.
 På den baggrund fastsættes de af DsT opstillede, forannævnte regler hermed  

 i henhold til koncessionernes post 11 for så vidt angår punkterne 1-5 med den  

 tilføjelse, at reglerne gælder som forhandlingsregler på det område, hvor DTF  

 har forhandlingsretten i henhold til flerhedsprincippet og den under punkt 1  

 nævnte ordning, indtil disse forhandlingsregler er afløst af nye  

 forhandlingsregler i henhold til punkt 6. Parterne forudsættes at forhandle  

 sig frem til sådanne nye regler inden 1. januar 1989.
 Ovenstående regler træder i stedet for de opsagte forhandlingsregler på de  

 områder, som DTF omfatter.
 4. Med hensyn til det område, som Funktionærforeningen ved KTAS måtte  

 dække i overensstemmelse med flerhedsprincippet, gælder de opsagte  

 forhandlingsregler fra 1973 med de nødvendige tilpasninger, som kan foretages  

 i henhold til DsT's og de administrative personaleforeningers kommentarer af  

 13. december 1973 særlig §§ 2 og 16. Forhandlingsret i henhold til dette  

 punkt omfatter ikke personale, for hvem DTF har forhandlingsret i henhold til  

 den foran under punkt 1 nævnte ordning.
 Parterne forudsættes at optage forhandlinger vedrørende nye  

 forhandlingsregler til afløsning af de opsagte inden 1. januar 1989.
 5. Den mellem DsT og Telefonselskabernes Arbejdsleder Forening (TAF)  

 indgåede aftale af 16. januar 1987 om regler for afvikling af  

 overenskomstforhandlinger 1987 stadfæstes hermed.
 Ministeriet har noteret sig, at parterne i reglernes punkt 6 har  

 forpligtet sig til snarest efter overenskomstforhandlingernes afslutning at  

 forhandle sig frem til egentlige forhandlingsregler inden 1. januar 1989.
På den baggrund er det et vilkår for stadfæstelsen af aftalen af 16.  

 januar 1987, at de hertil hørende regler gælder som forhandlingsregler på det  

 område, hvor TAF i henhold til flerhedsprincippet måtte have forhandlingsret,  

 indtil disse forhandlingsregler er afløst af nye forhandlingsregler i henhold  

 til reglernes punkt 6.« Overgangsordningens omfang gav anledning til en del brevveksling, herunder  

 skrivelse af 26. februar 1987 fra Ministeriet for Offentlige Arbejder til De  

 samvirkende Telefonselskaber, skrivelse af 13. marts 1987 fra Ministeriet for  

 Offentlige Arbejder til Jydsk Telesamvirke, skrivelse af 16. marts 1987 fra  

 De samvirkende Telefonselskaber til Dansk Tele Forbund og skrivelse af 13.  

 august 1987 fra Dansk Tele Forbund til De samvirkende Telefonselskaber.  

 Afgrænsningsproblemerne mellem Jydsk Telesamvirke og Dansk Tele Forbund gav  

 anledning til en voldgiftssag mellem disse to organisationer og De  

 samvirkende Telefonselskaber.
Den 1. august 1988 traf voldgiftsretten sin  

 afgørelse fulgt op af en senere afgørelse af 28. december 1988 fra samme  

 voldgiftsret.
I skrivelse af 9. december 1988 meddelte De samvirkende Telefonselskaber  

 Dansk Tele Forbund, at man fortsat var af den opfattelse, at det ikke for  

 indeværende var muligt at opnå aftale om nye forhandlingsregler, og man  

 fremsendte derfor nogle regler for afviklingen af overenskomstforhandlingerne  

 i 1989, idet man anmodede forbundet om at tiltræde disse.
I disse  

 forhandlingsregler var det som fodnote anført, at forhandlingsretten tilkom  

 personaleforeninger, der giver adgang for samtlige medarbejdere med  

 sammenlignelige arbejdsforhold og fælles faglige interesser, og som omfatter  

 den overvejende del af det pågældende personale ved det enkelte selskab.
Den 29. december 1988 opsagde Dansk Tele Forbund en række overenskomster  

 til udgangen af marts måned 1989. Forbundet meddelte, at man kunne tiltræde  

 De samvirkende Telefonselskabers forslag til afvikling af  

 overenskomstforhandlingerne 1989 med undtagelse af afsnittet vedrørende  

 flerhedsprincippet.
I tilslutning hertil meddelte forbundet i skrivelse af  

 17. januar 1989, at man krævede overenskomst for sine medlemmer ansat i  

 administrationen ved KTAS.
Man henviste til den for forbundet uholdbare  

 situation ved ikke at kunne aftale overenskomst for samtlige medlemmer og til  

 det forbehold, man tog ved forhandlingerne om 1987- overenskomsten.
I et møde den 17. februar 1989 afviste KTAS Dansk Tele Forbunds forslag om  

 at fravige »flerhedsprincippet« bl.a. under henvisning til, at en  

 række foreninger, herunder Funktionærforeningen ved K.T.A.S, havde tiltrådt  

 de regler, der var foreslået af De samvirkende Telefonselskaber.
Dansk Tele  

 Forbund kunne ikke anerkende, at KTAS på denne måde indførte en  

 »eksklusivbestemmelse«.
Under mødet blev det oplyst, at Dansk Tele  

 Forbund inden for organisationsområdet havde 661 medlemmer, herunder 144  

 medlemmer, der var overflyttet fra Post- og Telegrafvæsenet, og som allerede  

 var overenskomstdækket i den pågældende region.
Under et møde den 3. marts  

 1989 meddelte De samvirkende Telefonselskaber, at man ikke kunne imødekomme  

 Dansk Tele Forbunds krav om udvidelse af overenskomstens dækningsområde inden  

 for administrationsgruppen ved KTAS.
Den 8. marts 1989 gav Dansk Tele Forbund herefter De samvirkende  

 Telefonselskaber varsel om arbejdsstandsning for så vidt angår forbundets  

 medlemmer i Region 1, 2 og 3. Den 10. marts protesterede De samvirkende  

 Telefonselskaber mod lovligheden af det varslede kampskridt og meddelte, at  

 man agtede at indbringe spørgsmålet for Arbejdsretten.
Den 16. marts 1989  

 afholdtes der fællesmøde, hvorunder parterne fastholdt deres standpunkter.  

 Den 8. april 1989 tilbagekaldte Dansk Tele Forbund varslet for Region 3 med  

 undtagelse af varslet for de medlemmer, der er overført fra Post- og  

 Telegrafvæsenet.
 Den 13. april 1989 indbragte De samvirkende Telefonselskaber herefter  

 sagen for Arbejdsretten.
Klagerne har anført. at de indklagede, indtil andet er aftalt, er bundet  

 af den forhandlingsordning, der er fastsat af Ministeriet for Offentlige  

 Arbejder ved skrivelse af 18. februar 1987. De herved fastlagte  

 forhandlingsregler bekræfter det i en årrække gældende og anerkendte  

 flerhedsprincip inden for dette område.
Med hjemmel i telefonkoncessionernes  

 post 11 har ministeren fastsat forhandlingsregler primært for  

 overenskomstfornyelsen i 1987 og fastslået, at flerhedsprincippet skal være  

 gældende med respekt af den samtidig indførte overgangsordning for personale  

 overført fra Post- og Telegrafvæsenet.
I mangel af anden aftale må den  

 fastlagte ordning gælde også for overenskomstfornyelsen i 1989, idet det  

 udtrykkeligt er anført, at flerhedsprincippet skal være gældende, indtil  

 forhandlingsreglerne er afløst af nye.
Efter flerhedsprincippet tilkommer  

 forhandlingsretten Funktionærforeningen ved KTAS, der som medlemmer har langt  

 den overvejende del af de beskæftigede på det pågældende arbejdsområde.
Da de  

 indklagede ved den varslede konflikt har krævet den hidtidige overenskomsts  

 dækningsområde udvidet til også at omfatte medlemmer, som er og i mange år  

 har været omfattet af Funktionærforeningens overenskomst, er dette krav i  

 strid med de fastlagte forhandlingsregler og bestemmelser.
Hertil kommer, at de indklagedes krav om overenskomst er retsstridigt,  

 fordi de indklagede i realiteten kræver overenskomst på et område, der  

 allerede er overenskomstdækket af en anden organisation.
Efter almindelige  

 arbejdsretlige regler forfølger de indklagede herefter ikke et lovligt og  

 rimeligt formål.
Klagerne har yderligere gjort gældende, at de indklagede ved skrivelse af  

 8. april 1989 har trukket en del af konfliktvarslet tilbage.
Efter almindelig  

 praksis må der stilles høje krav til strejkevarslets nøjagtighed med hensyn  

 til deltagerkreds, således at arbejdsgiveren har rimelig tid og mulighed for  

 at vurdere strejkens omfang og konsekvenser.
En tilbagekaldelse midt i den  

 anvendte varselsperiode må derfor føre til, at det samlede konfliktvarsel må  

 betragtes som ugyldigt.
Subsidiært har klagerne gjort gældende, at den varslede arbejdsstandsning  

 er retsstridig, fordi de indklagede ikke har overholdt de i overenskomsten  

 gældende varsler for afskedigelse ved teknisk tjeneste.
Hvis de af  

 ministeriet ved skrivelse af 18. februar 1987 fastsatte forhandlingsregler  

 har udtømt deres virkning i overenskomstsituationen i 1987, er der ikke  

 mellem parterne nogen aftale om konfliktvarsel.
Efter almindelige regler skal  

 et kollektivt kampskridt i så fald varsles med mindst det varsel, der gælder  

 for den enkelte arbejdstager, i dette tilfælde med et individuelt  

 opsigelsesvarsel på tre måneder i henhold til den indgåede overenskomsts § 4.
 Endelig har klagerne gjort gældende, at konflikten, såfremt den træder i  

 kraft, vil medføre sådanne alvorlige gener i den almindelige drift af hele  

 landets telefonvæsen, at der ikke er noget rimeligt forhold mellem det søgte  

 mål og de anvendte midler.
De indklagede har gjort gældende, at skrivelsen af 18. februar 1987 fra  

 Ministeriet for Offentlige Arbejder alene er gældende i forbindelse med  

 1987-forhandlingerne, idet det forudsættes, at parterne har forhandlet sig  

 frem til nye regler inden den 1. januar 1989. I øvrigt bestrides det, at  

 ministeriet i medfør af koncessionernes punkt 11 skulle være berettiget til  

 at forbyde forhandling og konfliktret ud fra et »flerhedsprincip«.  

 Spørgsmålet om lovligheden af den varslede konflikt må derfor afgøres ud fra  

 almindelige arbejdsretlige grundsætninger om konflikters lovlighed.
Dansk  

 Tele Forbund har den fornødne faglige interesse i et krav om overenskomst for  

 sine medlemmer, og inden for den kollektive arbejdsret er det normalt ikke en  

 betingelse herfor, at man organiserer et flertal af den pågældende gruppe.  

 Der foreligger ikke specielle forhold inden for KTAS, der skulle begrunde, at  

 man skulle fravige den almindelige praksis.
Endelig har de indklagede anført,  

 at der mellem parterne har været enighed om, at der under forhandlingerne  

 skulle være tale om et konfliktvarsel på 1 måned, jf. klagernes skrivelse af  

 9. december 1988 sammenholdt med de indklagedes svar af 29. december 1988.
 Biintervenienten har i det væsentlige henholdt sig til klagernes  

 anbringender og uddybet disse.
 Arbejdsretten skal udtale:
Efter § 16 i de opsagte forhandlingsregler fra 1973 forbliver  

 bestemmelserne i kraft, indtil de afløses af nye regler.
Dette må antages at  

 være lagt til grund i skrivelsen af 18. februar 1987 fra Ministeriet for  

 Offentlige arbejder, idet ministeriet dog har forudsat, at der tilvejebringes  

 nye forhandlingsregler inden den 1. januar 1989.
 På grund af de opståede vanskeligheder bl.a. med hensyn til fastlæggelse  

 af afgrænsningen og afvikling af en voldgiftssag herom, har det ikke vist sig  

 muligt at gennemføre disse forhandlinger som forudsat.
På nuværende tidspunkt må de indklagede derfor anerkende, at de stadig er  

 bundet af forhandlingsreglerne fra 1973 og det deri indeholdte  

 »flerhedsprincip«.
Arbejdsretten tager herefter klagernes påstand  

 til følge.
 T h i k e n d e s f o r r e t :
 De indklagede, Landsorganisationen i Danmark for Dansk Tele Forbund,  

 tilpligtes at anerkende, at den ved skrivelse af 8. marts 1989 varslede  

 arbejdsstandsning til ikrafttræden pr. 1. maj 1989 er ulovlig.
 Arbejdsrettens omkostninger, 2.000 kr., betales af de indklagede.
 (* 1) Henvisninger: Per Jacobsen s.140.
