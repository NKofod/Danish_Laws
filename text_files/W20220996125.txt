Ligebehandlingsnævnets afgørelse om handicap - uanset handicap - ej medhold J.nr. 21-39008 En kvinde klagede over forskelsbehandling pga. handicap i forbindelse med, at hun havde fået afslag på familiesammenføring.
Afslaget blev givet med den begrundelse, at hendes ægtefælle ikke havde bestået en danskprøve, som var en del af integrationskravet i udlændingeloven.
 Da klagen alene vedrørte anvendelsen og fortolkningen af regler i udlændingeloven, kunne nævnet ikke behandle klagen.
 Afgørelsen er truffet af et medlem af nævnets formandskab.
 Klagen angår påstået forskelsbehandling på grund af handicap i forbindelse med afslag på familiesammenføring efter udlændingeloven.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af et medlem af Ligebehandlingsnævnets formandsskab.
Sagsfremstilling Klager, som er fra Philippinerne, fik afslag på familiesammenføring.
 Af det fremlagte, udaterede uddrag af afgørelsen om afslag på familiesammenføring fremgår bl.a.:
Afslag på familiesammenføring Du har fået afslag på din ansøgning om familiesammenføring med [klagers ægtefælle].
 Udlændingestyrelsen har givet dig afslag, fordi din ægtefælle ikke opfylder kravet om at have bestået Prøve i Dansk 3 i lov om danskuddannelse til voksne udlændingen fl., eller en danskprøve på et tilsvarende eller højere niveau.
 Integrationskravet i udlændingelovens § 9, stk. 8, er derfor ikke opfyldt.
 Der er ikke oplyst om ganske særlige grunde til, at du alligevel skal have opholdstilladelse.
 Vi har ikke taget stilling til, om der er andre af udlændingelovens betingelser for familiesammenføring, som heller ikke er opfyldt.
Hvad betyder det for dig Du har haft ret til at opholde dig i Danmark, mens vi har behandlet sagen.
Denne ret ophører nu, hvor vi har behandlet sagen færdig.
 Du skal derfor forlade Danmark senest den 3. september 2021.
Derfor får du afslag (begrundelse) Regler Efter udlændingelovens § 9, stk. 1, nr. 1, kan man få opholdstilladelse, hvis man samlever på fælles bopæl i ægteskab eller i fast samlivsforhold af længere varighed med en i Danmark fastboen de person over 24 år.
 Efter udlændingelovens § 9, stk. 8, er det en ufravigeligbetingelse, at den herboende person har bestået Prøve i Dansk 3 i lov om danskuddannelse til voksne udlændinge m.fl., eller en danskprøve på et tilsvarende eller højere niveau.
Begrundelse Vi har vurderet, at din ægtefælle ikke opfylder kravet om at have bestået Prøve i Dansk 3 i lov om danskuddannelse til voksne udlændinge m.fl., eller en dansk prøve på et tilsvarende eller højere niveau.
 Ved afgørelsen har vi lagt vægt på, at vi ikke har modtaget dokumentation på at din ægtefælle har bestået Prøve i Dansk 3 eller en danskprøve på et tilsvarende eller højere niveau.
 Det forhold, at din ægtefælle har oplyst til sagen, at han har gået ca. 9 år i dansk folkeskole, kan ikke føre til et ændret resultat.
 Vi skal hertil bemærke, at folkeskolens afsluttende prøver 9. eller 10. klasse skal være bestået med et karaktergennemsnit på mindst 6 (efter 13-skalaen) eller 02 (efter 7-trins-skalaen) i danskdisciplinerne bortset fra orden, og vi har i den forbindelse lagt vægt på, at vi ikke har modtaget dokumentation for din ægtefælles skolegang her i landet.
 Klagen blev modtaget i Ligebehandlingsnævnet den 4. september 2021.
 Klager fremsatte den 10. februar 2022 påstand om betaling af en godtgørelse på 15.000 kr.
Klagers bemærkninger Klager gør gældende, at afslaget på familiesammenføring var i strid med handicapdiskriminationsloven.
 Klagen angår udlændingeloven.
 Loven medfører forskelsbehandling af de personer, der kom tidligt ud af skolen, eller måske er ordblinde, idet loven nægter disse personer familiesammenføring på grund af sådanne handicap.
 Klager udrejste til Philippinerne den 2. september 2021, da hendes opholdstilladelse udløb med den begrundelse, at klagers herboende ægtefælle ikke havde aflagt Danskprøve 3, som Udlændingestyrelsen krævede i henhold til udlændingelovens § 9, stk. 8.
Danskprøve 3 indebærer skriftlige svar på en lang række spørgsmål, der oprindeligt var rettet udelukkende til udlændinge, men som ved stramningen af udlændingeloven i 2018 blev tilføjet m. fl. .
Dette har Udlændingestyrelsen fortolket som danskere, der ikke har afgangsbevis fra 10. klasse i skolen, eller ikke kan aflægge Danskprøve 3.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
 Klager har oplyst, at klagen angår udlændingeloven, og gør gældende, at loven medfører forskelsbehandling af de personer, der kom tidligt ud af skolen, eller måske er ordblinde, ved at nægte disse personer familiesammenføring på grund af sådanne handicap.
 Ligebehandlingsnævnet lægger til grund, at klagen angår forskelsbehandling på grund af handicap.
 Det fremgår af forarbejderne til lov om forbud mod forskelsbehandling på grund af handicap, at loven ikke vedrører det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
 For så vidt angår klage over afgørelser, som er truffet af den offentlige forvaltning, må Ligebehandlingsnævnet tage stilling til, om klagen reelt vedrører forskelsbehandling, eller om klagen alene drejer sig om anvendelse og fortolkning af regler i anden lovgivning.
 Efter det af klager oplyste vedrører klagen alene anvendelsen og fortolkningen af regler i udlændingeloven.
 På den baggrund kan Ligebehandlingsnævnet ikke behandle klagen.
 Det bemærkes, at nævnet efter indholdet af klagen sammenholdt med oplysningerne i sagen ikke har fundet anledning til at foretage partshøring af indklagede.
Retsregler Afgørelsen er truffet efter følgende bestemmelser:
