For en person, der pr. 1. januar 1997 påtænkte at omdanne sin  

 personligt drevne virksomhed til selskab efter lov om skattefri  

 virksomhedsomdannelse, blev der ansøgt om tilladelse til skattefri ombytning  

 af de anparter, der skulle udstedes i forbindelse med omdannelsen.  

 Ligningsrådet fandt, at tilladelse til skattefri ombytning var et  

 bevillingsmæssigt spørgsmål, der forudsætter, at anparter, der ønskes  

 ombyttet, eksisterer, og gav på det grundlag afslag på ansøgningen En person havde siden 1993 drevet ejendomsmæglervirksomhed i personligt  

 regi.
Personen påtænkte med virkning fra 1. januar 1997 at indskyde  

 ejendomsmæglervirksomheden i et anpartsselskab efter lov om skattefri  

 virksomhedsomdannelse.
 Oprindeligt var det tanken at foretage virksomhedsomdannelsen pr. 1.  

 januar 1996, men som følge af, at tilladelse til skattefri anpartsombytning  

 ikke forelå inden udgangen af juni måned 1996 var omdannelsen udskudt med et  

 år.
 Baseret på regnskabstal for 1995 var der udarbejdet et udkast til en  

 åbningsbalance og en opgørelse af anparternes forventede anskaffelsessum.
Det var tanken, at der skulle overdrages aktiver for ca. 2,2 mio. kr.,  

 heraf oparbejdet goodwille på 750.000 kr. fastsat på grundlag af den  

 skattemæssige beregningsmodel med en forudsætning om, at indtjeningen i 1996  

 ville ligge på ca. 600.000 kr.
Den regnskabsmæssige egenkapital i  

 åbningsbalancen udgjorde knap 700.000 kr., når der var taget hensyn til  

 udskudt skat på ca. 400.000 kr.
Den forventede anskaffelsessum for nom.  

 200.000 kr. anparter var opgjort til - ca. 650.000 kr. (negativ).
 Virksomhedsomdannelsen ville omfatte hele ejendomsmæglervirksomheden.
 Anpartsombytningen ønskedes gennemført ved, at personen skulle indskyde  

 sine anparter i det selskab, der skulle stiftes ved virksomhedsomdannelsen, i  

 et nystiftet holdingselskab mod alene at blive vederlagt med anparter i dette  

 selskab.
 Baggrunden for virksomhedsomdannelsen og anpartsombytningen var, at  

 personen ønskede at opnå en rimelig hæftelsesform ved at fortsætte  

 ejendomsmæglervirksomheden i et selskab og at gøre det muligt på sigt at  

 udvide aktiviteterne ved opkøb af andre ejendomsmæglervirksomheder under et  

 holdingselskab.
 Det var tanken, at de enkelte ejendomsmæglervirksomheder skulle drives i  

 søsterselskaber, bl.a. også for at skabe mulighed for at optage medejere af  

 den enkelte virksomhed.
 Ansøgningen om anpartsombytning var foretaget forinden gennemførelsen af  

 den skattefri virksomhedsomdannelse for at undgå en uhensigtsmæssig situation  

 for personen ved etablering af et selskab, som isoleret set ikke kunne opnå  

 de ønskede operationelle fordele.
 Der var ikke planer om at ændre på ejerforholdet til det fremtidige  

 datterselskab, herunder optagelse af nye medejere, i de første 3 år efter  

 ombytningen.
 Kommunen og regionen havde tilsluttet sig, at der blev givet tilladelse  

 til anpartsombytning på vilkår, at det ny moderselskabs helejerskab af et  

 fremtidige datterselskab blev bevaret i mindst 3 år.
 Ligningsrådet fandt, at tilladelse til skattefri ombytning efter reglerne  

 i aktieavancebeskatningslovens § 13 var et bevillingsmæssigt spørgsmål, der  

 forudsætter, at de anparter, der ønskes ombyttet, eksisterer, og gav på det  

 grundlag afslag på ansøgningen.
 Ligningsvejledning 1996 S.G.3.5.
