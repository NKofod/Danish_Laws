Skriftlig fremsættelse (30. november 2006) Undervisningsministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov  

 om ændring af lov om vurdering af  

 udenlandske uddannelseskvalifikationer m.v. (Udvidelse af  

 Kvalifikationsnævnets  

 kompetence) (Lovforslag nr.
L 97).
 Lovforslaget fremsættes som opfølgning på regeringens  

 strategi for Danmark i den globale økonomi Fremgang, fornyelse og  

 tryghed,  

 der blev offentliggjort den 20. april 2006.
Som en del af strategien skal uddannelserne tilrettelægges,  

 så forsinkelser i studieforløbet bliver mindst mulige.
Dette kan bl.a. ske  

 ved,  

 at mulighederne for at få godskrevet relevante uddannelseskvalifikationer fra  

 én dansk uddannelse til en anden (merit) styrkes for at nedbringe unødvendige  

 forlængelser af studietiden, så eleven eller den studerende ikke skal begynde  

 forfra fx ved studieskift.
Der er allerede i dag adgang for personer med udenlandske  

 uddannelseskvalifikationer til at indbringe en uddannelsesinstitutions  

 afgørelse om merit for Kvalifikationsnævnet.
Med lovforslaget udvides nævnets  

 kompetence til også at omfatte behandling af klager over visse institutioners  

 afgørelser om merit for uddannelsesforløb gennemført ved danske  

 uddannelsesinstitutioner.
Dette vil være relevant bl.a. for elever eller  

 studerende, der ønsker at foretage studieskift mellem danske uddannelser  

 eller  

 uddannelsesinstitutioner.
 Med lovforslaget udvides Kvalifikationsnævnets beføjelser  

 tillige til at omfatte klager over en institutionens afgørelse om  

 forhåndsmerit  

 til studieophold i udlandet eller ophold ved en anden dansk  

 uddannelsesinstitution.
 Forhåndsmerit er en forudsætning for at få SU og andre  

 former for støtte - fx stipendier fra EU-programmet Erasmus - til  

 uddannelsesforløb i udlandet.
 Personer med danske uddannelseskvalifikationer, der har søgt  

 optagelse på, er optaget på eller er indskrevet ved en uddannelse, der  

 udbydes  

 efter regler fastsat af undervisningsministeren eller kulturministeren, får  

 efter lovforslaget således adgang til - på lige fod med personer med  

 udenlandske uddannelseskvalifikationer - at klage til Kvalifikationsnævnet  

 over  

 uddannelsesinstitutionens afgørelse om merit for danske  

 uddannelseskvalifikationer ind i en anden dansk uddannelse eller fx ved  

 optagelse på samme uddannelse ved en anden dansk uddannelsesinstitution.
 Med forslaget styrkes elever og studerendes retssikkerhed,  

 og der sikres en ensartet praksis for afgørelser om merit for danske  

 uddannelseskvalifikationer.
 Nævnets afgørelse vil være den endelige administrative  

 afgørelse.
Undervisningsministeren fastsætter som hidtil regler om  

 Kvalifikationsnævnets sammensætning, virksomhed og forretningsorden samt  

 ifølge  

 lovforslaget om sagsbehandlingen af klagerne.
Den nu gældende bekendtgørelse  

 nr. 547 af 1. juli 2002 om Kvalifikationsnævnet skal ændres, så den også  

 omfatter nævnets nye beføjelser.
 Det foreslås, at nævnets nye opgaver indgår som en del af  

 den årlige beretning, som undervisningsministeren efter den gældende  

 lovgivning  

 afgiver til Folketinget.
Maritime uddannelser under Økonomi- og Erhvervsministeriet  

 omfattes ikke af Kvalifikationsnævnets nye kompetence.
Disse uddannelser er  

 heller ikke i dag omfattet af Kvalifikationsnævnets kompetence, idet der  

 allerede er en klageadgang for disse uddannelser til Søfartsstyrelsen.
 Forslaget omfatter endvidere ikke klager fra studerende med  

 danske uddannelseskvalifikationer, der har søgt optagelse på, er optaget på  

 eller indskrevet ved en uddannelse omfattet af universitetsloven.
 Kvalifikationsnævnets nuværende kompetence til at behandle  

 klager fra elever og studerende med udenlandske uddannelseskvalifikationer,  

 der  

 har søgt optagelse på, er optaget på eller indskrevet ved en uddannelse, der  

 udbydes efter regler fastsat af undervisningsministeren, ministeren for  

 videnskab,  

 teknologi og udvikling eller kulturministeren berøres ikke af lovforslaget.
 Loven foreslås at træde i kraft 1. april 2007.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig  

 behandling i det høje Ting.
