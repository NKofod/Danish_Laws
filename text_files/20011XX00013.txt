Skriftlig fremsættelse (3. oktober  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af momsloven og  

 lønsumsafgiftsloven. (Ændringer af regler om betalingspligtige  

 personer m.v., ændringer som følge af tilpasning til 6.  

 momsdirektiv og andre ændringer).
(Lovforslag nr.
L 19).
 Med det formål at give en  

 økonomisk lempelse til især små og mellemstore  

 virksomheder i EU gennemfører forslaget et nyt direktiv i momsloven.  

 Direktivet  indebærer, at skattemyndighederne ikke længere kan  

 stille som krav til en virksomhed fra et andet EU-land, at den skal  

 registreres ved en repræsentant, når virksomheden sælger  

 momspligtige leverancer til virksomheder eller private i landet.
 Med det formål generelt at forebygge  

 indtægtstab på grund af manglende betaling af moms fra  

 momspligtige virksomheder, der ikke er etableret i Danmark, foreslås  

 det samtidig at udvide anvendelsesområdet for reglen om omvendt  

 betalingspligt i momsloven til en række momspligtige leverancer, som  

 hidtil ikke har været omfattet.
Ændringen, der samtidig må betegnes som en  

 forenkling af momsloven, indebærer, at det fremover altid vil  

 være den danske virksomhed, som skal afregne momsen til  

 skattemyndighederne, når virksomheden modtager en momspligtig vare  

 eller ydelse fra en virksomhed, der er etableret i udlandet.
Reglen om  

 omvendt betalingspligt vil dog fortsat ikke gælde ved salg til  

 private.
Herudover indeholder forslaget en række forslag, der  

 har til formål at tilpasse nogle af momslovens bestemmelser til de  

 tilsvarende i 6. momsdirektiv.
Forslagene stilles på baggrund af de  

 anbefalinger om lovændringer, som en arbejdsgruppe bestående af  

 repræsentanter fra skattemyndighederne og advokat- og  

 revisororganisationer, kom med i en rapport i juli i år.
Langt den overvejende del af forslagene er sproglige  

 justeringer, tekniske justeringer og forslag, der betyder at der i momsloven  

 indføres nogle bestemmelser, der efter direktivet gives mulighed for  

 at vi bruger.
Kun et par af forslagene er begrundet med, at det er vurderet  

 som tvivlsomt, om 6. momsdirektiv giver tilstrækkelig hjemmel til de  

 gældende bestemmelser.
Regeringen finder ikke, at der er nogle af  

 forslagene, som har særlig væsentlig betydning for hverken  

 erhvervslivet elle myndighederne, hvilket viser, at momsloven ikke har  

 så store mangler, som den kritik, der med jævne mellemrum  

 opstår af den måde, hvorpå EU-reglerne er gennemført  

 i loven, synes at indikere.
Af ændringerne vil jeg specielt nævne, at det  

 foreslås, at virksomheders gaver til forretningsforbindelser, kunder og  

 lignende fremover skal betragtes momsmæssigt ligesom reklameartikler,  

 hvis værdien er på 100 kr. eller mindre.
Det betyder, at disse  

 gaver fremover kan foræres væk uden at det som i dag bevirker, at  

 der ikke er fradragsret for momsen af indkøbene.
Det vil bringe os i  

 større overensstemmelse med praksis i de øvrige EU lande, men  

 samtidig er det et forslag, der betyder et vist provenutab for staten, nemlig  

 ca. 25 mill. kr. årligt.
Til gengæld vil erhvervslivet få  

 forbedret deres økonomi tilsvarende.
Forslaget indeholder også forslag, der ikke er  

 begrundet i EU-reglerne, og her vil jeg gerne nævne forslaget om, at  

 der sker en regulering af den årlige omsætningsgrænse for  

 blindes salg af varer og ydelser fra 110.000 kr. til 170.000 kr.
Stigningen  

 svarer til den almindelige prisudvikling.
Dette forslag vil give et  

 provenutab for staten på ca. 1 mill. kr.
 Loven foreslås af hensyn til fristen for  

 gennemførelsen af direktivet at træde i kraft 1. januar  

 2002.
 Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
