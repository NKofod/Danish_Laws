Fremsat den 4. oktober 2007 af finansministeren (Thor Pedersen) Forslag til folketingsbeslutning om ordningen for De Europæiske Fællesskabers egne indtægter »Folketinget meddeler sit samtykke til Danmarks ratifikation af den af Rådet for Den Europæiske Union trufne afgørelse af 16. april 2007 om ordningen for de Europæiske Fællesskabers egne indtægter.« Bemærkninger til forslaget 1. Baggrund Forslag til folketingsbeslutning fremsættes for at gøre det muligt, at regeringen på Danmarks vegne kan ratificere rådsafgørelsen om ordningen for De Europæiske Fællesskabers egne indtægter, jf. art. 269 i Traktaten om de Europæiske Fællesskaber.
Den nye rådsafgørelse er en del af udmøntningen af aftalen om EUs budgetrammer for 2007-2013 (de finansielle perspektiver), som blev indgået i Rådet i december 2005 og forhandlet færdig med Europa-Parlamentet i april 2006. Rådsafgørelsen er således en del af en samlet politisk aftale.
Rådsafgørelsen er vedtaget i Rådet den 16. april 2007 med enstemmighed på forslag fra Kommissionen og efter høring af Europa-Parlamentet (se bilag).
Rådets afgørelse træder i kraft den første dag i den måned, der følger efter at alle lande har ratificeret aftalen.
Aftalen vil gælde med tilbagevirkende kraft fra 1. januar 2007, dvs. den dato, hvor de nye finansielle rammer for EUs budget trådte i kraft.
2. Den gældende rådsafgørelse I henhold til den gældende rådsafgørelse af 29. september 2000 om ordningen for De Europæiske Fællesskabers egne indtægter finansieres det fælles budget af:
  Traditionelle egne indtægter (told og landbrugsafgifter), som udgjorde ca. 11 pct. af EUs indtægter i 2005.
 Indbetalinger fra medlemslandene som en andel af det fælles beregningsgrundlag for moms.
Denne indtægt udgjorde ca. 14 pct. af EUs indtægter i 2005.
 Indbetalinger fra medlemslandene svarende til deres andel af EUs samlede bruttonationalindkomst (BNI). Denne indtægtskilde beregnes således, at der er balance mellem EUs udgifter og indtægter.
Denne indtægt udgjorde ca. 75 pct. af EUs indtægter i 2005.
For momsindtægten fastsætter Rådets afgørelse en øvre grænse for de enkelte landes momsbidrag, der siden 2004 har udgjort 0,5 pct. af landets andel af det fælles beregningsgrundlag.
Herfra trækkes den såkaldte »fastfrosne sats«, som er beregnet efter en kompliceret formel, hvilket i praksis giver en samlet momsbidragssats på omkring 0,3 pct. af det fælles beregningsgrundlag.
Beregningsgrundlaget må ikke udgøre mere end 50 pct. af det enkelte lands BNI.
Der har været tale om sænkning af momsbidragene over en årrække, hvilket har betydet en forøgelse af BNI-indtægternes andel af budgetmidlerne.
Der gælder et overordnet loft for medlemslandenes bidrag til EU på 1,31 pct. af BNI for forpligtelsesbevillinger og 1,24 pct. af BNI for betalingsbevillinger.
Disse lofter har ingen umiddelbar betydning i praksis, da udgiftsrammerne i de finansielle perspektiver er væsentligt lavere.
Den gældende rådsafgørelse fastsætter endvidere en kompensationsordning til fordel for Storbritannien (UK-rabatten), som blev indført ved den såkaldte Fontainebleau-aftale i 1984. Hovedprincippet i kompensationsordningen er, at Storbritannien får en kompensation svarende til 66 pct. af forskellen mellem Storbritanniens direkte indbetalinger til EU (moms- og BNI-bidrag) og den britiske andel af de samlede fordelte udbetalinger fra EU-budgettet.
Finansieringen af kompensationen til Storbritannien sker via de øvrige landes BNI-bidrag, idet Tyskland, Holland, Sverige og Østrig dog kun betaler 25 pct. af deres andel heraf.
3. Den nye rådsafgørelse Som opfølgning på Det Europæiske Råd den 15.-16. december 2005 fremlagde Kommissionen et revideret forslag til rådsafgørelsen om EUs egne indtægter.1)Ud over de ændringer som var aftalt på Det Europæiske Råd, indeholdt Kommissionens forslag også en række ændringer af mere teknisk karakter.
Det reviderede forslag blev vedtaget af Rådet uden væsentlige ændringer.
EU's indtægtssystem bevares grundlæggende uændret uden væsentlige ændringer i de eksisterende indtægtskilder.
Momsindtægten fastsættes fremover ved en fast rate på 0,3 pct. af medlemsstaternes momsberegningsgrundlag.
Raten på 0,3 pct. er fastsat ud fra, hvad raten i de seneste år har været i gennemsnit.
UK-rabatten bevares, herunder også den rabat på finansieringen af UK-rabatten, som Tyskland, Holland, Sverige og Østrig fik ved aftalen om de finansielle perspektiver for 2000-2006. UK-rabatten modificeres imidlertid som opfølgning på EU's udvidelse i 2004. Konkret skal bruttobevillingerne, som tilgår medlemslande som er tiltrådt efter 30. april 2004 fraregnes ved fastsættelse af UK-rabatten.
Dog sker der ikke korrektion for landbrugsbevillinger til de nye medlemslande, dvs. direkte støtte, udgifter til markedsordninger samt de landdistriktsmidler, der stammer fra garantisektionen.
Den anførte korrektion indfases som vist i tabel 1.
Der indføres samtidig et loft på 10,5 mia. euro (2004-priser) for, hvor stor den samlede modifikation af UK-rabatten kan blive i perioden 2007-2013 ved korrektionen for udvidelsesomkostninger, jf. ovenfor.
Loftet vil blive opjusteret i tilfælde af nye udvidelser af EU inden år 2013  ud over Bulgarien og Rumænien.
Loftet vurderes i praksis at få en begrænset effekt.
Ved den forrige korrektion af Rådets beslutning om EU's egne indtægter i forbindelse med aftalen om de finansielle perspektiver for 2000-2006 blev der ligeledes indført en mindre korrektion af UK-rabatten for at tage højde for EU's udvidelse.
Denne korrektion foreslås nu at bortfalde efter 2013, idet den anses for at blive erstattet af den nu foreslåede mere omfattende korrektion.
Ved siden af UK-rabatten indføres to forskellige typer af bidrags-reduktioner for fire andre lande.
Ligesom for UK-rabatten sker dette under henvisning til den såkaldte Fontainebleau-aftale fra 1984, hvori det anføres, at intet medlemsland skal have ekstraordinære omkostninger sammenlignet med deres relative velstand.
Konkret henvises til disse landes såkaldte nettostillinger i forhold til EU, dvs. et beregnet forhold mellem indbetalinger og udbetalinger til og fra EU.
 For det første bliver Sverige og Holland i årene 2007-2013 tildelt en midlertidig reduktion af deres årlige BNI-bidrag på hhv. 150 mio. euro og 605 mio. euro. (i 2004-priser). Finansieringen heraf fordeles på alle medlemslande via BNI-bidraget, dvs. at Sverige og Holland også selv bidrager.
For det andet får fire lande i årene 2007-2013 en midlertidig reduktion af deres moms-bidragsrate.
I stedet for den normale rate på 0,3 pct. af momsberegningsgrundlaget skal Sverige og Holland betale 0,1 pct., Tyskland 0,15 pct. og Østrig 0,225 pct.
Finansieringen heraf sker via højere BNI-indtægter fordelt på alle lande.
Momsreduktionerne beregnes dog før beregning af UK-rabatten, hvorved UK får rabat på finansieringen af de nedsatte moms-rater.
 I rådsafgørelsen indføjes endvidere en reference til det review af både indtægts- og udgiftssiden som Kommissionen anmodes om at gennemføre i 2008/2009, herunder at Kommissionen om nødvendigt skal fremlægge passende forslag til ændringer.
 Rådsafgørelsen indeholder en række ændringer af mere teknisk karakter, hvoraf kan fremhæves:
 Distinktionen mellem landbrugsafgifter og toldafgifter ophæves.
Den materielle forskel er forsvundet efter implementering af lovgivning som opfølgning på GATT (WTO)-forhandlingerne under Uruguay-runden.
 Ved skiftet fra regnskabsmæssig opgørelse af BNI fra det såkaldte ENS79 til ENS95 fremlagde Kommissionen i 2001 de deraf følgende nye helt overordnede udgiftslofter på hhv. 1,31 pct. af BNI for forpligtelsesbevillinger og 1,24 pct. af BNI for betalingsbevillinger.
Disse indskrives nu direkte i beslutningen om egne indtægter.
Lofterne erstatter de eksisterende lofter som opgjort under ENS79 udgjorde 1,335 pct. af BNI for forpligtelser og 1,27 pct. af BNI for betalinger.
  Efter kritik fra Revisionsretten er der indføjet en henvisning til, at Rådet skal vedtage de nødvendige regler til gennemførelse af afgørelsen om egne indtægter og sikre inspektioner af midlernes opkrævning, jf. traktatens art. 279.
 Endelig følges rådsafgørelsen af et forslag til opdatering af det dokument som rent beregningsteknisk opstiller metoden for beregning af UKs rabat.
Beregningsmetoden justeres i overensstemmelse med ovenstående ændringer.
4. Konsekvenser af den nye rådsafgørelse Rådsafgørelsens statsfinansielle konsekvenser skal ses i sammenhæng med vedtagelsen af udgiftsrammerne i de finansielle perspektiver for 2007-2013, samt hvordan den faktiske årlige budgettering og implementering af budgettet bliver.
Tages udgangspunkt i at implementeringen i gennemsnit bliver den samme i 2007-2013 som budgetteret i 2006 opnås en gennemsnitlig årlig dansk merudgift på omkring ½ mia. kr. i faste priser.
Opgjort som andel af BNI vil det danske EU-bidrag være faldende, idet det danske EU-bidrag vil ligge på nogenlunde samme niveau hen over perioden, mens BNI vil være stigende.
Det bemærkes, at der traditionelt er store udsving i implementeringsgraden af udgiftsrammerne i de enkelte år.
UK-rabatten vil på kort sigt stige, men forventes i 2013 at falde til under 2006-niveauet som følge af den fuldt indfasede permanente korrektion af UK-rabatten.
Tabel 2 viser en beregning af UK-rabatten under antagelse af fuld udnyttelse af udgiftsrammerne i 2009-2013. Endvidere ses konsekvenserne af de midlertidige reduktioner af moms- og BNI-bidrag for Tyskland, Nederlandene, Sverige og Østrig.
Samlet set er der et stigende rabatvolumen i forhold til år 2006, men aftagende over perioden.
Udgangspunktet for den efterfølgende budgetperiode er, at UK-rabatten er omtrent på samme niveau som i dag samtidig med at de øvrige rabatter udløber, idet de er defineret som specifikke for perioden 2007-2013 og ikke videre frem.
 Den administrative belastning ved den foreslåede omlægning af systemet for EUs indtægter vurderes at være omtrent uændret.
5. Ensidige erklæringer afgivet ved vedtagelsen af den nye rådsafgørelse 1) »Den Tjekkiske Republik, Cypern, Danmark, Estland, Finland, Ungarn, Italien, Letland, Litauen, Polen, Slovenien og Slovakiet beklager, at de nye justeringer for specifikke medlemsstater »udelukkende for perioden 2007-2013« gennemføres på en sådan måde, at finansieringen af dem ikke deles af alle medlemsstater.
Denne gennemførelsesmåde bør ikke berøre kommende ordninger.Fremtidige ændringer af ordningen med egne indtægter bør bevæge sig i retning af en regelbaseret ordning for finansiering af de udgifter, der er aftalt i fællesskab, og som er enkel, gennemsigtig og uden justeringer for bestemte medlemsstater.« 2) »Den belgiske og den luxembourgske delegation minder om, at de er imod de retningslinjer, Kommissionen har valgt til bogføring og fordeling af de administrative udgifter.
Disse udgifter, der er af en særlig karakter, afholdes ikke i den pågældende medlemsstats økonomiske interesse.
Som i 2000 erklærer den belgiske og den luxembourgske delegation sig imidlertid rede til ikke at modsætte sig, at de udelukkende anvendes til formål i forbindelse med beregningen af UK-korrektionen.« Bilag 1 RÅDETS AFGØRELSE om ordningen for De Europæiske Fællesskabers egne indtægter RÅDET FOR DEN EUROPÆISKE UNION HAR  under henvisning til traktaten om oprettelse af Det Europæiske Fællesskab, særlig artikel 269, under henvisning til traktaten om oprettelse af Det Europæiske Atomenergifællesskab, særlig artikel 173, under henvisning til forslag fra Kommissionen, under henvisning til udtalelse fra Europa-Parlamentet,2)under henvisning til udtalelse fra Revisionsretten3)under henvisning til udtalelse fra Det Europæiske Økonomiske og Sociale Udvalg,4)og ud fra følgende betragtninger:
1) Det Europæiske Råd konkluderede på sit møde i Bruxelles den 15. og 16. december 2005 bl.a., at ordningerne vedrørende egne indtægter bør følge det overordnede mål om ligebehandling.
De bør derfor i tråd med de relevante konklusioner fra Det Europæiske Råd i Fontainebleau i 1984 sikre, at ingen medlemsstat kommer til at bære en for stor budgetbyrde i forhold til sin relative velstand.
Det er derfor hensigtsmæssigt at indføre bestemmelser, der omfatter specifikke medlemsstater.
 2) Fællesskabernes ordning for egne indtægter skal sikre, at der er tilstrækkelige midler til rådighed til en velordnet udvikling af Fællesskabernes politikker, idet der tages hensyn til nødvendigheden af streng budgetdisciplin.
3) Med henblik på denne afgørelse bør bruttonationalindkomst (BNI) defineres som årlig BNI i markedspriser som beregnet af Kommissionen ved anvendelse af det europæiske national- og regionalregnskabssystem i Fællesskabet (i det følgende benævnt »ENS 95«) i overensstemmelse med Rådets forordning (EF) nr. 2223/96.5) 4) Med hensyn til overgangen fra ENS 79 til ENS 95 i forbindelse med budgettet og de egne indtægter og for at bevare de finansielle midler uændret, der stilles til rådighed for Fællesskaberne, har Kommissionen i overensstemmelse med artikel 3, stk. 1 og 2, i Rådets afgørelse 2000/597/EF, Euratom af 29. september 2000 om ordningen for De Europæiske Fællesskabers egne indtægter6)foretaget en ny beregning af loftet for egne indtægter og af loftet for bevillinger til forpligtelser, udtrykt med to decimaler, på grundlag af formlen i nævnte artikel.
Kommissionen gav Rådet og Europa-Parlamentet meddelelse om de nye lofter den 28. december 2001. Loftet for egne indtægter var sat til 1,24% af medlemsstaternes samlede BNI i markedspriser, og for bevillinger til forpligtelser var der sat et loft på 1,31% af medlemsstaternes samlede BNI.
Det Europæiske Råd konkluderede på mødet den 15. og 16. december 2005, at disse lofter skal fastholdes på deres nuværende niveau.
 5) For at bevare de finansielle midler uændret, der stilles til rådighed for Fællesskaberne, er det hensigtsmæssigt at tilpasse disse lofter udtrykt i procent af BNI i tilfælde af ændringer af ENS 95, som medfører væsentlige ændringer af niveauet for BNI.
6) Som følge af gennemførelsen i EU-lovgivningen af de aftaler, der er indgået som led i de multilaterale handelsforhandlinger under Uruguay-runden, er der ikke længere nogen væsentlig forskel mellem landbrugsafgifter og told.
Det vil derfor være hensigtsmæssigt at fjerne denne sondring for så vidt angår Den Europæiske Unions almindelige budget.
 7) Men henblik på gennemsigtighed og forenkling konkluderede Det Europæiske Råd på mødet den 15. og 16. december 2005, at den ensartede bidragssats for momsindtægterne fastsættes til 0,30%.
 8) Det Europæiske Råd konkluderede på mødet den 15. og 16. december 2005, at Østrig, Tyskland, Nederlandene og Sverige skal drage fordel af reducerede momsbidragssatser i perioden 2007-2013, og at Nederlandene og Sverige skal drage fordel af bruttoreduktioner i deres årlige BNI-bidrag i samme periode.
9) Det Europæiske Råd konkluderede på mødet den 15. og 16. december 2005, at korrektionen til fordel for Det Forenede Kongerige skal bevares sammen med de reducerede bidrag til finansieringen af korrektionen til fordel for Tyskland, Østrig, Sverige og Nederlandene.
Efter en indfasningsperiode mellem 2009-2011 skal Det Forenede Kongerige imidlertid deltage fuldt ud i finansieringen af udvidelsesomkostningerne med undtagelse af direkte betalinger og markedsrelaterede udgifter samt den del af udgifterne til landdistriktudvikling, der hidrører fra Den Europæiske Udviklings- og Garantifond for Landbruget (EUGFL), Garantisektionen.
Beregningen af korrektionen til fordel for Det Forenede Kongerige skal derfor justeres ved gradvis at se bort fra udgifterne i de medlemsstater, der er tiltrådt EU efter den 30. april 2004, med undtagelse af ovennævnte landbrugsudgifter og udgifter til landdistriktudvikling.
Det supplerende bidrag fra Det Forenede Kongerige som følge af reduktionen af de fordelte udgifter må ikke overstige 10,5 mia.
EUR i 2004-priser i perioden 2007-2013. Ved en fremtidig udvidelse før 2013, undtagen for Bulgariens og Rumæniens tiltrædelse, justeres beløbet tilsvarende.
 10) Det Europæiske Råd konkluderede på mødet den 15. og 16. december 2005, at artikel 4, andet afsnit, litra f), i afgørelse 2000/597/EF, Euratom om udelukkelsen af de årlige førtiltrædelsesudgifter i de tiltrædende lande fra beregningen af korrektionen til fordel for Det Forenede Kongerige ikke længere skal gælde fra slutningen af 2013.
 11) Det Europæiske Råd opfordrede på mødet den 15. og 16. december 2005 Kommissionen til at foretage en fuldstændig og vidtspændende revision, der omfatter alle aspekter af EU's udgifter, herunder den fælles landbrugspolitik, og af midlerne, herunder budgetkompensationen til Det Forenede Kongerige, og aflægge rapport i 2008/2009.
 12) Der bør fastsættes bestemmelser til sikring af overgangen fra den ordning, som blev indført ved afgørelse 2000/597/EF, Euratom, til den ordning, som indføres ved denne afgørelse.
13) Det Europæiske Råd konkluderede på mødet den 15. og 16. december 2005, at denne afgørelse skal have virkning fra den 1. januar 2007  FASTSAT FØLGENDE BESTEMMELSER, SOM DET HENSTILLER TIL MEDLEMSSTATERNE AT VEDTAGE:
Artikel 1 Der tillægges i overensstemmelse med den i de følgende artikler fastsatte fremgangsmåde Fællesskaberne egne indtægter, som skal sikre finansieringen af Den Europæiske Unions almindelige budget i overensstemmelse med artikel 269 i traktaten om oprettelse af Det Europæiske Fællesskab (i det følgende benævnt »EF-traktaten«) og artikel 173 i traktaten om oprettelse af Det Europæiske Atomenergifællesskab (i det følgende benævnt »Euratom-traktaten«).
 Den Europæiske Unions almindelige budget finansieres uanset andre indtægter fuldt ud af Fællesskabernes egne indtægter.
Artikel 2 1. Egne indtægter, der opføres på Den Europæiske Unions almindelige budget, omfatter provenuet af:
a) afgifter, præmier, tillægs- eller udligningsbeløb, supplerende beløb og lignende, told i henhold til den fælles toldtarif samt andre afgifter, som af Fællesskabernes institutioner er pålagt eller vil blive pålagt handelen med ikke-medlemsstater, told på varer i henhold til den udløbne traktat om oprettelse af Det Europæiske Kul- og Stålfællesskab samt afgifter og lignende, der er fastsat inden for rammerne af den fælles markedsordning for sukker b) anvendelse af en ensartet sats, som gælder for alle medlemsstater, på de harmoniserede momsberegningsgrundlag, der fastlægges i henhold til fællesskabsregler, jf. dog stk. 4, andet afsnit.
Det beregningsgrundlag, som skal tages i betragtning i denne sammenhæng, overstiger ikke 50% af hver enkelt medlemsstats BNI som defineret i stk. 7 c) anvendelse af en ensartet sats - som fastsættes som led i budgetproceduren under hensyntagen til summen af alle øvrige indtægter - på summen af alle medlemsstaternes BNI, jf. dog stk. 5, andet afsnit.
 2. Egne indtægter, der opføres på Den Europæiske Unions almindelige budget, omfatter desuden provenuet af andre afgifter, som måtte blive indført som led i en fælles politik i overensstemmelse med EF-traktaten eller Euratom-traktaten, forudsat at den procedure, som er fastsat i artikel 269 i EF-traktaten eller i artikel 173 i Euratom-traktaten, overholdes.
 3. Ved indbetaling af de i stk. 1, litra a), omhandlede beløb tilbageholder medlemsstaterne 25% til dækning af opkrævningsomkostninger.
 4. Den ensartede sats, der er omhandlet i stk. 1, litra b), fastsættes til 0,30%.
 Udelukkende for perioden 2007-2013 fastsættes bidragssatsen for momsindtægterne for Østrig til 0,225%, for Tyskland til 0,15% og for Nederlandene og Sverige til 0,10%.
 5. Den ensartede sats, der er omhandlet i stk. 1, litra c), gælder for hver medlemsstats BNI.
Udelukkende for perioden 2007-2013 drager Nederlandene fordel af en bruttoreduktion af sit årlige BNI-bidrag på 605 mio.
EUR og Sverige af en bruttoreduktion af sit årlige BNI-bidrag på 150 mio.
EUR, målt i 2004-priser.
Disse beløb tilpasses løbende priser ved at anvende den seneste BNP-deflator for EU udtrykt i euro, der er beregnet af Kommissionen, og som foreligger, når det foreløbige budgetforslag udarbejdes.
Disse bruttoreduktioner indrømmes efter beregningen af korrektionen til fordel for Det Forenede Kongerige og dens finansiering som omhandlet i artikel 4 og 5 i denne afgørelse og har ingen virkning på den.
 6. Er budgettet endnu ikke vedtaget ved regnskabsårets begyndelse, skal de eksisterende moms- og BNI-bidragssatser fortsat gælde, indtil de nye satser træder i kraft.
 7. Med henblik på denne afgørelse forstås ved BNI årets bruttonationalindkomst i markedspriser, som den beregnes af Kommissionen ved anvendelse af ENS 95 i henhold til forordning (EF) nr. 2223/96.
 Hvis ændringer af ENS 95 medfører væsentlige ændringer i BNI, som den er beregnet af Kommissionen, beslutter Rådet med enstemmighed på forslag af Kommissionen og efter høring af Europa-Parlamentet, hvorvidt disse ændringer skal gælde for denne afgørelse.
Artikel 3 1. Fællesskabernes samlede egne indtægter til dækning af de årlige bevillinger til betalinger må ikke overstige 1,24% af summen af alle medlemsstaternes BNI.
 2. Beløbsrammen for de årlige bevillinger til forpligtelser, der opføres på Den Europæiske Unions almindelige budget, må ikke overstige 1,31% af summen af alle medlemsstaternes BNI.
 Der fastholdes et bestemt forhold mellem bevillinger til forpligtelser og bevillinger til betalinger for at sikre disse bevillingers forenelighed og for at sikre, at det i stk. 1 nævnte loft kan overholdes i de følgende år.
 3. Hvis der indføres ændringer af ENS 95, som medfører væsentlige ændringer i niveauet for BNI i forbindelse med anvendelsen af denne afgørelse, foretager Kommissionen en ny beregning af lofterne for betalinger og forpligtelser som fastsat i stk. 1 og 2 på grundlag af følgende formel:
hvor t er det seneste fulde år, som der foreligger data for i overensstemmel se med Rådets forordning (EF) nr. 1287/2003 af 15. juli 2003 om harmonisering af bruttonationalindkomsten i markedspriser (»BNI-forordningen«).7) Artikel 4 1. Der indrømmes Det Forenede Kongerige en korrektion af budgetuligevægte.
Denne korrektion fastsættes ved a) at beregne forskellen i det foregående regnskabsår mellem:
 Det Forenede Kongeriges procentvise andel af summen af ikke reducerede momsberegningsgrundlag, og  Det Forenede Kongeriges procentvise andel af de samlede fordelte udgifter b) at multiplicere den således beregnede forskel med de samlede fordelte udgifter c) at multiplicere resultatet under litra b) med 0,66 d) at formindske resultatet under litra c) med virkningerne for Det Forenede Kongerige af overgangen til den reducerede moms og betalingerne i artikel 2, stk. 1, litra c), dvs. forskellen mellem  hvad Det Forenede Kongerige skulle have betalt for beløbene finansieret med de indtægter, der er nævnt i artikel 2, stk. 1, litra b) og litra c), såfremt den ensartede sats var blevet anvendt på de ikke-reducerede momsgrundlag, og  Det Forenede Kongeriges betalinger som følge af anvendelsen af artikel 2, stk. 1, litra b) og c) e) at formindske resultatet under litra d) med Det Forenede Kongeriges nettogevinster som følge af forhøjelsen af den procentandel af indtægterne i artikel 2, stk. 1, litra a), som medlemsstaterne tilbageholder for at dække opkrævningsomkostninger og hermed forbundne omkostninger.
f) på tidspunktet for hver udvidelse af EU at foretage en tilpasning af resultatet under litra e) for at reducere kompensationen, hvorved det sikres, at udgifter, der er uformindskede før udvidelsen, forbliver uformindskede efter udvidelsen.
Denne tilpasning foretages ved at reducere de samlede fordelte udgifter med et beløb svarende til de årlige førtiltrædelsesudgifter i de tiltrædende lande.
Alle således beregnede beløb fremføres til de efterfølgende år og tilpasses hvert år ved at anvende den senest foreliggende BNP-deflator for EU udtrykt i euro som beregnet af Kommissionen.
Denne litra ophører med at gælde fra og med den korrektion, der for første gang skal opføres på budgettet i 2014.
 g) at tilpasse beregningen ved at nedsætte de samlede fordelte udgifter med de samlede fordelte udgifter i de medlemsstater, der er tiltrådt EU efter 30. april 2004, med undtagelse af direkte betalinger til landbruget og markedsrelaterede udgifter samt den del af udgifterne til landdistriktudvikling, der hidrører fra EUGFL, Garantisektionen.
 Denne nedsættelse indfases gradvis i overensstemmelse med følgende tabel.
2. I perioden 2007-2013 må det supplerende bidrag fra Det Forenede Kongerige, der følger af reduktionen af de fordelte udgifter i stk. 1, litra g), ikke overstige 10,5 mia.
EUR målt i 2004-priser.
Kommissionens tjenestegrene kontrollerer hvert år, om den kumulerede tilpasning af korrektionen overstiger dette beløb.
Beløb i løbende priser omregnes i denne sammenhæng til 2004-priser ved at anvende den senest foreliggende BNP-deflator for EU udtrykt i euro som beregnet af Kommissionen.
Hvis loftet på 10,5 mia.
EUR overstiges, nedsættes Det Forenede Kongeriges bidrag tilsvarende.
Ved en fremtidig udvidelse før 2013 justeres loftet på 10,5 mia.
EUR opad tilsvarende.
Artikel 5 1. Korrektionen finansieres af de øvrige medlemsstater efter følgende retningslinjer:
a) Medlemsstaternes andel i denne finansiering beregnes først på grundlag af deres respektive andel i de i artikel 2, stk. 1, litra c), omhandlede indbetalinger, idet der ses bort fra Det Forenede Kongerige, og ikke tages hensyn til de bruttoreduktioner af Nederlandenes og Sveriges BNI-baserede bidrag, der er nævnt i artikel 2, stk. 5; b) den tilpasses dernæst, således at Østrigs, Tysklands, Nederlandenes og Sveriges finansieringsandel nedsættes til en fjerdedel af deres normale andel, som fremkommer ved denne beregning.
 2. Korrektionen ydes Det Forenede Kongerige i form af fradrag i de indbetalinger, som landet foretager i henhold til artikel 2, stk. 1, litra c). De øvrige medlemsstaters andel heri lægges til de indbetalinger, hver medlemsstat foretager i henhold til artikel 2, stk. 1, litra c).
 3. Kommissionen foretager de beregninger, der er nødvendige for at anvende artikel 2, stk. 5, artikel 4 og denne artikel.
 4. Hvis budgettet ikke er vedtaget ved regnskabsårets begyndelse, skal den korrektion til Det Forenede Kongerige og de øvrige medlemsstaters andele heri, som er opført på det seneste endeligt vedtagne budget, fortsat gælde.
Artikel 6 De i artikel 2 nævnte indtægter anvendes uden sondring til finansiering af alle udgifter, der er opført på Den Europæiske Unions almindelige budget.
Artikel 7 Et eventuelt overskud af Fællesskabernes indtægter i forhold til samtlige faktiske udgifter i et regnskabsår fremføres til det følgende regnskabsår.
Artikel 8 1. Fællesskabernes egne indtægter som omhandlet i artikel 2, stk. 1, litra a), opkræves af medlemsstaterne i henhold til deres nationale love og administrative bestemmelser, som om nødvendigt tilpasses kravene i fællesskabsforskrifterne.
 Kommissionen foretager med regelmæssige mellemrum en gennemgang af de nationale bestemmelser, som medlemsstaterne meddeler den, meddeler medlemsstaterne de tilpasninger, som den anser for nødvendige for at sikre disse bestemmelsers overensstemmelse med fællesskabsforskrifterne, og aflægger rapport til budgetmyndigheden.
 Medlemsstaterne stiller de i artikel 2, stk. 1, litra a), b) og c), fastsatte indtægter til Kommissionens rådighed.
 2. Rådet vedtager i overensstemmelse med proceduren i EF-traktatens artikel 279, stk. 2, og Euratom-traktatens artikel 183 de bestemmelser, som er nødvendige for gennemførelsen af denne afgørelse, samt bestemmelserne vedrørende kontrollen med opkrævningen, overdragelsen til Kommissionen og indbetalingen af de i artikel 2 og 5 nævnte indtægter.
Artikel 9 Inden for rammerne af den fuldstændige og vidtspændende revision, der omfatter alle aspekter af EU's udgifter, herunder den fælles landbrugspolitik, og af midlerne, herunder budgetkompensationen til Det Forenede Kongerige, som Kommissionen skal aflægge rapport om i 2008/2009, iværksætter den en generel undersøgelse af ordningen med egne indtægter.
Artikel 10 1. Med forbehold af stk. 2 ophæves afgørelse 2000/597/EF, Euratom den 1. januar 2007. Enhver henvisning til Rådets afgørelse af 21. april 1970 angående udskiftning af medlemsstaternes finansielle bidrag med Fællesskabernes egne indtægter,8)til Rådets afgørelse 85/257/EØF, Euratom af 7. maj 1985 om ordningen for Fællesskabernes egne indtægter,9)til Rådets afgørelse 88/376/EØF, Euratom af 24. juni 1988 om ordningen for Fællesskabernes egne indtægter,10)til Rådets afgørelse 94/728/EF, Euratom af 31. oktober 1994 om ordningen for Fællesskabernes egne indtægter11)eller til afgørelse 2000/597/EF, Euratom skal betragtes som en henvisning til denne afgørelse.
 2. Artikel 2, 4 og 5 i afgørelse 88/376/EØF, Euratom, 94/728/EF, Euratom og 2000/597/EF, Euratom gælder fortsat for beregningen og justeringen af de indtægter, der hidrører fra anvendelsen af en ensartet sats, der gælder for alle medlemsstater, på det ensartede momsberegningsgrundlag på mellem 50% og 55% af hver medlemsstats BNP eller BNI, afhængig af det pågældende år, og for beregningen af den korrektion af budgetuligevægte, der er indrømmet Det Forenede Kongerige for årene 1988 til 2006.
 3. Medlemsstaterne tilbageholder fortsat i opkrævningsomkostninger 10% af de beløb, der er omhandlet i artikel 2, stk. 1, litra a), og som medlemsstaterne i henhold til gældende fællesskabsregler skulle have stillet til rådighed inden den 28. februar 2001.
Artikel 11 Denne afgørelse meddeles medlemsstaterne af generalsekretæren for Rådet.
 Medlemsstaterne giver omgående generalsekretæren for Rådet meddelelse om afslutningen af de procedurer, der i henhold til deres respektive forfatningsretlige bestemmelser er nødvendige for vedtagelsen af denne afgørelse.
 Afgørelsen træder i kraft på den første dag i den måned, der følger efter modtagelsen af den sidste af de i andet afsnit omhandlede meddelelser.
 Den har virkning fra den 1. januar 2007.
 1) Kommissionens reviderede forslag blev fremlagt den 8. marts 2006 (KOM(2006) 99), mens Kommissionens oprindelige forslag blev fremlagt den 14. juli 2004 (KOM(2004) 501).
 2) Udtalelse afgivet den 4.7.2006 (endnu ikke offentliggjort i EUT).
 3) EUT C 203 af 25.8.2006, s. 50.
 4) EUT C 309 af 16.12.2006, s. 103).
 5) EFT L 310 af 30.11.1996, s. 1. Senest ændret ved Europa-Parlamentets og Rådets forordning (EF) nr. 1267/2003 (EUT L 180 af 18.7.2003, s.1).
 6) EFT L 253 af 7.10.2000, s. 42.
 7) EUT L 181 af 19.7.2003, s. 1.
 8) EFT L 94 af 28.4.1970, s. 19.
 9) EFT L 128 af 14.5.1985, s. 15.
 10) EFT L 185 af 15.7.1988, s. 24.
 11) EFT L 293 af 12.11.1994, s. 9.
