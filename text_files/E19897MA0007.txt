Vestre Landsrets dom af 3. oktober 1991 Fogedretten i Mariagers kendelse af 8/1 1990:
Den 13/10 1988 foretog toldfogeden i Randers udlæg hos rekvisitus,  

 Mariager Trælasthandel A/S, Mariager, i et indestående på 58.327,- kr. med  

 påløbne renter på en konto i Privatbanken, Randers afdeling, for et  

 momstilgodehavende med tillæg af omkostninger m.v. på i alt 60.333,- kr.  

 Beløbet udgør restkrav vedrørende afgiftsperioden 1/4 til 30/6 1988 plus  

 omkostninger.
Under fogedforretningen protesterede rekvisitus imod denne  

 under henvisning til, at rekvirenten, Randers Distriktstoldkammer, intet krav  

 mod rekvisitus har.
Rekvisitus skylder ganske korrekt det anførte beløb for  

 pågældende momsperiode, men da rekvirenten efter rekvisiti omfattelse  

 tidligere uberettiget har udlignet et krav af samme størrelse ved modregning  

 i rekvisiti krav på tilbagebetaling af skat, har rekvisitus undladt at  

 berigtige afgiften for en senere periode for et tilsvarende beløb.
 Baggrunden for rekvirentens modregning og senere udlæg er, at rekvisitus  

 ikke har villet efterangive et momstilsvar på 55.510,- kr. hidrørende fra  

 afløftet moms i forbindelse med konstaterede tab på debitorer, idet  

 rekvirenten er af den opfattelse, at betalinger skal fordeles forholdsmæssigt  

 på hovedstol og tilskrevne renter ved tilbageførsel af moms, mens rekvisitus  

 er af den opfattelse, at indbetalingerne forlods sker til dækning af renter.  

 Ved skrivelse af 14/10 1988, modtaget i fogedretten den 17. s.m., har  

 rekvirenten herefter indbragt spørgsmålet om udlæggets opretholdelse for  

 fogedretten.
 Sagens omstændigheder er følgende:
I foråret 1988 foretog rekvirenten en rutinemæssig kontrol af  

 momsregnskaberne hos rekvisitus for perioden 1/1 1983 til 31/12 1986.  

 Herunder blev det blandt andet konstateret, at rekvisitus i forbindelse med  

 opgørelse af moms vedrørende tab på debitorer forlods har afskrevet  

 indbetalinger fra debitorerne på tilskrevne renter.
Denne fremgangsmåde er  

 efter rekvirentens opfattelse forkert, hvilket blev meddelt rekvisitus i en  

 skrivelse af 21/3 1988, hvori det videre hedder:
..... Toldkamret kan i den anledning oplyse, at en forudsætning for, at  

 fremgangsmåden med anvendelse af løbende indbetalinger (acontobeløb) til  

 f.eks. forlods nedbringelse af skyldige renter vil kunne godkendes ved  

 opgørelse af tabene, er, at der foreligger en konkret aftale mellem parterne  

 herom.
Det vil således principielt være en forudsætning, at der foreligger en  

 af begge parter tiltrådt aftale om en sådan anvendelse af løbende  

 indbetalinger.
Hvor omstændighederne taler for det, vil dog kunne accepteres  

 en på fakturaer/kontoudtog anført påtegning, såfremt debitor ikke har  

 indvendinger herimod.
 Det vil ud over nævnte påtegning være en forudsætning, at en sådan  

 fremgangsmåde er i overensstemmelse med den branchemæssige sædvane på dette  

 område, og at kreditors regnskabssystem er tilrettelagt således, at den  

 anvendte fremgangsmåde kan dokumenteres, samt at der er tale om en generel  

 ordning, som er gældende for samtlige debitorer.....
 Videre har rekvirenten i nævnte skrivelse anført, at disse betingelser  

 ikke er opfyldt, og man anmoder derfor rekvisitus om at indbetale det  

 skyldige beløb, idet rekvirenten sluttelig anfører, at der er sket en  

 overtrædelse af momslovens § 35, stk. 1, punkt a, men at overtrædelsen anses  

 at være sket af simpel uagtsomhed, hvorfor der ikke vil blive gjort  

 bødeansvar gældende.
Efter at rekvisitus derpå havde modtaget et opkrævningskort med et  

 efterreguleringsbeløb på godt 70.000,- kr., protesterede advokat Arne Skovbo,  

 Viborg, på vegne rekvisitus ved skrivelse af 7/4 1988 over for rekvirenten  

 mod efterreguleringen og efterlyste en redegørelse og hjemmel for kravet.
I  

 skrivelsen anmodes om, at der ikke iværksættes udlægsskridt uden forudgående  

 meddelelse herom til rekvisitus, og i øvrigt foreslår advokaten en retssag om  

 spørgsmålet ved de ordinære domstole som det bedst egnede forum.
Den 20/4 1988 blev der herefter afholdt et møde mellem parterne, hvor  

 vicetoldinspektør Sten Madsen, toldkontrollant I.
K.
Pedersen og advokat Arne  

 Skovbo var til stede.
Ifølge referatet fra mødet udarbejdet af advokat Skovbo  

 var formålet med dette at gennemgå grundlaget for opkrævningen til brug for  

 rekvisiti vurdering af sagens videre forløb.
Sten Madsen redegjorde for  

 toldvæsenets reglementsregler om opgørelse at tab på debitorer og  

 momsregulering i forbindelse hermed.
Det er yderligere anført i referatet, at  

 der mellem parterne tidligere havde været uenighed om, hvorvidt tabene var  

 lidt, men at der nu var enighed herom.
Det blev i øvrigt oplyst, da  

 rekvirentens folk ved besøget hos rekvisitus havde gennemgået de enkelte  

 konti for debitorerne.
Endelig blev det aftalt, at inddrivelsen af kravet  

 skulle stilles i bero, indtil der forelå en nærmere afklaring af kravet,  

 blandt andet ved rekvirentens fornyede gennemgang af kontiene vedrørende de  

 berørte debitorer.
 Herefter aflagde rekvirentens medarbejdere et yderligere besøg på  

 virksomheden, hvor endnu en gennemgang af kontiene blev foretaget, og i  

 skrivelse af 6/6 1988 fra rekvirenten til rekvisitus hedder det blandt andet:
 Ved denne fornyede gennemgang er det for lidt angivne momsbeløb opgjort  

 til 76.814 kr., der fordeler sig således:
 21.304 kr. vedrører moms af rentebeløbet, der er tilskrevet efter sidste  

 ordinære indbetaling.
 55.510 kr. vedrører moms af rentebeløb, der er indeholdt i de konstaterede  

 tab og tilskrevet før sidste ordinære indbetaling:
Hans Holm -renteandel 77.065 kr. moms 13.896 kr.
Karl Klitte -renteandel 100.524 kr. moms 18.127 kr.
Viggo Østergård -renteandel 60.281 kr. moms 10.870 kr.
Brændstrup -renteandel 65.267 kr. moms 11.769 kr.
Hans Åge Schultz -renteandel 4.702 kr. moms 848 kr.
 Ved opgørelsen er der taget højde for bestemmelserne om, at beløb, der  

 modtages i forbindelse med en kreditorordning, skal fordeles forholdsmæssigt  

 på den momsberigtigede del af tilgodehavendet og de tilskrevne renter m.v.
 Selskabet har nu anerkendt kravet på de 21.304 kr., og beløbet er  

 efterangivet.
Det fremsatte krav om betaling i henhold til lovens § 34, stk. 1, af det  

 for lidt angivne momstilsvar opretholdes herefter med den ændring, at beløbet  

 nedsættes til 55.510 kr.
Beløbet, der er rentebærende fra den 1/4 1988, bedes  

 snarest indbetalt.
Toldkamrets afgørelse kan påklages til Direktoratet for Toldvæsenet.
Af  

 praktiske hensyn bedes en eventuel klage indsendt gennem toldkamret.
Til brug for denne sag har vicetoldinspektør Sten Madsen og  

 toldkontrollant I.
K.
Pedersen udarbejdet et notat om, hvorledes  

 beregningerne af de afkrævede momsbeløb er foretaget, idet beregningen for så  

 vidt angår Hans Holm er beskrevet i detaljeret form.
Notatet er fremlagt  

 under sagen som bilag E, der i sin helhed er vedhæftet denne kendelse som  

 bilag. (Ikke medtaget her). Ved skrivelse af 14/6 1988 fra  

 Statsskattedirektoratet til rekvisitus blev det meddelt, at der samme dag  

 ifølge aftale med rekvirenten er modregnet 58.327,- kr. i et  

 skattetilgodehavende.
 Inden modtagelsen af denne skrivelse påklagede advokat Skovbo i skrivelse  

 af 15/6 1988 til rekvirenten afgørelsen, som rekvirenten havde truffet i  

 skrivelse af 6. s.m., til Direktoratet for Toldvæsenet med påstand om, at det  

 af virksomheden angivne momstilsvar er korrekt, og samtidig anmoder advokaten  

 om tilsendelse af noget materiale, som var aftalt på mødet den 20/4 1988.
 Den 21/6 1988 meddelte rekvirenten, at man ikke var i besiddelse af det  

 ønskede materiale, der kunne rekvireres hos rekvisitus selv, og at klagen til  

 direktoratet ville blive videresendt, så snart den af advokat Skovbo bebudede  

 yderligere redegørelse for klagen forelå.
 Efter af advokat Skovbo ved skrivelse af 21/6 1988 til rekvirenten havde  

 beklaget sig over den foretagne modregning, meddelte rekvirenten ved  

 skrivelse af 6/7 1988, at modregningen blev fastholdt.
Ved skrivelse af 18/8 s.å. meddelte advokat Skovbo rekvirenten, at  

 rekvisitus ønskede at få sagen prøvet ved domstolene, men at en påklage til  

 Direktoratet for Toldvæsenet ville medføre, at en eventuel senere retssag mod  

 direktoratet skulle anlægges ved Københavns Byret, hvilket rekvisitus ikke af  

 omkostningsmæssige hensyn ønskede.
Derfor meddelte advokaten, at det  

 modregnede beløb på 58.327,- kr. ville blive modregnet i rekvisiti  

 momstilsvar pr. den 20/8 s.å., og at beløbet ville blive indbetalt på en  

 særskilt konto i Privatbanken.
Der blev herefter den 13/10 1988 foretaget  

 udlæg af rekvirenten i denne konto, som anført i kendelsens indledning.
Under sagen er der fremlagt kontoudskrifter vedrørende en af rekvisiti  

 debitorer, Hans Holm, og det fremgår blandt andet, at tilgodehavendet for  

 rekvisitus pr. 31/12 1986 udgjorde i alt 391.723,26 kr., heraf forfaldent til  

 omgående betaling 267.004,19 kr.
Ved kontoudskrift af 17/1 1987 er  

 tilgodehavendet hos Holm reguleret som følge af den indgåede akkord, således:
Saldo 31/12 1986 if. tidligere fremsendt kontoudtog før regulering iht.  

 akkord 391.723,26 Indgået akkord 238.149,82 Pantebrev - kurs 100 50.000,00 Balance 103.573,44 391.723,26 391.723,26 Reguleret saldo pr. 31/12 1986 103.573,44 17/1 87 indbetalt 100.000,00 20/1 87 126741 Faktura 450,67 20/1 87 126742 Faktura 314,02 20/1 87 126743 Faktura 26,74 Betalingsbetingelser:
 Løbende måned + 14 dage + 2 1/2 pct. ekskl. moms eller løbende måned + 30  

 dage netto.
 Kasserabat ydes af kun af varebeløbet eksklusive moms.
Månedens køb: 791,73 Moms af månedens køb: 142,42 Vort tilgodehavende i alt: 4.364,87 Heraf forfaldent til omgående betaling: 3.573,44 Af kontoudtogene fra 1986 vedrørende Hans Holm fremgår blandt andet, at  

 indbetalingerne er sket ved runde acontobeløb.
 Under sagens forberedelse har advokat Skovbo til opfyldelse af  

 rekvirentens provokationer oplyst, at rekvisiti rentesats før den 30/9 1985  

 var 2 pct. pr. måned, og efter denne dato 1,5 pct. pr. måned, at rentebeløb  

 tilskrives månedsvis bagud, at der på kontoudtogene findes rubrikker til  

 specifikationer af månedens køb, momsen heraf, det samlede tilgodehavende og  

 hvilken del heraf der er forfalden til omgående betaling, og i denne  

 sidstnævnte rubrik anføres eventuelle tilskrevne renter.
 I skrivelse af 6/4 1988 fra JDC-Data til rekvisitus oplyses følgende  

 vedrørende rentetilskrivningerne i rekvisiti bogholderi i TRÆ/LODS  

 10-systemet:
- rentetilskrivningen foretages ved månedafslutningen i forbindelse med  

 udskrivningen af kontoudtog - den månedlige rentedebitering tilskrives saldoen som forfaldent til  

 omgående betaling - indbetalinger fratrækkes i den ældste del af saldoen, dvs.  

 indbetalingerne indledningsvis dækker den del af saldoen, som er forfaldent  

 til omgående betaling.
Ovenstående procedure for rentetilskrivning og indbetalingernes  

 fraskrivning i saldoen er ifølge vores erfaring og kendskab en generel  

 anvendt fremgangsmåde i trælastbranchen. .....« I skrivelse af 17/2 1988 fra Trælasthandlerunionen til rekvisitus hedder  

 det blandt andet:
 Jeg står umiddelbart lidt uforstående over for den af Toldvæsenet  

 fremførte indstilling, idet det er min ganske klare opfattelse, at andre  

 Tolddistrikter har accepteret branchens skrevne eller uskrevne kutyme om, at  

 kreditrenter forfalder og betales forud for anden gæld.
 Da vi på organisationsplan ikke har vurderet risikoen for en sag af  

 anførte karakter kunne opstå - ud fra branchekutymer - har vi således heller  

 ikke taget højde herfor i forbindelse med udarbejdelse af TUN-86.
 Da det snart vil være aktuelt med en revision af TUN-86 - af andre  

 årsager, vil jeg finde det korrekt at klargøre nævnte spørgsmål.
 Formuleringen er naturligvis endnu ikke besluttet, men i hovedtræk vil  

 der, som en fortsættelse af § 17, komme til at stå:
 Tilskrevne renter forfalder til omgående betaling og betales forud for al  

 anden gæld ved de løbende indbetalinger«.
Sidstnævnte betalingsvilkår er således ikke anført i TUN-86, hvilket er  

 almindelige salgs- og leveringsbetingelser for leverancer af trælast og  

 byggematerialer for medlemmer i Trælasthandlerunionen.
Bestemmelsen er  

 indføjet i TUN-1989, punkt 15.3, der under sagen er fremlagt.
 I et internt notat af 16/5 1988 fra rekvirenten hedder det:
Virksomheden har over for kontrollen oplyst, at man i forbindelse med, at  

 man har indkøbt nyt edb-udstyr, vil overgå til at påføre alle fakturaer og  

 kontoudtog oplysning om, at alle indbetalinger forlods vil blive afskrevet på  

 tilskrevne renter.
Da systemerne endnu ikke er færdigudviklet, kan man ikke  

 oplyse, om det også vil fremgå af selve debitorregnskabet, at en sådan  

 forlods afskrivning på renter faktisk er sket.
Kontrollen har anbefalet virksomheden (hr.
Thorsen), at man når systemet  

 er færdigt, retter henvendelse til toldkamret, således at kommende  

 misforståelser kan undgås.
 J K Pedersen«.
 Af reglementet af december 1977 fra Direktoratet for Toldvæsenet til  

 distriktstoldkamrene fremgår blandt andet vedrørende opgørelse af tab på  

 debitorer:
Alle indbetalinger (acontobeløb), der er modtaget fra debitorer forud for  

 betalingsstandsningen m.v., skal normalt afskrives på den ældste del af  

 fordringen.
Foreligger der en konkret aftale mellem debitor og kreditor om  

 anden anvendelse af sådanne indbetalinger, f.eks. til forlods nedbringelse af  

 skyldige renter, vil denne fremgangsmåde dog kunne godkendes.
Renter skal ikke medregnes ved opgørelse af tabet, medmindre der er svaret  

 afgift af renterne.
Hvis der for konkursboer m.v. udbetales dividende på det  

 anmeldte krav inkl. renter m.v., skal dividendebeløbet fordeles  

 forholdsmæssigt på den afgiftsberigtigede del af tilgodehavendet og de  

 tilskrevne renter.« I en rettelsesmeddelelse af 15/10 1981 fra direktoratet til  

 distriktstoldkamrene, en meddelelse som efter det oplyste indgår i  

 toldvæsenets reglementsbestemmelser, hedder det:
 Direktoratet har meddelt, at alle indbetalinger (acontobeløb), der er  

 modtaget fra debitorer forud for disses eventuelle betalingsstandsning m.v.,  

 normalt skal afskrives på den ældste del af fordringen.
 Foreligger der en konkret aftale mellem parterne om anden anvendelse af  

 sådanne indbetalinger f.eks. til forlods nedbringelse af skyldige renter, vil  

 denne fremgangsmåde dog kunne godkendes.
Det vil således principielt være en forudsætning, at der foreligger en af  

 begge parter tiltrådt skriftlig aftale om en sådan anvendelse af  

 indbetalinger.
Hvor omstændighederne taler herfor, vil man dog kunne  

 acceptere en på fakturaer/kontoudtog anført påtegning, såfremt debitor ikke  

 har indvendinger herimod.
Det forudsættes herved, at en sådan fremgangsmåde er i overensstemmelse  

 med den branchemæssige sædvane på dette område, og at kreditors  

 regnskabssystem er tilrettelagt således, at den anvendte fremgangsmåde kan  

 dokumenteres.
Det må endvidere forudsættes, at der er tale om en generel  

 ordning, som er gældende for samtlige debitorer.
Direktoratet har endvidere meddelt, at man ikke kan anerkende, at beløb,  

 som modtages i forbindelse med en gældssaneringsordning eller frivillig  

 akkord, anvendes til forlods nedbringelse af skyldige renter.
Dette gælder  

 uanset, om der måtte være indgået en aftale mellem parterne om beløbets  

 anvendelse, og uanset om løbende indbetalinger er anvendt til forlods  

 nedbringelse af skyldige renter.
Beløb, som modtages i forbindelse med en gældssaneringsordning eller  

 frivillig akkord vil således skulle fordeles forholdsmæssigt på renter og  

 varegæld på linie med dividende på anmeldte krav i konkursboer.« Rettelsemeddelelsen af 15/10 1981 blev herefter ved nyoptryk af  

 regelmentskapitel 6 direkte indarbejdet i reglementet udsendt i marts 1983.
 Nævnte meddelelse er herefter gentaget i de senere genoptryk af  

 reglementsbestemmelserne fra 1984, 1985 og 1987.
 I skrivelse af 31/10 1989 fra Direktoratet for Toldvæsenet indhentet af  

 Kammeradvokaten til brug for denne sag, er det blandt andet anført, er det  

 efter en gennemgang af samtlige sager på området har været fast praktiseret  

 siden 1981 af følge den opfattelse, som direktoratet har anført i  

 rettelsesmeddelelsen af 15/10 1981.
 Under denne sag har rekvirenten påstået udlægget af 13/10 1988 opretholdt,  

 mens rekvisitus har påstået udlægget ophævet.
 Der er for fogedretten afgivet forklaring af vicetoldinspektør Sten  

 Madsen, Randers Distriktstoldkammer, tømrermester Hans Holm, Nørbæk, direktør  

 Kristian Madsen, Mariager, og økonomichef Rasmus Thorsen, Mariager.
Sten Madsen har forklaret, at han har været ansat i toldvæsenet siden  

 1959. Siden 1971 har han været tilknyttet kontrolafdelingen, hvor han nu er  

 sektionsleder.
Fra denne afdeling foretages instruktion af og kontrol med  

 virksomhedernes momsregnskaber.
I det væsentlige ved udgående kontrolbesøg.
Efter praksis foretages rutinemæssige kontroller, om virksomhederne har  

 haft tab på debitorer, og om bestemmelserne på området er overholdt.  

 Bestemmelserne er anført i arbejdsreglementet fra direktoratet.
Herefter er  

 udgangspunktet, at indbetalinger fra debitorer skal afskrives på den ældste  

 del af gælden.
Denne praksis har man fulgt i en hel del år, og det kan i  

 hvert fald godt passe, at det er sket siden 1981. I nogle situationer er det  

 muligt, at der ved løbende indbetalinger påberåbes en aftale om en anden  

 afskrivning, men om dette accepteres, beror på en konkret vurdering.
Hvis der foreligger en kreditorordning, f.eks. en akkord, accepteres det  

 ikke, at indbetalingen er sket til forlods dækning af renter.
Her sker altid  

 en forholdsmæssig fordeling, også selv om der foreligger en aftale.  

 Synspunktet er det, at der både skyldes renter og varegæld, og når der sker  

 en indbetaling, må denne fordeles mellem de momsberigtigede leverancer og de  

 ikke momsberigtigede renter.
Vidnet har ikke kendskab til virksomheder, hvis  

 bogholderi har opfyldt reglerne, som er opstillet af direktoratet for, at  

 indbetalingerne kan anses for forlods sket til nedbringelse af renter.  

 Kravene stilles imidlertid over for alle virksomheder, og en række af disse  

 er instrueret om momsreglerne på dette punkt.
Vidnet skal gerne erkende, at der skal en hel del til, før reglerne anses  

 for overholdt, men reglerne fraviges ikke.
Vidnet har besøgt virksomheder,  

 hvor fakturaerne var påført, at indbetalingerne anses for sket til forlods  

 nedbringelse af skyldige renter.
Det er vidnet, der har medvirket ved  

 udarbejdelsen af beregningen i bilag E vedrørende tømrermester Hans Holm.
I  

 beregningerne foretages en specifikation af saldoens rentedel og hovedstol.  

 Når det samlede rentebeløb er udfundet, fratrækkes en procentdel svarende til  

 akkorddividenden, hvorefter det rentebeløb, hvoraf der urigtigt er afløftet  

 moms, fremkommer.
I beregningerne skal man altid gå så langt tilbage på  

 saldoen, at denne går i nul, idet denne da er fuldt ud specificeret.
Der  

 foreligger intet skøn i forbindelse med anvendelsen af nævnte metode.
Vidnet  

 ved således ikke, hvad der menes med, at det i bilag E er anført, at der har  

 været enighed om i et vist omfang at foretage skøn, hvilket forklarer  

 differencen i moms i beregningen i bilag E i forhold til bilag 7, hvor momsen  

 angives til 13.896,- kr.
Tømrermester Hans Holm har forklaret, at han igennem flere år har drevet  

 en mindre tømrerforretning, hvor han næsten udelukkende handler med  

 rekvisitus.
Han har altid betalt med de penge, som han mente at kunne undvære  

 hver måned.
Man har aldrig talt om, hvad indbetalingerne skulle afskrives på.  

 På et tidspunkt blev han en del bagefter med betalingerne, og skylden til  

 rekvisitus voksede.
Han regnede med, at de beløb, som han indbetalte,  

 automatisk blev afskrevet i den gæld, som er anført i rubrikken "til  

 omgående betaling". Vidnet regnede med og forestillede sig, at denne  

 rubrik indeholdt gammel varegæld og eventuelle renter.
Pr. 31/12 1986 indgik  

 han en akkordordning med rekvisitus.
Det blev ikke i den forbindelse drøftet,  

 hvad akkordbeløbet skulle dække, og han er heller ikke klar over, hvad  

 beløbet rent faktisk dækkede.
Han er selv momsregistreret, og når han har  

 ført kassebogen, ordner hans revisor resten.
Det er også revisoren, der laver  

 momsregnskabet.
 Vidnet ved ikke, hvordan det forholder sig med renterne på dette  

 momsregnskab, og hvad der er sket i forbindelse med akkorden.
Direktør Kristian Madsen har forklaret, at han siden midt i 50-erne har  

 været tilknyttet trælastbranchen.
Han er foruden direktør hos rekvisitus  

 bestyrelsesmedlem i to andre trælasthandler.
Før problemet i denne sag  

 opstod, har branchen ikke været opmærksom på, at problemet over for  

 toldvæsenet kunne opstå.
Enkelte store virksomheder har slev haft generelle  

 betalingsbetingelser.
Hos andre virksomheder har deres betingelser været  

 påtrykt kontoudtogene.
Hos rekvisitus har ingen af delene været tilfældet, idet de sædvanlige  

 betingelser for medlemmer af Trælasthandlerunionen har været gældende.  

 Bogholderimæssigt tilskrives renterne i virksomheden ultimo måneden til  

 omgående betaling.
Ved indbetalinger krediteres saldoen, der er forfalden til  

 omgående betaling.
Af bogholderisystemet er det ikke muligt at se, i hvilket  

 omfang afskrivningen foregår på rentedelen af denne saldo.
Virksomheden er  

 gået over til et nyt bogholderisystem, og heller ikke efter dette er det  

 muligt at udskille renterne, således at man kan se, hvorpå indbetalingen  

 afskrives.
Det er imidlertid klart vidnets opfattelse, at de forfaldne renter  

 dækkes forlods.
Efter vidnets opfattelse fremgår dette også af, at renterne  

 med det samme anføres forfaldne til omgående betaling.
Efter denne sags  

 opståen har vidnet imidlertid for en sikkerheds skyld ladet de nye kontoudtog  

 påføre, at renterne afskrives forlods.
Efter vidnets opfattelse, er det hel  

 sædvanlig kutyme i branchen, at renter afskrives forlods, og dette er  

 almindeligt kendt blandt revisorer m.v.
Når det i virksomheden konstateres,  

 at der lides et tab på en debitor, f.eks. ved at der indgås en akkord,  

 foretages en opgørelse, og "stregen skal slås", og med hensyn til  

 tilskrevne renter gås tilbage til sidste ordinære indbetaling.
Økonomichef Rasmus Thorsen har forklaret, at han har været ansat hos  

 rekvisitus fra 1984, og i den tid han har været i firmaet, er renterne altid  

 blevet afskrevet forlods.
Når et tab konstateres, således som det f.eks. var  

 tilfældet med tømrermester Hans Holm, er det praksis, at tilskrevne renter  

 fra sidste ordinære indbetaling sorteres fra, når opgørelsen foretages.
De  

 cirka 21.000,- kr., som firmaet har efterangivet, beror således på en fejl,  

 idet der var medtaget tilskrevne renter efter sidste ordinære indbetaling ved  

 momsopgørelsen.
Virksomhedens bogholderi er indrettet efter saldosystemet.
Et  

 alternativ hertil findes i det såkaldte åben-post-system, hvor hver enkel  

 post på kontoen er specificeret, og ved indbetalinger skal de enkelte åbne  

 poster særskilt krediteres. Åben-post-systemet egner sig bedst til  

 virksomheder, hvor der er enkelte større kundemellemværender, ikke til  

 løbende mellemværender.
I virksomheden udstedes mellem 24.000 og 30.000  

 fakturaer årligt, og der er 16 medarbejdere tilknyttet virksomheden.
Det  

 bogholderisystem, som virksomheden nu er gået over til, er faktisk lidt i  

 stil med et åben-post-system, idet der ved indbetalinger skal foretages en  

 indtastning for hver faktura, som er udstedt.
Når indbetalingerne overstiger  

 de tilskrevne renter, fragår resten på de ældste fakturaer.
Vidnet har ikke været bekendt med de interne regler fra toldvæsenet om,  

 hvorledes bogholderisystemet skal være indrettet, og i de andre firmaer af  

 tilsvarende art, hvor han har været ansat, har han heller ikke set reglerne.  

 Det er vidnet, der i virksomheden står for bogholderiet, og dette har han  

 også gjort i tidligere virksomheder.
Vidnet er sikker på, at de interne  

 regler aldrig er blevet sendt til de virksomheder, han har været tilknyttet,  

 eller at toldvæsenets medarbejder har instrueret ham derom.
Hvad angår det i  

 bilag E anførte skøn, vil vidnet mene, at dette går på, at man under besøget  

 fra toldvæsenet ikke ville hænge sig i petitesser, men mest har interesseret  

 sig for principperne i opgørelserne.
Det kan kun være det, der menes med  

 "et udøvet skøn". Efter vidnets opfattelse svarer toldvæsenets  

 opgørelser til de opgørelser, som vidnet selv har foretaget, og dette har han  

 brugt cirka 14 dage til.
Sagen har således været yderst tidsrøvende for  

 virksomheden.
Rekvirenten har til støtte for sin påstand for det første gjort gældende,  

 at momslovens regler om opgørelse af den afgiftspligtige omsætning direkte  

 støtter rekvirentens opgørelsesmåde.
Ifølge momslovens § 13, stk. 1 og stk.  

 2, svares afgift, når faktura udstedes.
Hvis betaling ikke sker, er det efter  

 momslovens § 13, stk. 6, hjemlet, at 81,97 pct. af det konstaterede tab  

 vedrørende leverede varer og afgiftspligtige ydelser kan fradrages i  

 momsopgørelsen.
Kun for så vidt angår det konstaterede tab af hovedstolen,  

 kan der ske et fradrag.
Da indbetalingen fra debitor indeholder såvel en  

 momsbærende del som en rentedel, må der ske en forholdsmæssig fordeling, når  

 fradraget efter momslovens § 13, stk. 6, skal ske.
Såfremt det antages, at momslovens bestemmelser om opgørelse af den  

 afgiftspligtige omsætning ikke støtter rekvirentens opfattelse direkte, har  

 rekvirenten dernæst gjort gældende, at det følger af langvarig administrativ  

 praksis hos rekvirenten, at opgørelserne i forbindelse med tab på debitorer  

 foretages som anført.
Dette fremgår dels af den under sagen fremlagte  

 skrivelse af 31/10 1989 fra Direktoratet for Toldvæsenet, hvoraf blandt andet  

 fremgår, at det efter en gennemgang af samtlige sager på området kan  

 konstateres, at fremgangsmåden har været fast praktiseret siden 1981, hvor  

 direktoratet gennem udsendelse af rettelsesskrivelse til momsregulativet har  

 gjort distriktstoldkamrene bekendt med denne praksis, og dels af  

 vidneforklaringen fra vicetoldinspektør Sten Madsen, der har en overordnet  

 stilling hos rekvirenten, og som har haft ansættelse i kontrolafdelingen i en  

 lang årrække.
Når det efter praksis accepteres, at der sker en forholdsmæssig  

 afskrivning på den momsbærende del og den rentebærende del, er der tale om en  

 praksis i borgernes favør, idet denne opgørelsesmåde ikke er hjemlet i  

 momsloven.
Denne praksis følges fast, såfremt beløb modtages i forbindelse  

 med en kreditorordning eller som dividende i konkursboer.
Dette følger  

 naturligvis af, at beløbet, som skyldes, indeholder dels en momsbærende del  

 og en rentedel, og derfor er det både rigtigt og naturligt at foretage en  

 forholdsmæssig fordeling.
For det tredje har rekvirenten gjort gældende, at også obligationsretlige  

 grundsætninger fører til det resultat, som følger af momslovens bestemmelser  

 og langvarig administrativ praksis.
Det er vel korrekt, at obligationsretlige  

 grundsætninger principalt tillægger debitor bestemmelsesretten, og såfremt  

 han ikke har udøvet denne som i det foreliggende tilfælde, tilkommer  

 bestemmelsesretten ved betalinger i flere skyldforhold fordringshaveren, men  

 fordringshaverens subsidiære valgret må dog udøves under hensyntagen til  

 tredjemands interesser.
I den forbindelse kan dels henvises til Stig Jørgensens artikel i UfR  

 1960, b, s. 197 ff., og Obligationsretten, almindelig del, af Henry Ussing,  

 4. udgave, s. 311. Også retspraksis støtter synspunktet om, at der skal ske  

 en forholdsmæssig fordeling i tilfælde, hvor der intet er aftalt, og hvor der  

 er et skyldigt hensyn til tredjemand.
I det foreliggende tilfælde er  

 rekvirenten en sådan tredjemand, der bør tages hensyn til.
Ydermere gøres det gældende, at det må komme rekvisitus til skade, at Hans  

 Holm under vidneforklaringen ikke har kunnet redegøre for, hvorledes han har  

 posteret betalingen i hans eget bogholderi.
I den forbindelse bestrides det,  

 at ligningslovens § 7, stk. 5, skulle føre til, at renterne forlods blev  

 afskrevet, når indbetalinger sker.
Hvad angår løbende indbetalinger, er  

 reglerne for, hvilke krav toldvæsenet stiller for at kunne acceptere, at der  

 afskrives på renter forlods, angivet.
Disse betingelser er vel vanskelige at  

 efterleve i praksis, men det kan ikke anses for umuligt.
Reglerne er i øvrigt  

 offentligt tilgængelige, og virksomhederne kan i hvert fald ved henvendelse  

 til toldvæsenet få oplysninger herom.
Rekvisitus har til støtte for sin påstand nærmere gjort gældende, at  

 rekvirenten ikke har ret til at opstille interne regler for, hvorledes  

 afskrivninger på fordringer skal ske og forlange, at disse regler skal  

 overholdes, såfremt reglerne strider imod almindelige obligationsretlige  

 grundsætninger, som er i overensstemmelse med, hvad parterne må anses at have  

 aftalt.
Rekvirentens krav på moms er et afledet produkt af parternes aftale,  

 og rekvirenten udgør ikke en selvstændig tredjemand i dette forhold.
Efter  

 grundsætningerne har kreditor valgretten ved afskrivning, såfremt debitor  

 intet har tilkendegivet i forbindelse med betalingen, men kreditor skal tage  

 skyldigt hensyn til debitors interesser.
Rekvisiti virksomhed består i at  

 sælge trælastvarer, og i forbindelse hermed sker der et udlæg af penge, og  

 renterne skal "tilbagebetales" til rekvisiti pengeinstitut.
Det er  

 naturligt, at rekvisitus ønsker af dække sit udlæg for renter ind først, og  

 dette skader ikke debitors interesser, tværtimod.
Ifølge ligningslovens § 5,  

 stk. 7, skal renter netop være betalt for at kunne trækkes fra i skattemæssig  

 henseende, så det er absolut i debitors interesse, at renterne anses for  

 betalt.
Selv om der således ikke foreligger udtrykkelige aftaler mellem parterne,  

 må der anses at foreligge stiltiende aftaler i overensstemmelse med parternes  

 gennemsnitlige interesser, hvorefter renter, som er forfaldne til omgående  

 betaling, så snart de tilskrives, anses for betalt forlods.
Dette retsforhold  

 mellem parterne må rekvirenten være pligtig at respektere, idet rekvirenten,  

 som tidligere anført, ikke har en selvstændig ret, og momslovens regler,  

 herunder § 13, stk. 1 og stk. 6, siger intet særskilt til løsning af  

 problemstillingen om, hvad indbetalinger skal afskrives først på.
Dernæst har rekvisitus gjort gældende, at rekvirenten ikke har  

 dokumenteret at have et krav af den omhandlede størrelse.
Det fremgår af  

 rekvirentens egen opgørelse, at de beror på et skøn, og dette skøn kan  

 rekvisitus naturligvis ikke respektere.
Rekvirentens opgørelsesmetoder  

 vedrørende tab på debitorer må naturligvis være klar og entydig.
Dette er  

 ikke tilfældet, hvorimod den måde, hvorpå rekvisitus har afskrevet  

 indbetalingerne, er entydig og nem at håndtere.
Endelig har rekvisitus gjort gældende, at rekvirentens interne forskrifter  

 for, hvornår afskrivninger accepteres foretaget på renter forlods, er opfyldt  

 med de modifikationer, som følger af forholdets natur, i hvilken forbindelse  

 det bemærkes, at disse regler aldrig har været kommunikeret ud til  

 virksomhederne.
Dernæst må det erindres, at vidnet, vicetoldinspektør Sten  

 Madsen, under sagen har forklaret, at han aldrig under sine kontrolbesøg er  

 stødt på en virksomhed, som har overholdt samtlige forskrifter fra  

 rekvirenten.
 Vedrørende sagens omkostninger for fogedretten har rekvisitus anført, at  

 sagen har været yderst tidskrævende med betydelige udgifter for virksomheden  

 til følge.
 Fogedretten skal udtale:
Efter bestemmelsen i momslovens § 13, stk. 6, er en virksomhed berettiget  

 til at foretage fradrag for konstaterede tab på uerholdelige, tidligere  

 momsberigtigede fordringer i forbindelse med opgørelse af den afgiftspligtige  

 omsætning, der efter bestemmelsens stk. 1 opgøres som den samlede  

 afgiftspligtige værdi for de i perioden foretagne leverancer af varer og  

 afgiftspligtige ydelser.
Hverken disse bestemmelser eller andre bestemmelser  

 i momsloven angiver, hvorledes tabet for virksomheden skal opgøres, og  

 tvisten under denne sag, om tilskrevne renter forlods anses for betalt ved  

 indbetalinger fra debitorer, må derfor afgøres efter almindelige  

 obligationsretlige regler.
Ved sagens afgørelse må det lægges til grund, at der ved indbetalingerne  

 fra de tabsgivende debitorer ikke foreligger tilkendegivelser fra disse om,  

 hvorledes beløbene skal afskrives, ligesom der ikke foreligger en aftale  

 mellem rekvisitus og debitorerne herom.
Herefter antages det, at  

 bestemmelsesretten for så vidt angår beløbets anvendelse tilkommer  

 fordringshaveren, det vil sige rekvisitus, under behørig hensyntagen til  

 debitorernes interesser.
Hvad herefter angår spørgsmålet, om rekvisitus har truffet bestemmelse om  

 beløbenes anvendelse i forbindelse med betalingerne, bemærkes, at heller ikke  

 rekvisitus udtrykkeligt har tilkendegivet noget herom, og at det efter  

 indretningen af rekvisiti bogholderi efter saldosystemet ikke kunne  

 konstateres, at afskrivning forlods var sket på rentetilskrivningerne, idet  

 disse var opført på saldoen for beløb til omgående betaling sammen med  

 forfalden varegæld.
Når imidlertid henses til den af vidnet, direktør  

 Kristian Madsen, afgivne forklaring om, at rekvisitus altid i  

 overensstemmelse med den foreliggende branchekutyme anser betalinger fra  

 debitorer som værende sket til forlods betaling af skyldige renter  

 sammenholdt med, at en sådan forlods afskrivning på renter som følge af  

 bestemmelsen i ligningslovens § 7, stk. 5, er bedst stemmende skatteretlig  

 praksis har formodningen for sig ved debitorers indbetalinger, jævnfør  

 udtalelsen herom i Landsskatterettens kendelse af 7/1 1988, LSR 1988-3-14,  

 findes en forlods afskrivning på renter at have formodningen for sig, og der  

 er ikke under sagen godtgjort omstændigheder, der afkræfter denne formodning.  

 Det må herefter lægges til grund, at indbetalingerne er sket til forlods  

 betaling af renter, og den omstændighed, at rekvirentens krav på moms  

 formindskes herved, findes ikke at kunne føre til et andet resultat.
 Efter det således anførte er de af rekvisitus beregnede og angivne  

 momstilsvar for de omtvistede år, hvorom der i øvrigt er enighed mellem  

 parterne, korrekte, og rekvisiti påstand om ophævelse af det af toldfogeden  

 foretagne udlæg tages derfor til følge, som bestemt nedenfor.
 Ved fastsættelsen af sagens omkostninger har fogedretten taget hensyn til,  

 at sagen har principiel betydning, idet der er sket en prøvelse af én  

 længerevarende fast administrativ praksis hos rekvirenten, ligesom sagen har  

 været ret omfattende, hvorfor de vejledende proceduretakster i forhold til  

 sagsgenstandens størrelse er fraveget en del til gunst for rekvisitus.
 Thi bestemmes:
 Det af Toldfogeden i Randers den 13/10 1988 foretagne udlæg hos Mariager  

 Trælasthandel A/S, Mariager, ophæves.
 I sagsomkostninger for fogedretten betaler rekvirenten, Randers  

 Distriktstoldkammer, inden 14 dage 15.000,- kr, til rekvisitus.
 Vestre Landsrets kendelse af 3/10 1991:
 Den påkærede kendelse er afsagt den 8/1 1990 af fogedretten i Mariager.
 Kærende, Skatteministeriet, Told- og Skattestyrelsen, har for landsretten  

 nedlagt påstand om, at den udlægsforretning, som Randers Distriktstoldkammer  

 (nu Told- og Skatteregion Randers) har begæret over for indkærede, Mariager  

 Trælasthandel A/S, vedrørende merværdiafgift for perioden 1/4 - 30/6 1988,  

 bør nyde fremme.
 Indkærede har påstået kendelsen stadfæstet.
Toldkonsulent Ivan Kurt Petersen, Randers, har som vidne forklaret, at han  

 har været sagsbehandler i sagen.
Besøget hos indkærede var led i en  

 almindelig rutinemæssig kontrol.
De konstaterede tab var alle opstået som led  

 i frivillige akkorder.
Det er vidnet, der har lavet den oprindelige  

 opgørelse.
Den blev lavet efter de samme principper som de senere opgørelser.  

 Alt materialet var på mikrofilm.
Af lønsomhedsgrunde blev den første  

 opgørelse - til gunst for indkærede - ikke så grundig som den senere.
Det er  

 dette, der er forklaringen på anvendelsen af ordet "skøn" i vidnets  

 første opgørelse og skal nærmest forstås således, at vidnet skønnede, at nu  

 kunne det ikke betale sig - hverken for virksomheden eller for toldvæsnet -  

 at gå dybere til bunds.
I samme periode som den, hvori undersøgelsen  

 vedrørende indkærede foregik, undersøgte vidnet forholdene i 7-8 andre  

 trælastfirmaer.
Samtlige firmaer afskrev tab forholdsmæssigt i  

 overensstemmelse med toldvæsenets reglementsbestemmelser.
Vidnet har senere i  

 bogholderier i andre virksomheder konstateret, at nogle er blevet indrettet  

 således, at de opfylder kravene i toldvæsenets reglementsbestemmelser.  

 Reglerne er gengivet i den årlige publikation "Momshåndbogen".
Direktør Kristian Madsen, Mariager, har som vidne yderligere forklaret, at  

 han har været indkæredes direktør i 26 år.
Før 1980 var der stort set ikke  

 tale om debitortab.
Siden de store debitortab begyndte at melde sig, har han  

 i de virksomheder, han har tilknytning til, altid afskrevet indbetalinger på  

 påløbne renter.
Parterne har i det væsentlige gentaget deres procedure for fogedretten,  

 idet kærende dog ikke har gentaget sit anbringende om, at kærendes krav har  

 hjemmel i momslovens § 13, stk. 6. Kærende har under henvisning til  

 skrivelsen af 6/4 1988 fra JDC-Data bestridt, at der i trælastbranchen gælder  

 en kutyme for at afskrive indbetalinger, som indkærede har gjort det.
Kærende  

 har henvist til konkurslovens regler om tvangsakkord og gældssanering.
 I sagens påkendelse har dommerne Høy-Hansen, Lilholt og Pernille Bloch  

 (kst.) deltaget.
 Landsretten skal udtale:
 Af de grunde, der er anført i kendelsen, og med bemærkning, at indholdet  

 af Told- og Skattestyrelsens interne regler ikke findes at kunne føre til  

 noget andet resultat, stadfæster landsretten kendelsen.
 Thi bestemmes:
 Den påkærede kendelse stadfæstes.
 Sagens omkostninger for landsretten skal kærende, Skatteministeriet, inden  

 14 dage betale til indkærede, Mariager Trælasthandel A/S, med 15.000 kr.
