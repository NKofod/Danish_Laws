(Til samtlige kommuner) Folketinget vedtog den 18. juni 1992 lov om ændring af lov om social  

 bistand (Lempelse af reglerne om formidlet dagpleje, indførelse af tilskud  

 til nye dagplejere samt tilskud til pasningsordninger tilknyttet  

 virksomheder). Loven indgår som en del af aktiveringsaftalen og træder i  

 kraft dagen efter bekendtgørelsen i Lovtidende.
Det overordnede formål med loven er at skabe større fleksibilitet på  

 dagtilbudsområdet og nedbringe ventelisterne til dagtilbud, samtidig med at  

 beskæftigelsen øges.
Intentionen med loven er dels at forbedre muligheden for  

 at skaffe flere kvalificerede dagplejere til den kommunale dagpleje, dels at  

 give de virksomheder, der ønsker at medvirke til etablering af  

 pasningsordninger for børn af medarbejdere ved virksomheden, bedre muligheder  

 herfor.
 Samtidig er parterne bag aktiveringsaftalen enige om, at opfordre  

 kommunerne til at udvise større fleksibilitet med hensyn til godkendelse af  

 dagplejehjem.
 Loven indeholder 4 elementer:
 1. Ændring af bistandslovens § 64, således at der nu  

 kan etableres dagplejeordninger, hvor flere personer, der ikke er fra samme  

 husstand, passer op til 10 børn.
 2. Tilføjelse til bistandslovens § 64, således at der  

 kan etableres dagplejeordninger, hvor dagplejerens egne børn under 3 år kan  

 indgå i det antal børn, dagplejeren får løn for at modtage.
 3. Tilføjelse til bistandslovens § 64, hvorved der  

 indføres et tilskud til nye dagplejere til etablering og indretning m.v. af  

 dagplejehjemmet.
 4. Ny § 70 a i bistandsloven om kommunalt tilskud til  

 private pasningsordninger oprettet i tilknytning til virksomheder.
 Ad. 1. Dagplejeordninger, hvor flere personer, der ikke er fra samme  

 husstand, sammen passer op til 10 børn (stordagplejer).
 Hidtil har kommunalbestyrelsen efter de almindelige regler alene kunnet  

 etablere stordagplejehjem med flere dagplejere såfremt disse var fra samme  

 husstand.
 Såfremt der ønskedes etableret en stordagpleje, hvor dagplejerne ikke var  

 fra samme husstand, har det derfor krævet en tilladelse efter bistandslovens  

 § 138 b.
Med den nu vedtagne ændring af bistandslovens § 64 er kravet om, at flere  

 dagplejere i samme dagplejehjem skal tilhøre samme husstand bortfaldet.  

 Kommunalbestyrelsen kan herefter etablere sådanne stordagplejehjem efter de  

 almindelige regler i bistandsloven om formidlet dagpleje.
Der skal således  

 ikke længere ansøges om forsøgstilladelse efter bistandslovens § 138 b til  

 disse ordninger.
 Ad. 2. Dagplejeordninger, hvor dagplejerens egne børn under 3 år kan indgå  

 i det antal børn, dagplejeren får løn for at modtage.
 Hidtil har kommunalbestyrelsen skullet indhente en forsøgstilladelse efter  

 bistandslovens § 138 b, såfremt dagplejerens egne børn under 3 år - mod  

 betaling - skulle indgå i det antal børn, dagplejeren får løn for at modtage.
Med den nu vedtagne tilføjelse til bistandslovens § 64 kan kommunalbe  

 styrelsen selv træffe afgørelse om sådanne dagplejeordninger.
Udgangspunktet  

 er, at dagplejeren udover egne børn også modtager fremmede børn.
Dagplejerens  

 egne børn under 3 år kan dog udgøre det samlede antal børn, dagplejeren får løn for at modtage, fx ved  

 tvillinger og trillinger.
Det forudsættes, at de generelle retningslinier,  

 som er gældende for kommunens formidlede dagpleje følges, ligesom gældende  

 regler for forældrebetaling finder anvendelse.
 Fremover skal der således ikke søges om forsøgstilladelse efter  

 bistandslovens § 138 b til disse ordninger.
 Ad. 3. Tilskud til nye dagplejere til etablering og indretning m.v.
 af dagplejehjemmet.
Den vedtagne tilføjelse til bistandslovens § 64 betyder, at der i en  

 forsøgsperiode frem til den 31. december 1993 ydes et tilskud til etablering  

 og indretning af nye dagplejehjem.
Tilskuddet udgør op til 20.000 kr. for  

 dagplejehjem med op til 5 børn og et tilskud på op til 50.000 kr. for  

 dagplejehjem med op til 10 børn.
Tilskuddet er skattefrit for modtageren i henhold til lov om påligning af indkomst- og formueskat til staten (ligningsloven), jf. § 7  

 F, stk. 1, nr. 4.
Der er tale om maksimumsbeløb, der ydes ud fra kommunens vurdering af, hvad det vil koste at etablere og sikre det enkelte nye dagplejehjem.
 Formålet med tilskuddet er gennem boligmæssige forbedringer at bedre  

 mulighederne for at godkende flere hjem, især hjem der ellers ikke ville  

 kunne godkendes som dagplejehjem.
 Tilskuddet kan alene anvendes til etablering og indretning af  

 dagplejehjemmet og skal i øvrigt anvendes efter nærmere anvisning fra  

 kommunen.
 Socialministeren vil i en kommende bekendtgørelse fastsætte nærmere  

 retningslinier for ydelse og anvendelse af tilskuddet, herunder til hvilke  

 formål tilskuddet kan anvendes samt en nærmere præcisering af  

 modtagerkredsen.
 Ad. 4. Kommunalt tilskud til private pasningsordninger, oprettet i  

 tilknytning til virksomheder.
Indførelse af den nye § 70 a i bistandsloven betyder, at kommunen i en forsøgsperiode frem til den 31. december 1993 er forpligtet til at yde  

 et tilskud til børn, der er optaget i en privat pasningsordning (puljeordning) oprettet efter bistandslovens § 70 og som  

 er 1. tilknyttet en virksomhed og 2. beliggende i en anden kommune end bopælskommunen.
Der er ikke nogen forpligtelse for den kommune, hvori virksomheden er  

 beliggende ("institutionskommunen"), til at yde tilskud til en  

 puljeordning tilknyttet en virksomhed.
Dette beror fortsat på en aftale  

 mellem virksomheden og kommunen om ydelse af kommunalt tilskud til  

 puljeordningen.
Når en sådan aftale med "institutionskommunen" er  

 indgået, forpligtes de øvrige kommuner, hvor medarbejderne fra virksomheden  

 har bopæl, til at yde tilskud til børn, der er optaget i ordningen.
Tilskuddet skal udgøre halvdelen af pladsprisen i puljeordningen, men ikke  

 mere end halvdelen af de gennemsnitlige driftsudgifter til dagtilbud for den  

 pågældende aldersgruppe i bopælskommunen.
Kommunen kan dog efter aftale med  

 virksomheden yde et højere tilskud.
 Såfremt en virksomhed ønsker at oprette et dagtilbud efter bistandslovens  

 § 70 og den ikke udover det faste tilskud kan få aftale om yderligere  

 refusion fra bopælskommunerne, må virksomheden selv finde finansieringen af  

 den del af resten, der ikke dækkes af forældrebetalingen eller drive  

 ordningen, så omkostningerne pr. plads reduceres.
 Reglen om forældrebetaling til puljeordninger, jf. bistandslovens § 70,  

 stk. 2, gælder tilsvarende for disse virksomhedsordninger.
 Hvis forældrene ophører med at arbejde på den virksomhed, hvortil  

 pasningsordningen er knyttet, og grundlaget for barnets plads i ordningen  

 dermed bortfalder, er barnet omfattet af bopælskommunens forpligtelse til at  

 stille dagtilbudsplads til rådighed, jf. bistandslovens § 69.
Efter forsøgsperiodens udløb kan kommunerne ikke blive forpligtet i  

 forhold til nye puljeordninger, men vil fortsat være forpligtet i forhold til  

 allerede indgåede aftaler om puljeordninger.
Denne fortsatte forpligtelse  

 sker af hensyn til de øvrige involverede parter i virksomhedsordningen.
