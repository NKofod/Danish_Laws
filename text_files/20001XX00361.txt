Skriftlig fremsættelse (28. marts  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven og  

 retsplejeloven. (Forvoldelse af fare for smitte med en livstruende og  

 uhelbredelig sygdom).
(Lovforslag nr.
L 209).
 Lovforslaget har til formål at sikre, at det i lyset  

 af de forbedrede behandlingsmuligheder for hiv/aids også fremover vil  

 være muligt at straffe personer, der forvolder fare for, at andre  

 smittes med en sådan livstruende og uhelbredelig sygdom, og at den  

 forurettede i sådanne sager får mulighed for at få  

 beskikket en bistandsadvokat.
 Lovforslaget indebærer, at den nugældende  

 bestemmelse i straffelovens § 252, stk. 2, om forvoldelse af fare for en  

 livstruende og uhelbredelig sygdom suppleres med en bemyndigelse til  

 justitsministeren til   efter forhandling med sundhedsministeren   at  

 fastsætte, hvilke sygdomme der skal være omfattet af  

 bestemmelsen, jf. den foreslåede bestemmelse i straffelovens § 252,  

 stk. 3.
 Det er fortsat alene livstruende og uhelbredelige  

 sygdomme, der kan være omfattet af straffelovens § 252, stk. 2.
 Det skal imidlertid ikke   som efter den nugældende  

 bestemmelse   være en betingelse, at det er overvejende sandsynligt, at  

 personer, der smittes med sygdommen, almindeligvis afgår ved  

 døden inden for maksimalt 10-15 år (levetidsprognose).
At sygdommen skal være livstruende og uhelbredelig  

 indebærer efter forslaget i stedet alene, at der skal være tale  

 om en sygdom, der   uanset rettidig, sædvanlig lægelig behandling  

   med overvejende sandsynlighed medfører døden for personer,  

 der smittes med sygdommen.
Selv om der således ikke længere  

 stilles krav om, at døden indtræder inden for et nærmere  

 bestemt tidsrum, må det dog kræves, at den forventede levetid som  

 følge af smitten med sygdommen for et flertal af de smittede bliver  

 mærkbart reduceret.
 Ved vurderingen af, hvor stor en reduktion af den  

 forventede levetid der ved justitsministeren og sundhedsministerens vurdering  

 efter den foreslåede bestemmelse skal stilles krav om, vil det kunne  

 indgå, om sygdommen uanset et langt sygdomsforløb  

 medfører en alvorlig forringelse af smittede personers  

 livsførelse, herunder funktionsevne, f.eks. på grund af den  

 svækkelse, sygdommen i sig selv medfører, eller på grund  

 af alvorlige bivirkninger ved den behandling, som en person på grund af  

 smitten eller sygdommen modtager.
 Bestemmelsen er ikke begrænset til hiv/aids, men for  

 tiden er det alene denne sygdom, der opfylder betingelserne for at være  

 omfattet af bestemmelsen.
 Forslaget skal ses i sammenhæng med de forbedrede  

 behandlingsmuligheder for hiv/aids (den såkaldte  

 kombinationsbehandling) og den heraf følgende længere  

 gennemsnitlige levetid for hiv-smittede.
Sundhedsstyrelsen har således i en udtalelse oplyst,  

 at det må forventes, at af de personer, der i dag smittes med hiv, vil  

 mindre end 15 pct. dø af sygdommen inden for 10-15 år.
Dette  

 skyldes, at de pågældende tidligt kan tilbydes  

 kombinationsbehandlingen.
 På baggrund af udtalelsen er der rejst tvivl om,  

 hvornår levetidsprognosen med de forbedrede behandlingsmuligheder  

 må antages at have ændret sig så meget, at det ikke  

 længere er overvejende sandsynligt, at hiv-smittede personer  

 almindeligvis afgår ved døden inden for maksimalt 10-15  

 år, og dermed hvor længe det fortsat vil være muligt at  

 straffe personer for overtrædelse af straffelovens § 252, stk. 2.
 Der er fortsat regeringens opfattelse, at udgangspunktet  

 for den danske sundhedspolitiske indsats mod hiv/aids bør være,  

 at det påhviler den enkelte at beskytte sig selv mod overførelse  

 af hiv-smitte i forbindelse med kønslig omgang mv.
 Uanset de forbedrede behandlingsmuligheder er hiv/aids  

 imidlertid stadig en livstruende og uhelbredelig sygdom, og det ville  

 være stødende for retsbevidstheden, hvis det ikke længere  

 var muligt at straffe personer, der er klar over at være smittet med  

 hiv, og som har samleje med eller på anden måde udsætter  

 andre for smitten.
Lovforslaget indebærer endvidere, at det ved en  

 ændring af retsplejelovens § 741 a om advokatbistand til den  

 forurettede bliver hovedreglen, at der også i sager om  

 overtrædelse af straffelovens § 252, stk. 2, skal beskikkes en  

 bistandsadvokat for den forurettede.
Hvis der er tale om en mindre alvorlig  

 sag, og advokatbistand må anses for åbenbart unødvendig,  

 kan retten dog helt undtagelsesvis afslå en begæring om  

 advokatbeskikkelse.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
