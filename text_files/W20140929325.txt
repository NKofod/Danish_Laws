SU  fribeløb  sygeorlov - sygedagpenge Sygeorlov medførte ikke samme retsvirkning som aftalt orlov.
Udbetalte sygedagpenge var endvidere ikke en offentlig ydelse, som udelukkede ret til SU.
En studerende på sygeorlov havde derfor ret til SU i orlovsperioden, hvilket medførte et lavere fribeløb.
Din klage vedrørende tilbagebetaling af SU I brev modtaget 13. juni 2012 har du klaget over Styrelsen for Videregående Uddannelsers (herefter: styrelsen) afgørelse af 11. maj 2012 om tilbagebetaling af SU for støtteåret 2011.
Ankenævnets afgørelse Nævnet tiltræder styrelsens afgørelse af 11. maj 2012 om tilbagebetaling af SU for støtteåret 2011.
Retsgrundlag SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 2. Uddannelsessøgende kan efter ansøgning få uddannelsesstøtte, når de (. . .) 5) ikke får anden offentlig støtte, der tilsigter at dække leveomkostningerne, bortset fra stipendium efter afsnit II.
 Forarbejderne til § 2, stk. 1, nr. 5, tidligere § 7, stk. 1, nr. 5, oplyser (i lovforslag L 188 af 19. februar 1986) følgende om offentlig støtte, der tilsigter at dække leveomkostningerne:
"Bestemmelsen (. . .) omfatter bl.a. uddannelsessøgende, der får folke- og førtidspension eller efterløn, eller som er omfattet af reglerne om elevstøtte i henhold til højskoleloven." SU-loven indeholde endvidere følgende bestemmelser (uddrag):
§ 24. Laveste fribeløb udgør (. . .) 2) 7.870 kr. for uddannelsessøgende, der modtager SU inden for klippekortet.
Stk. 2. Fribeløbet er 15.908 kr. pr. måned (mellemste fribeløb) for hver måned i støtteåret eller uddannelsesperioden, hvor den uddannelsessøgende har (. . .) 2) været indskrevet ved en uddannelse, der giver ret til uddannelsesstøtte, men har haft orlov fra uddannelsen, (. . .), (. . .) Stk. 3. Fribeløbet er 30.619 kr. pr. måned (højeste fribeløb) for hver måned i støtteåret eller uddannelsesperioden, hvor den uddannelsessøgende 1) ikke gennemgår en uddannelse i Danmark eller i udlandet, der giver ret til uddannelsesstøtte efter afsnit I, (. . .) 4) i perioder, der i øvrigt giver ret til uddannelsesstøtte, får anden offentlig støtte, der tilsigter at dække leveomkostningerne, jf. § 2, stk. 1, nr. 5, (. . .) SU-bekendtgørelsen (dagældende bekendtgørelse nr. 455 af 08. juni 2009, nu bekendtgørelse nr. 1269 af 17. december 2012) indeholder bl.a. følgende bestemmelser (uddrag):
§ 3. En uddannelsessøgende, der får uddannelsesstøtte inden for klippekortet, er studieaktiv, indtil den uddannelsessøgende er mere end 12 måneder forsinket i uddannelsen.
Forsinkelsen er forskellen mellem klip, der er brugt til uddannelsen, og den studiemæssige fremgang efter de regler, der gælder for uddannelsen, målt i måneder.
 Stk. 2. Når den uddannelsessøgende har fået forlænget støttetiden med et antal klip efter §§ 15, 16 eller 17, medregnes disse klip ikke i opgørelsen af, hvor mange klip der er brugt til uddannelsen.
(. . .) (. . .) § 16. (. . .) Stk. 3. Styrelsen kan bestemme, at der gives ekstra klip som tillæg til rammen og støttetiden, hvis den uddannelsessøgende er blevet forsinket i uddannelsen på grund af sygdom eller andre særlige forhold.
Begrundelse Ankenævnet lægger til grund, at du i januar 2011 fik udbetalt SU, at du i perioden fra februar 2011 til og med september 2011 fik udbetalt SU og samtidig havde sygeorlov fra dit studium, og at du i perioden fra oktober 2011 til og med december 2011 fik udbetalt SU, havde sygeorlov fra dit studium og fik udbetalt sygedagpenge efter sygedagpengeloven.
Februar 2011 til og med september 2011 Du har anført, at du har ret til mellemste fribeløb i perioden fra februar 2011 til og med september 2011, da du havde sygeorlov.
Sygeorlov fra studiet forhindrer ikke den studerende i at have ret til og få udbetalt SU, selv om den studerende ikke kan indgå i undervisningen som normalt.
Ifølge SU-lovens almindelige regel i § 2, stk. 1, nr. 4, og SU-bekendtgørelsens regler om studieaktivitet i § 3, stk. 1, kan den studerende i et vist omfang være forsinket i uddannelsen, uden at det berører retten til SU.
Af reglerne fremgår ikke, at afholdelse af sygeorlov begrænser retten til SU.
Det samme følger indirekte af reglerne om, at en studerende, som er blevet forsinket i sin uddannelse på grund af sygdom, kan få forlænget rammen for antallet af SU-klip, jf.
SU-lovens § 19, stk. 1, nr. 2. Du havde derfor ret til SU i perioden fra februar 2011 til og med september 2011, og har som følge heraf laveste fribeløb, jf.
SU-lovens § 24, stk. 1, nr. 2.
Det fremgår af SU-lovens § 24, stk. 2, nr. 2, at en studerende på orlov har ret til mellemste fribeløb.
Ankenævnet finder imidlertid, at bestemmelsen i § 24, stk. 2, nr. 2, om mellemste fribeløb under orlov ikke tilsidesætter bestemmelsen i § 24, stk. 1, nr. 2, om laveste fribeløb, når den studerende får udbetalt SU.
Det ville være i strid med formålet med bestemmelsen i § 24, stk. 2, nr. 2, at give den studerende ret til mellemste fribeløb i en periode, hvor den studerende får udbetalt SU.
 Du havde derfor alene ret til laveste fribeløb i perioden fra februar 2011 til og med september 2011.
Oktober 2011 til og med december 2011 Du har anført, at du i denne periode fik udbetalt sygedagpenge, at du derfor har fået udbetalt SU uden at have været berettiget til det, at du er indforstået med at betale SU tilbage for perioden, og at du har ret til højeste fribeløb i perioden.
Hvis du i perioden har fået udbetalt "anden offentlig støtte, der tilsigter at dække leveomkostningerne", vil du ikke have haft ret til SU, jf.
SU-lovens § 2, stk. 1, nr. 5, og som følge heraf have højeste fribeløb i perioden, jf.
SU-lovens § 24, stk. 3, nr. 4.
 Sygedagpengeloven (lovebekendtgørelse nr. 871 af 28. juni 2013) indeholder bl.a. følgende bestemmelser (uddrag):
§ 1. Formålet med denne lov er 1) at yde økonomisk kompensation ved fravær på grund af sygdom, (. . .) § 2. Sygedagpenge ydes til:
 1) Lønmodtagere.
(. . .) (. . .) § 47. Sygedagpenge til lønmodtagere, der er fuldt uarbejdsdygtige på grund af sygdom, beregnes på grundlag af det ugentlige timetal under sygefraværet og den timefortjeneste, som lønmodtageren ville have været berettiget til under fraværet (. . .).
 De eksempler, der er nævnt i forarbejderne til SU-lovens § 2, stk. 1, nr. 5, folkepension, førtidspension og efterløn, har det til fælles, at de sikrer en basisindtægt for modtageren.
De sygedagpenge, du har modtaget, træder i stedet for den erhvervsindtægt, som du ville have haft, og som er en indtægt, der ikke udelukker ret til SU.
Ankenævnet finder derfor, at dagpenge efter sygedagpengeloven ikke udgør sådan anden offentlig støtte, som udelukker ret til SU og medfører højeste fribeløb, også selvom din erhvervsindtægt må antages at skulle dække leveomkostninger.
 Du kan derfor oppebære SU ved siden af sygedagpengene, og har derfor alene ret til laveste fribeløb, da du modtog SU i perioden.
 Ankenævnet har derfor ikke grundlag for at tilsidesætte afgørelsen om tilbagebetaling af for meget modtaget SU.
 Ankenævnet bemærker, at nævnet alene tager stilling til fribeløbet for 2011, da der på tidspunktet for din klage ikke var truffet afgørelse vedrørende studieåret 2012.
Sagsfremstilling Det fremgår af dagpengespecifikationerne på sagen, at dagpengebeløbet er beregnet efter sygedagpengelovens § 47.
 Det fremgår, at du i en række perioder har haft sygeorlov fra dit studium.
 Styrelsen har ved brev af 11. maj 2012 meddelt dig, at du skal tilbagebetale noget af den SU, som du modtog i 2011, da din egenindkomst oversteg dit fribeløb.
Du har i brev modtaget 13. juni 2012 klaget til Ankenævnet for Statens Uddannelsesstøtteordninger og bl.a. anført, at du studerede og fik udbetalt SU i januar 2011, og at du i perioden fra februar 2011 til og med september 2011 havde sygeorlov med ret til mellemste fribeløb.
Du har anført, at du i oktober 2011 fik tildelt sygedagpenge og for perioden fra oktober 2011 til og med december 2011 burde have fravalgt SU, som du dermed ikke var berettiget til.
Du tilbyder at tilbagebetale SU for perioden fra oktober 2011 til og med december 2011 og anfører, at du i perioden har ret til højeste fribeløb.
Du har endvidere anført, at du har ret til højeste fribeløb i januar 2012.
Styrelsen har i brev af 28. februar 2013 videresendt sagen sammen med en udtalelse til ankenævnet og henvist til, at en studerende på sygeorlov stadig vil modtage SU og dermed have laveste fribeløb.
Da du blev bevilget sygeorlov ændrede dine SU-forhold sig ikke.
Sygedagpengene har ikke været udbetalt i stedet for en eventuel praktikløn.
Du modtog derfor SU med rette i hele 2011, og har derfor laveste fribeløb i alle 12 måneder af 2011.
Ankenævnet har ved brev af 31. juli 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
