Betænkning afgivet af Beskæftigelsesudvalget den 16. maj 2012 Betænkning over Forslag til lov om ændring af lov om en aktiv beskæftigelsesindsats, lov om sygedagpenge, lov om aktiv socialpolitik, integrationsloven og lov om ansvaret for og styringen af den aktive beskæftigelsesindsats (Mindre intensiv indsats, udvidelse af Beskæftigelsesrådets opgaver m.v.) [af beskæftigelsesministeren (Mette Frederiksen)] 1. Udvalgsarbejdet Lovforslaget blev fremsat den 11. april 2012 og var til 1. behandling den 20. april 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 5. marts 2012 dette udkast til udvalget, jf.
BEU alm. del  bilag 123. Den 12. april 2012 sendte beskæftigelsesministeren de indkomne høringssvar, et notat herom og et ligestillingsnotat til udvalget.
2. Indstillinger og politiske bemærkninger Udvalget indstiller lovforslaget til vedtagelse uændret.
 Enhedslistens medlemmer af udvalget finder, at det er fornuftigt, at folk der i løbet af kort tid skal begynde at arbejde eller skal på barsel, efterløn eller folkepension, ikke længere skal møde til samtaler eller deltage i tilbud.  Det er også fint, at man også har fritaget folk på arbejdsfordeling og folk, der er hjemsendt på grund af vejrlig og materialemangel, for samtaler og aktivering. (Denne gruppe mangler bare, at reglerne om supplerende dagpenge bliver ændret igen, så hjemsendelser ikke forbruger af ugerne med ret til supplerende dagpenge, men det er selvfølgelig en helt anden sag).
EL kan imidlertid ikke forstå, hvorfor der skal være undtagelser i de nye regler om fritagelse for samtaler og tilbud.
Efter forslaget kan jobcenteret bestemme, at en person, der opfylder betingelserne for fritagelse, alligevel skal møde til samtaler og deltage i tilbud, hvis  der er tale om misbrug eller spekulation i mulighederne for at blive undtaget fra samtaler og tilbud,  der er gode muligheder for beskæftigelse inden for personens fagområde eller  det vil være til fordel for personen at skulle møde til samtaler og deltage i tilbud.
EL kan ikke se, hvordan man kan misbruge de nye regler, når der kræves dokumentation for at blive fritaget for samtaler og tilbud.
EL kan heller ikke se, hvad gode muligheder for beskæftigelse har med den pågældende person at gøre, da denne person jo netop enten har fået et arbejde eller skal overgå til anden forsørgelse, og også når det drejer sig om barsel, er det jo helt irrelevant.
 Endelig kan EL ikke se, hvordan det kan være til fordel for personen at skulle møde op til samtale eller tilbud; EL kan ikke se, hvad en person, som snart skal i arbejde eller overgå til anden forsørgelse, skal bruge samtalen eller tilbuddet til.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Rasmus Horn Langhoff (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
