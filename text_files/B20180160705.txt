Bekendtgørelse om godkendelse af andre aktørers optagelse i EURES-netværket I medfør af § 18 a, stk. 1, i lov nr. 1482 af 23. december 2014 om organisering og understøttelse af beskæftigelsesindsatsen m.v., som ændret ved lov nr. 1527 af 18. december 2018, fastsættes efter bemyndigelse:
 § 1. I denne bekendtgørelse forstås ved:
 1) EURES-forordningen: Europa-Parlamentets og Rådets forordning (EU) 2016/589 af 13. april 2016 om et europæisk arbejdsformidlingsnet (Eures), arbejdstageres adgang til mobilitetstjenester og øget integrering af arbejdsmarkederne og om ændring af forordning (EU) nr. 492/2011 og (EU) nr. 1296/2013.
2) Anden aktør: En juridisk person, som opererer lovligt i Danmark, og som kan optages i EURES-netværket som EURES-medlem eller EURES-partner, jf.
EURES-forordningens artikel 11, stk. 3 eller artikel 11, stk. 4.
 § 2. Ansøgninger om optagelse i EURES-netværket indgives til Styrelsen for Arbejdsmarked og Rekruttering, herefter benævnt styrelsen.
 Stk. 2. Ansøgning sker efter de retningslinjer, herunder ansøgningsformat, frister, m.v., der fremgår af styrelsens hjemmeside.
 Stk. 3. Af hensyn til den aktuelle prioritering i beskæftigelsesindsatsen kan styrelsen lave målrettede ansøgningsrunder.
§ 3. Styrelsen godkender en anden aktør til optagelse i EURES-netværket, forudsat at ansøgeren på tro og love erklærer, 1) at denne er en dansk registreret juridisk enhed, 2) at denne er i stand til at udføre mindst én af de opgaver, som følger af EURES-forordningens artikel 12, stk. 2, 3) at denne overholder dansk ansættelses- og arbejdsretlig lovgivning og indgåede individuelle og kollektive aftaler, 4) at denne på ansøgningstidspunktet ikke er under konkurs- eller rekonstruktionsbehandling, ikke har offentlig gæld og ikke har en aktuel fagretlig konflikt og 5) at denne deltager i et vejledningsmøde hos styrelsen efter indsendelse af ansøgning om godkendelse.
 Stk. 2. Andre aktører, der jf. stk. 1, ansøger om at blive optaget i EURES-netværket, med henblik på at bidrage til puljen af jobopslag og CVer på EURES-portalen, jf. artikel 12, stk. 2, i EURES-forordningen, skal dokumentere, at de teknisk vil være i stand til dette senest 6 måneder efter, de er godkendt af styrelsen til optagelse i netværket.
 § 4. Godkendte andre aktører indrapporterer data og udveksler oplysninger m.v. til styrelsen i henhold til EURES-forordningens artikel 12, stk. 6, litra a-d.
 § 5. En godkendelse af en anden aktør er gældende i 2 år fra den dato, hvor styrelsen meddeler ansøgeren godkendelsen, jf. dog § 3, stk. 2.
 § 6. Styrelsen kan fratage en godkendelse, hvis betingelserne for godkendelsen, jf. § 3 og 4 eller EURES-forordningen ikke længere er opfyldt, eller hvis aktøren ikke indrapporterer data og udveksler oplysninger m.m. til styrelsen, jf. § 4.
 § 7. Bekendtgørelsen træder i kraft den 1. januar 2019.
