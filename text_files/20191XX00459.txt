Skriftlig fremsættelse (5. februar 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven (Forstærket indsats mod eksplosivstoffer) (Lovforslag nr.
L 105) Regeringen offentliggjorde den 10. oktober 2019 et udspil om tryghed og sikkerhed i det offentlige rum.
Baggrunden var bl.a., at der i 2019 var en række sprængninger i hovedstadsområdet, hvoraf to var rettet direkte mod offentlige bygninger.
 Lovforslaget følger op på de initiativer i udspillet om tryghed og sikkerhed, der omhandler en forstærket indsats mod sprængstoffer.
Regeringen ønsker at sætte hårdt ind over for kriminelle grupper, der placerer bomber i det offentlige rum.
Det skal aldrig accepteres, at bombesprængninger eller skyderier, der spreder frygt og utryghed, bliver hverdag i Danmark.
Med lovforslaget lægges der op til, at der i straffelovens § 114 a (om terrorlignende handlinger) indsættes et nyt nr. 8, hvorefter straffen for overtrædelse af straffelovens § 183, stk. 1 eller 2 (sprængninger), kan overstige den angivne strafferamme med indtil det halve, når der er tale om forvoldelse af sprængning rettet mod en offentlig bygning eller institution.
Med den foreslåede bestemmelse understreges det, at sådanne handlinger skal betragtes som et angreb mod staten.
 Med lovforslaget lægges der endvidere op til, at det fremover ved fastsættelsen af straffen for ulovlig besiddelse af andre våben end skydevåben (f.eks. panserværnsraketter, morterer, håndgranater og miner) eller eksplosivstoffer skal indgå som en skærpende omstændighed, at våbnet eller eksplosivstoffet besiddes på offentligt tilgængeligt sted eller andet sted, hvor mennesker ofte færdes eller opholder sig.
Det foreslås, at strafniveauet forhøjes med omkring en tredjedel i forhold til den straf, der i dag ville blive fastsat af domstolene, således at ulovlig besiddelse på offentligt tilgængeligt sted eller andet sted, hvor mennesker færdes eller opholder sig, som udgangspunkt skal straffes med ubetinget fængsel mellem 3 år og 6 måneder og 4 år i førstegangstilfælde.
I gentagelsestilfælde skal der ske en betydelig skærpelse af straffen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
