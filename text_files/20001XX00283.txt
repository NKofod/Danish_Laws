Skriftlig fremsættelse (1. februar  

 2001) Miljø- og energiministeren (Svend Auken):
 Herved tillader jeg mig for Folketinget at  

 fremsætte:
Forslag til lov om ændring af lov om udnyttelse  

 af vedvarende energikilder m.v. (Solvarmepligt i nybyggeri uden for  

 fjernvarmeområderne m.v.) (Lovforslag nr.
L 154) Lovforslaget er udarbejdet på grundlag af den  

 beretning, som Folketingets Energipolitiske Udvalg i juni 2000 afgav over et  

 forslag til Folketingsbeslutning om pligt til at installere  

 solvarmeanlæg i nybyggeri uden for fjernvarmeområderne (B 33).  

 Beretningen resulterede i en plan for at øge udbredelsen af  

 solvarmeanlæg, idet installationen af nye anlæg er faldet  

 væsentligt i de senere år.
Solvarmeplanen indeholder en række anbefalinger: Det  

 anbefales således, at der indføres pligt til at installere  

 solvarmeanlæg i nybyggeriet uden for fjernvarmeområderne for  

 offentlige og selvejende institutioner, det støttede boligbyggeri,  

 erhvervsbyggeriet og visse større sommerhuse.
Endvidere anbefales det,  

 at administrationen af tilskud til solvarme smidiggøres, herunder at  

 det gældende tilskudsloft til solvarmeanlæg på 1 mio. kr.  

 ophæves.
Derudover anbefales bl.a. nye kampagner og samarbejde med  

 forsyningsselskaberne om udbredelse af solvarme.
Lovforslaget indeholder to elementer.
For det  

 første indføres en pligt til at installere solvarmeanlæg  

 i nybyggeri udenfor fjernvarmeområder i kommuner, selvejende  

 institutioner, erhvervsvirksomheder og visse større sommerhuse.
For  

 så vidt angår de øvrige bygningskategorier, som er  

 nævnt i solvarmeplanen, statsligt byggeri og støttet byggeri,  

 vil der blive indført tilsvarende forpligtelser til at installere  

 solvarmeanlæg med hjemmel i den lovgivning, som henhører under  

 by- og boligministeren.
I overensstemmelse med solvarmeplanens anbefalinger skal  

 der kun installeres solvarmeanlæg, hvor dette er brugerøkonomisk  

 fordelagtigt.
Administrationen af bestemmelserne skal ske i forbindelse med  

 den kommunale byggesagsbehandling.
Det forventes, at forpligtelsen til at  

 installere solvarmeanlæg vil føre til, at der bliver installeret  

 ca. 1.200 anlæg af standardstørrelse årligt.
 For det andet afskaffes det bestående loft over  

 tilskud til solvarmeanlæg, 1 mio. kr., således at der bliver  

 mulighed for at give større tilskud til store anlæg f.eks. i  

 forbindelse med fjernvarmeværker.
 Foruden de initiativer, som indgår i  

 nærværende forslag, vil der også blive arbejdet videre med  

 at gennemføre de øvrige anbefalinger, som fremgår af  

 solvarmeplanen.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
