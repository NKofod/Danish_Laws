 Grundværdien for et dobbelthus blev stadfæstet, idet et  

 deklarationsareal på 211 m2 ikke fandtes at kunne begrunde et nedslag.  

 Ejendomsværdien blev nedsat under henvisning til, at bebyggelsen var atypisk.
 A klagede over den af skyldrådet foretagne ansættelse af ejendomsværdien  

 og grundværdien ved 18. alm. vurdering pr. 1. januar 1986 for et  

 tofamilieshus til henholdsvis 950.000 kr. og 352.800 kr. med påstand om  

 nedsættelse.
Ejendommen omfattede et grundareal på 734 m2, hvorpå der i 1928 var opført  

 et bindingsværkshus med en beboelse på 70 m2 samt 40 m2 kælder.
I 1951 var  

 tilbygget yderligere en beboelsesdel i gasbeton på 80 m2 med 30 m2 kælder.  

 Endelig var på ejendommen opført en uopvarmet vinterhave på 12 m2 og to  

 garager på henholdsvis 12 og 10 m2.
Skyldrådet havde ved ansættelsen af grundværdien medregnet et  

 deklarationsareal på 211 m2 til fuld værdi.
Skyldrådet havde begrundet dette  

 med, at da det var yderst sjældent, at et deklarationsareal blev afgivet til  

 vejudvidelse, var det i overensstemmelse med fast praksis at medtage  

 deklarationsarealet i vurderingen, så længe det lå inden for det beregnede  

 område.
 Til støtte for påstanden gjorde klageren gældende, at handelsværdien næppe  

 kunne overstige 700.000 kr., da bebyggelsens oprindelige del var dyr at  

 opvarme, og ejendommen på grund af tilbygningen havde en dårlig planløsning,  

 der ikke var hensigtsmæssig, bl.a. med hensyn til orientering mod lys.
 Endvidere anførte klageren, at der af den beskedne grundstørrelse måtte  

 afses 211 m2 til vej.
 Skyldrådet havde i anledning af klagen til Landsskatteretten besigtiget  

 ejendommen og indstillet ansættelsen stadfæstet, idet rådet bemærkede, at det  

 under besigtigelsen var konstateret at vinterhave og garage ikke var anført i  

 bygnings- og boligregistret.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien i samme lovs § 13, stk. 1, udgjorde grundens handelsværdi  

 i ubebygget stand under hensyn til beskaffenhed og beliggenhed og til en i  

 økonomisk henseende god anvendelse.
 Efter de foreliggende oplysninger, herunder ejendommens atypiske  

 bebyggelse, fandt Landsskatteretten, at ejendomsværdien var for høj og burde  

 nedsættes til 850.000 kr.
 For så vidt angik grundværdien fandt retten efter de foreliggende  

 oplysninger om bl.a. deklarationsarealet ikke grundlag for at tilsidesætte  

 det af skyldrådet udøvede skøn.
 Herefter blev grundværdien på 352.800 kr. stadfæstet, medens  

 ejendomsværdien på 950.000 kr. blev nedsat til 850.000 kr.
 (* 1) Afgørelsen er offentliggjort i Skat 1989, nr. 11, side 865.
