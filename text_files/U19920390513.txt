En skibsladning blev losset uden anvendelse af havnearbejdere.
I den  

 anledning indklagede SiD lastens modtager M for Arbejdsretten med påstand om  

 bod for overenskomstbrud, idet det blev gjort gældende, at M i følge en  

 kollektiv overenskomst var forpligtet til at beskæftige havnearbejdere ved  

 losningen.
Det var oplyst, at der i skibets fragt var inkluderet losning med  

 skibets gravemaskine til lastbiler på kajen.
Der fandtes herefter ikke at have foreligget noget arbejdsgiverforhold  

 for M i forbindelse med losningen, og der var ikke grundlag for at antage, at  

 der forelå omgåelse af overenskomsten.
Herefter blev M frifundet.
 Under denne sag har klagerne, Landsorganisationen i Danmark for  

 Specialarbejderforbundet i Danmark, indklaget Dansk Arbejdsgiverforening for  

 Entreprenørforeningen for Superfos Dammann-Luxol A/S for Arbejdsretten og  

 nedlagt følgende påstand:
 Indklagede, Superfos Dammann-Luxol A/S, har handlet overenskomststridigt  

 ved den 20. - 21. februar 1990 at lade oplosning af M/S Eikvaag ske uden  

 anvendelse af havnearbejdere.
 Indklagede tilpligtes til Specialarbejderforbundet i Danmark at betale en  

 efter rettens skøn fastsat bod.
 De indklagede har påstået frifindelse.
 Sagens nærmere omstændigheder er følgende:
Den 20. februar 1990 ankom M/S Eikvaag til Esbjerg med en last  

 granitklumper (20 x 20 cm) til kystsikring.
Losning blev påbegyndt kl. 17  

 uden anvendelse af havnearbejdere.
Losningen skete ved søfolkene ved hjælp af  

 skibets kran og bobcat.
Losningen var færdig den følgende dag kl. 8. Lastens  

 modtagere var Superfos Dammann-Luxol A/S.
Dette selskab havde tidligere været  

 medlem af Sydvestjydsk Arbejdsgiverforening (nu Arbejdsgiverforeningen for  

 Handel, Transport og Service). Superfos Dammann-Luxol A/S havde den 3.  

 oktober 1985 udmeldt sig af den pågældende arbejdsgiverforening med  

 henvisning til, at firmaets arbejdsområde i Esbjerg var overgået til Esbjerg  

 Vesterhavsral A/S.
Udmeldingen blev bekræftet ved en skrivelse fra  

 arbejdsgiverforeningen dateret oktober 1985. Esbjerg Vesterhavsral A/S var  

 medlem af Sydvestjydsk Arbejdsgiverforening.
Direktøren i dette selskab, Alex  

 Nyboe, var efter det oplyste tidligere afdelingsleder i Superfos  

 Dammann-Luxol A/S.
Mellem Sydvestjydsk Arbejdsgiverforening og  

 Specialarbejderforbundet i Danmarks afdeling i Esbjerg er der indgået en  

 kollektiv overenskomst, hvoraf det følger, at losning og lastning henhører  

 under denne overenskomst.
Sagen blev behandlet ved et fællesmøde den 21. marts 1990 med Dansk  

 Arbejdsgiverforening og Arbejdsgiverforeningen for Handel, Transport og  

 Service.
Under dette møde afviste arbejdsgiversiden at behandle sagen under  

 henvisning til, at Superfos-Dammann-Luxol A/S ikke var medlem af Sydvestjydsk  

 Arbejdsgiverforening.
Der afholdtes et nyt fællesmøde, hvor denne gang Entreprenørforeningen  

 repræsenterede den indklagede virksomhed.
Under dette møde gjorde  

 arbejdsgiversiden gældende, at losningen var bestilt frit losset på lastvogn,  

 og at der ikke ved losningen havde bestået et arbejdsgiverforhold, hvorfor  

 der ikke forelå brud på den gældende overenskomst.
 Om disse forhold er det i en skrivelse af 18. november 1991 fra  

 skibsmæglerfirmaet Lehmann Jensen I/S, Lemvig, oplyst, at man i sin tid  

 foranledigede den pågældende transport, og at der i skibets fragt var  

 inkluderet losning med skibets gravemaskine til lastbiler på kajen.
 Af Fællesoverenskomsterne af 1987 for provinsen mellem Sammenslutningen af  

 Havne- og Købmandsorganisationer i Danmark og Specialarbejderforbundet i  

 Danmark § 6 fremgår, at der til arbejde om bord i skibe på over 160 tons  

 d.w., dog i skibe på over 400 tons d.w. med trælast antages arbejdere fra  

 land.
Under sagen er fremlagt en faglig voldgiftskendelse af 14. oktober 1985  

 vedrørende fortolkning af denne bestemmelse.
Det hedder heri:
»Reglen i Fællesoverenskomstens Særlige Bestemmelser § 6 tager sigte  

 på at afgøre, hvornår folk fra skibet må udføre losnings- og lastningsarbejde  

 i skibet.
Det må kun ske i mindre skibe op til 160, respektive 400 tons d.w.  

 Der kan ikke fra denne regel drages nogen slutning om, at der ved større  

 skibe altid skal mønstres havnearbejdere.
Bestemmelsen i lokaloverenskomstens  

 § 14g angår efter sin ordlyd »lempning af korn ved lastning«,  

 således som anført af de indklagede.
Bestemmelsen kan efter opmandens  

 opfattelse ikke fortolkes således, at der også består en pligt til at  

 udmønstre mandskab i tilfælde, hvor der ikke er behov for lempning, og hvor  

 det udmønstrede mandskab således ikke vil have noget arbejde at udføre.' Der er under sagen afgivet forklaringer af afdelingsformand Svend Erik  

 Kristensen og direktør Alex Nyboe.
Svend Erik Kristensen har forklaret, at han er afdelingsformand bl.a. for  

 havnearbejderne.
I midten af firserne blev Esbjerg Vesterhavsral oprettet.  

 Alex Nyboe, der både var direktør her og havde en ledende stilling i Superfos  

 Dammann-Luxol, var den, man forhandlede med.
Superfos Dammann-Luxol havde  

 tidligere stået for losning i Esbjerg som stevedorefirma og havde anvendt  

 havnearbejdere.
Efter vidnets opfattelse var Esbjerg Vesterhavsral og  

 Superfos Dammann-Luxol integreret.
Ikke bare var der samme leder, men Esbjerg  

 Vesterhavsral stod også i telefonbogen under Superfos Dammann-Luxol.
Ved en  

 enkelt lejlighed, hvor Esbjerg Vesterhavsral var idømt en bod, blev boden  

 betalt af Superfos Dammann-Luxol.
Først den 21. februar om morgenen blev man  

 opmærksom på, at skibet var kommet.
I afdelingen gik man ud fra, at det var  

 Esbjerg Vesterhavsral, der var modtager.
Såfremt havnearbejdere skulle have  

 stået for losningen, skulle der være anvendt ca. 5 mand, og vidnet har  

 opgjort tabet til 21.825 kr.
Alex Nyboe har forklaret, at han er regionschef i Superfos Dammann-Luxol  

 og har arbejdet 30 år i firmaet, herunder de sidste 13 år som chef.
Da  

 Esbjerg Vesterhavsral blev oprettet i 1984-85, blev det bestemt, at han også  

 skulle stå for dette.
To andre firmaer gik med.
Superfos Dammann-Luxol havde  

 en andel af aktiekapitalen på 40 %. Da Superfos Dammann-Luxol herefter ikke  

 skulle beskæftige sig med stevedorevirksomhed, udmeldte man selskabet af  

 arbejdsgiverforeningen.
Den pågældende ladning var bestemt som kystsikring  

 for Vestkraft og skulle være af en bestemt granittype.
Superfos ringede  

 derfor til mægleren, der havde repræsentationsretten for det pågældende brud.  

 Mægleren arrangerede transporten.
Losningen skete ved en speciel hydraulisk  

 kran, der kan køre frem og tilbage over skibets luger.
Den betjenes af en  

 gravemester med specialuddannelse, og losningen sker direkte til lastbil uden  

 bistand af havnearbejdere.
Klagerne har gjort gældende, at Superfos Dammann-Luxol ikke reelt har  

 udmeldt sig af arbejdsgiverforeningen, idet man har ladet arbejdet udføre af  

 et selskab, man selv var deltager i, og som man havde ledelsen af.
En sådan  

 udmeldelse frigør ikke selskabet fra overenskomsten.
Den anden part i  

 overenskomsten er i øvrigt ikke underrettet om udmeldelsen, og der er ikke  

 etableret frigørelseskonflikt.
Der foreligger således identitet mellem  

 Superfos Dammann- Luxol og Esbjerg Vesterhavsral.
Indklagede kendte  

 overenskomsten, hvis hensigt det er at give arbejderne på havnen fortrinsret.  

 Indklagede handlede bevidst, da man indgik kontrakten om levering af  

 granitten, og forholdet må herefter betragtes som en omgåelse af  

 overenskomsten.
Indklagede har anført, at Superfos Dammann-Luxol ikke er bundet af  

 overenskomsten.
Der foreligger ikke identitet mellem dette selskab og Esbjerg  

 Vesterhavsral.
Opsigelsen var begrundet med, at aktiviteterne var overgået  

 til et andet selskab.
I dette selskab havde Superfos Dammann-Luxol A/S ikke  

 den bestemmende indflydelse, idet man kun var aktionær for 40 %. Udmeldelsen  

 var derfor fuldt ud gyldig og havde i hvert fald gyldighed fra og med  

 overenskomstfornyelsen i 1987. Hertil kommer, at der ikke var behov for at  

 anvende havnearbejdere, og i disse tilfælde består der heller ingen pligt  

 hertil, når fragten er bestilt losset frit på lastvogn.
Såfremt der  

 overhovedet skulle være tale om en forpligtelse til at anvende  

 havnearbejdere, måtte et sådant krav være rettet over for det pågældende  

 rederi.
 Arbejdsretten skal udtale:
 Efter de foreliggende oplysninger om fragtaftalen finder Arbejdsretten, at  

 der ikke har foreligget noget arbejdsgiverforhold for Superfos Dammann-Luxol  

 A/S i forbindelse med den skete losning, idet det pågældende skibsmæglerfirma  

 havde bestilt ladningen frit læsset om bord på lastbil i Esbjerg.
 Der er heller ikke grundlag for at antage, at der foreligger omgåelse af  

 overenskomsten.
 Af disse grunde frifinder Arbejdsretten herefter de indklagede.
 T h i k e n d e s f o r r e t :
 De indklagede, Dansk Arbejdsgiverforening for Entreprenørforeningen for  

 Superfos Dammann-Luxol A/S, frifindes.
 I sagsomkostninger skal klagerne, Landsorganisationen i Danmark for  

 Specialarbejderforbundet i Danmark, betale 2.000 kr. til Arbejdsretten.
