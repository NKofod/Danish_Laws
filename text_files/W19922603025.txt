Nævnet giver afslag på ansøgning om sendetilladelse til lokal  

 fjernsynsvirksomhed ved hjælp af kabelanlæg med den begrundelse, at  

 programmerne forudsætter brugerbetaling, og at lokalt tv bør kunne ses af  

 alle brugere uden vederlag.
Udvalget var af den opfattelse, at tilladelse  

 ikke kan nægtes alene under henvisning til, at man ikke ønsker denne særlig  

 betalingsform i nævnsområdet, og gav på den baggrund klager medhold.
Udvalget vedr.
Lokal Radio og TV har på sine møder den 11. februar og 17.  

 marts 1992 behandlet en klage af 25. november 1991 fra advokat K.L.
Nemeth på  

 vegne af Kunstkanalen over en afgørelse om afslag på ansøgning om tilladelse  

 til at sende programmerne Tele Video og Kabel Juke Box.
Afgørelsen er truffet  

 af Lokalradio- og TV-nævnet for Københavns Kommune og meddelt i brev af 14.  

 november 1991. Udvalget vedr.
Lokal Radio og TV har behandlet sagen på  

 grundlag af følgende oplysninger: I brev af 14. november 1991 begrunder  

 nævnet afslaget med, at programmerne Tele Video og Kabel Juke Box forudsætter  

 brugerbetaling, og det er nævnets opfattelse, at lokalt tv bør kunne ses af  

 alle brugere uden vederlag.
I brev af 25. november 1991 klager advokat K.L.  

 Nemeth på vegne af Kunstkanalen over afgørelsen.
Det oplyses, at foreningen  

 Kunstkanalen i 1989 fik tilladelse til lokal fjernsynsvirksomhed ved hjælp af  

 kabelanlæg indtil september 1992. Men vilkårene i tilladelsen indeholder  

 intet om, at der ikke må opkræves brugerbetaling i form af dekodere.
I brev  

 af 17. juni 1991 orienterede Kunstkanalen borgmester Tom Alberg om, at  

 Kunstkanalen ville indføre betalings-tv for en del af udsendelserne i en  

 forsøgsperiode under titlen Tele Video.
Derudover blev der orienteret om  

 projektet, Juke Box, hvor seerne selv kan vælge deres musikprogram mod  

 betaling via et af KTAS' Service 900-numre.
Denne orientering blev fulgt op i  

 brev af 29. august 1991. Kunstkanalen er af den opfattelse, at så længe man  

 holder sig inden for den gældende lovgivning, må en lokal-tv-stations drift,  

 herunder finansiering, kunne tilpasses markedsvilkår og den teknologiske  

 udvikling.
Efter ønske fra det lokale nævn indsender Kunstkanalen dog to  

 ansøgninger.
Kunstkanalen mener imidlertid ikke, at nævnet har ret til at  

 give afslag til ansøgningerne om de to programtyper med henvisning til, at  

 lokal-tv bør kunne ses af alle borgere uden vederlag.
I nævnets udtalelse af  

 9. januar 1992 oplyses, at det af den oprindelige ansøgning fra Kunstkanalen  

 fremgik, at der kun skulle produceres og sendes video-kunstprogrammer.
Det  

 fremgik derimod af breve af 17. juni og 29. august 1991 fra konsulent Chr.  

 Holten, at Kunstkanalen havde udvidet sin programvirksomhed til andre  

 programtyper i betydelig grad til såvel brugerbetalte som ikke brugerbetalte  

 programmer.
Af den oprindelige ansøgning om tilladelse fremgik det ikke, at  

 finansieringen ville ske via reklameindtægter eller brugerbetaling.
Nævnet  

 fandt derfor, at Kunstkanalen - uden accept fra nævnet - var gået langt  

 udover de forudsætninger, der lå til grund for tilladelsen.
Nævnet bad derfor  

 Kunstkanalen om en redegørelse om den fremtidige programvirksomhed og nye  

 økonomiske oplysninger.
På grundlag af den udbedte redegørelse og ansøgning  

 om tilladelse til at sende såvel brugerbetalt som ikke-brugerbetalt tv,  

 vedtog nævnet at give tilladelse til den ansøgte programændring af de ikke  

 brugerbetalte programmer.
Med hensyn til brugerbetaling er det derimod  

 nævnets opfattelse, at lokal-tv ikke skal kunne begrænses af dekodere m.v.,  

 men skal kunne ses af alle i området uden betaling.
Nævnet vedtog derfor at  

 give afslag til programmerne Tele Video og Kabel Juke Box.
Foreningen  

 Kunstkanalen meddelte herefter nævnet, at Kabel Juke Box kan ses af alle,  

 idet der kun kræves betaling for at få indflydelse på programlægningen.  

 Nævnet gav herefter tilladelse til programmet Kabel Juke Box.
Udvalget vedr.  

 Lokal Radio og TV skal herefter udtale: Den omstændighed at klageren allerede  

 har en sendetilladelse findes ikke i sig selv at kunne føre til, at nævnet er  

 afskåret fra at gribe ind som sket.
Der er ikke ved tilladelsen skabt  

 berrettiget forventning om, at finansiering på denne specielle og uomtalte  

 måde ville blive accepteret, hvis det er et spørgsmål, nævnet har kompetence  

 til at afgøre.
Det skal yderligere bemærkes, at det ligger inden for lovens  

 rammer at give sendetilladelse til et foretagende, der oplyser at ville  

 basere finansieringen på et pay per view system.
Spørgsmålet er alene, om et  

 nævn kan nægte at give tilladelse under henvisning til det særlige  

 betalingssystem.
Nævnet skal efter loven søge at sikre det lokale område en  

 samlet programvirksomhed af alsidig karakter.
Det kan ved vurderingen af  

 ansøgninger lovligt indgå som moment, om der kræves individuel betaling, jf.  

 Generaldirektoratet for P&Ts vejledning af 1. juni 1990 til ansøgning om  

 tilladelse til lokal radio- eller fjernsynsvirksomhed, idet der eventuelt  

 konkret kan argumenteres for, at en større alsidighed vil kunne opnås på  

 anden måde.
Men det er udvalgets opfattelse, at tilladelse ikke kan nægtes  

 alene under henvisning til, at man ikke ønsker denne særlige betalingsform i  

 nævnsområdet.
Udvalget træffer herefter følgende afgørelse: Nævnet bør  

 tillade programmet Tele Video.
