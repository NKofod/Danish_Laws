Nr BSF 81 Forslag til folketingsbeslutning om en national kvalitetsstrategi Fremsat af Anders Mølgaard (V) Hanne Severinsen (V) Ulla Tørnæs (V) Frank  

 Dahlgaard (KF) Lene Espersen (KF) Eva Møller (KF) den 5. december 1997 Folketinget pålægger regeringen i samlingen 1997-98 at fremsætte de  

 nødvendige lovforslag til vedtagelse i indeværende folketingsår til  

 opfyldelse af en national kvalitetsstrategi på uddannelsesområdet omfattende  

 følgende initiativer:
 1) Nationalt kvalitetsinstitut.
 - Der etableres et permanent, nationalt kvalitetsinstitut, der systematisk  

 og uafhængigt løbende skal evaluere såvel de enkelte uddannelser som hele  

 uddannelsessystemet og kvalitetssikre uddannelserne i samspil med brugerne,  

 aftagerne og de lokale institutioner, herunder formulere  

 kvalitetsdeklarationer på alle uddannelsesniveauer, samt oprettelse af en  

 vidensbank i tilknytning hertil.
 2) Folkeskolen.
 - Fastlæggelse af nationale målsætninger ved afslutningen af folkeskolens  

 forskellige klassetrin i form af opstramning i fagenes læseplaner på alle  

 niveauer, lokal målfastsættelse helt ned til den enkelte elev samt  

 gennemsigtighed i resultaterne lokalt, regionalt og internationalt.
 - Standpunktskarakterer fra 5. klasse - samt eventuelt flere eksamensfag.
 - Flere timer i dansk og matematik i de små klasser.
 - Holddeling udvides til alle klassetrin og skal kunne anvendes i  

 ubegrænset omfang som et redskab til at understøtte og give den enkelte elev  

 udfordringer.
 - Tidligere tilbud om fremmedsprog.
 - Styrkelse af pædagogisk og strategisk ledelse ved at øge lederens  

 indflydelse.
 3) Ungdomsuddannelserne.
 - National målformulering og lokal opfølgning på de overordnede rammer.
 - Styrkelse af samarbejdet med erhvervslivet i de gymnasiale uddannelser.
 - Gennemsigtighed i prøvekaraktergennemsnittene på alle niveauer.
 - Sikring af fleksible lovgivningsmæssige rammer omkring  

 erhvervsuddannelserne, der kan medvirke til, at uddannelserne hurtigt kan  

 tilpasse sig kvalifikationsbehovene på arbejdsmarkedet.
 - Forenkling af indgangsvejene til erhvervs- og ungdomsuddannelserne.
 - Mulighed for at fastsætte adgangskrav til erhvervsuddanelserne.
 - Hf skal være en egentlig voksenuddannelse.
 4) De videregående uddannelser.
 - Styrkelse af samspil mellem uddannelsesinstitutioner og erhvervsliv samt  

 øget aftagerindflydelse.
 - Styrkelse af den faglige vejledning for den enkelte studerende.
 - Styrkelse af pædagogisk og strategisk ledelse ved at øge lederens  

 indflydelse.
 - Kvalitetssikring af forskeruddannelsen.
 5) Styrkede organisatoriske rammer.
 - Udbudskrav for de enkelte uddannelser - minimumskrav til udstyr,  

 lokaler, mindste elevtal og lærerressourcer.
 - Tilskudssystemerne skal målrette uddannelserne til, at de studerende  

 gennemfører forløbene.
 - Kvalitetssikrings- og udviklingssystemer i alle uddannelser.
 - Undervisningstillæg for den gode underviser.
Bemærkninger til forslaget I de senere år er der konstateret et kvalitetsfald i det danske  

 uddannelsessystem.
Dette har afspejlet sig i flere kritiske rapporter - også  

 internationale - om problemerne i forskellige dele af uddannelsessystemet.  

 Forslagsstillernes mål er, at Danmark i det kommende tiår atter placerer sig  

 blandt de fem førende nationer på det uddannelsespolitiske verdenskort.
 Ikke mindst i en stadigt mere globaliseret økonomi og internationaliseret  

 tidsalder med kontakter og konkurrence på kryds og tværs af kontinenter er  

 det af afgørende betydning, at det danske uddannelsesniveau er af en sådan  

 kvalitet, at det giver grundlag for vækst og velstand.
De mange problemer og udfordringer nødvendiggør, at der formuleres en  

 national kvalitetsstrategi.
Strategien skal i den konkrete udformning tage  

 hensyn til, at det fortsat er den enkelte uddannelsesinstitution, der har  

 betydelige frihedsgrader, for så vidt angår undervisningens tilrettelæggelse,  

 økonomiske prioriteringer m.v.
 Den nationale kvalitetsstrategi skal således først og fremmest opstille  

 indholdskrav, som sikrer et højt kvalitetsniveau i det danske  

 uddannelsessystem.
Bemærkninger til beslutningsforslagets enkelte punkter Ad 1 Der etableres et permanent, uafhængigt nationalt kvalitetsinstitut, der  

 løbende og systematisk skal evaluere alle uddannelser og  

 uddannelsesinstitutioner i samspil med brugerne, aftagerne, eksperter og de  

 lokale institutioner.
Bestyrelsen skal sammensættes, så aftagerne i høj grad  

 er repræsenteret.
Der er behov for, at uddannelsesinstitutionerne, der har stort råderum i  

 forhold til tilrettelæggelsen af uddannelsesindsatsen, effektivt evaluerer  

 indsatsen.
Instituttet skal løbende følge op på, om der leveres den ydelse,  

 som er forudsat både på de enkelte uddannelser og i hele uddannelsessystemet.
Kvalitetsinstituttet skal fungere som institutionernes sparringspartner og  

 opstille konkrete anbefalinger til forbedringer i bestræbelserne for at nå de  

 bedst mulige resultater i uddannelserne.
Lederen skal have det overordnede  

 ansvar for opfølgningen og udmøntningen af evalueringens anbefalinger, og  

 vidensbanken, jf. nedenfor, skal kunne være lederen behjælpelig.
 Der skal skabes rammer, der kan sikre en konsekvent opfølgning på  

 evalueringerne, som bl.a. indeholder incitamenter for institutionerne til  

 konkret at forbedre uddannelsernes kvalitet.
En forudsætning for, at evalueringer af uddannelsesinstitutionerne tages  

 alvorligt, og for, at institutionerne kan nå de bedst mulige resultater, er,  

 at evalueringerne følges op og har konsekvenser.
Derfor skal det i reglerne  

 for den nationale kvalitetsindsats sikres, at undervisningsministeren har de  

 nødvendige beføjelser til at gribe ind over for institutioner, der ikke lever  

 op til forventningerne, og tilsvarende et bevillingssystem, der belønner den  

 gode kvalitet.
Endvidere skal det sikres, at der sker en konsekvent og hurtig  

 opfølgning af internationale undersøgelser, som omfatter Danmark.
Der skal endvidere etableres en vidensbank under kvalitetsinstituttet, der  

 skal forestå indsamlingen af eksterne, landsdækkende kvalitetsvurderinger,  

 resultatmålinger, lokale erfaringer, relevant statistik m.v., herunder  

 indsamle tilsvarende internationalt materiale.
Denne viden skal være  

 tilgængelig og bør kunne formidles for det pædagogiske personale, men også  

 for aftagerne m.v.
Debatten om, hvordan den bedste og mest optimale læring tilvejebringes,  

 hvilke metoder der giver gode, målbare resultater, kræver en fælles  

 vidensbank, som alle interesserede kan trække på, og som kan anvendes direkte  

 i efteruddannelsesindsatsen over for det pædagogiske personale.
I dag findes  

 allerede en række meget spændende eksperimenter.
Sådanne resultater og  

 nyskabelser vil være et vigtigt indhold i vidensbanken.
 Samtidig forventer forslagsstillerne, at undervisningsministeren i  

 OECD-kredsen arbejder for, at OECD udformer kvalitets-, udviklings- og  

 læringsforslag på baggrund af de forskellige erfaringer i medlemslandene.
Ad 2 Der skal løbende gennemføres en lokal, regional, national og international  

 sammenligning af elevernes færdigheder.
En central forudsætning for udviklingen af skolernes kvalitet er, at der  

 løbende gennemføres evalueringer og målinger på den enkelte skole, og at  

 disse kan sammenlignes lokalt, regionalt, nationalt og internationalt.
Dermed  

 får skolerne mulighed for at måle sig med hinanden og tage ved lære af  

 hinandens erfaringer i forsøget på at nå de bedst mulige resultater.
 Der skal centralt for hvert klassetrin formuleres klare og præcise mål for  

 det niveau, den enkelte og klassen som helhed skal nå på hvert klassetrin.
Kun gennem centrale mål for undervisningen på de forskellige klassetrin er  

 det muligt at få den nødvendige sammenhæng i uddannelsessystemet og muligt at  

 sikre en tværgående national og international evalueringsindsats af  

 resultaterne.
Derfor skal Undervisningsministeriet udstikke mål for, hvor  

 langt eleverne bør nå på de enkelte klassetrin gennem uddannelsen og dermed  

 ved afslutningen af uddannelsen.
Det skal endvidere sikres, at disse  

 evalueringer så vidt muligt opfyldes.
Der skal lokalt fastsættes mål for den enkelte elevs indlæring og  

 udarbejdes individuelle handlingsplaner.
Til brug herfor skal der fra 5.  

 klasse gives standpunktskarakterer.
Endvidere skal der overvejes flere  

 eksamensfag i folkeskolen.
For at sikre gennemskuelighed og en opfølgning af  

 den enkelte elevs resultater skal der gennem hele forløbet udarbejdes  

 individuelle handlingsplaner, som den enkelte elev, lærer og forældre kan  

 forholde sig til.
Fra 5. klasse skal processen understøttes af  

 standpunktskarakterer.
Der skal centralt fastsættes et minimumstimetal for de centrale  

 færdighedsfag dansk og matematik.
Det skal være et klart krav, at unge, der  

 forlader folkeskolen, behersker læsning, skrivning og matematik på et i  

 international sammenhæng højt niveau.
En væsentlig forudsætning for et samlet  

 højt kvalitetsniveau i folkeskolen er, at eleverne er sikret et minimum af  

 timer i de grundlæggende færdighedsfag.
I dag findes der kun et minimum for  

 det samlede antal timer samt en timefordelingsplan, der kun er vejledende.  

 For at sikre den faglige kvalitet og indlæringen af de grundlæggende  

 færdigheder bør dette minimum fastsættes centralt.
 Desuden skal personlige kvalifikationer som ansvarsfølelse,  

 kvalitetsbevidsthed, omstillingsevne og kommunikationsevne samt særlige  

 erhvervskvalifikationer som selvstændighed og iværksætteri forbedres.
Holddeling skal udvides til alle klassetrin.
Holddeling sikrer individuelt  

 tilrettelagt undervisning.
For at sikre en større individualitet bør  

 holddelingen udbredes til alle klassetrin.
Målet er at sikre alle elever de  

 udfordringer og den hjælp, som de har behov for og ikke mindst burde have ret  

 til.
Der skal arbejdes med at indføre eksamensformer, der tager hensyn til  

 det niveau, der gennem anvendelse af holddeling er blevet undervist på i  

 skolen.
Der skal gives tilbud om fremmedsprog på tidligere klassetrin i  

 folkeskolen.
Den stigende internationalisering stiller større og større krav  

 til de sproglige færdigheder.
En forudsætning for at kunne anvende  

 informationsteknologien fuldt ud er ofte, at man kan skrive, tale og læse  

 andre sprog.
Derfor skal eleverne tidligere end i dag have et tilbud om  

 sprogundervisning.
Lederen skal styrkes.
Lederen skal først og fremmest virke som faglig,  

 pædagogisk inspirator.
Der skal etableres en egentlig professionel  

 skolelederuddannelse.
Endvidere skal skolelederne tilskyndes til at skille  

 sig ud fra Danmarks Lærerforening, da det ikke er hensigtsmæssigt, at  

 skolelederen og lærerstaben kommer til at sidde i forhandling med sig selv.  

 Der skal åbnes op for forsøg med åremålsansættelser på lederniveau i  

 folkeskolen.
Ad 3 Der skal for de gymnasiale uddannelser centralt fastsættes klare mål for  

 hvert enkelt fag.
En forudsætning for kvalitetsmålinger og for en sammenhæng  

 i uddannelsessystemet er, at de enkelte fag har klare mål.
Derfor skal der  

 også i gymnasiet fastsættes klare centrale og målbare mål for de enkelte fag.  

 Målopfyldelsen skal være decentral.
Samarbejdet med erhvervslivet skal styrkes.
Flere og flere tager i dag en  

 gymnasial uddannelse.
Dermed bliver den gymnasiale uddannelse som  

 rekrutteringsbase for de erhvervsfaglige uddannelser af større og større  

 betydning.
For at sikre sammenhængen mellem uddannelserne og erhvervslivet,  

 der efterfølgende skal aftage studenterne, skal samarbejdet med erhvervslivet  

 styrkes.
 For erhvervsuddannelser gælder, at der skal etableres mere fleksible  

 lovgivningsmæssige rammer, der kan sikre, at uddannelserne hurtigt kan  

 tilpasse sig kvalifikationsbehovene på arbejdsmarkedet.
En væsentlig forudsætning for, at uddannelserne kan forny sig og løbende  

 tilpasse sig kvalifikationskravene på arbejdsmarkedet, er, at rammerne om  

 uddannelserne er tilstrækkeligt fleksible.
Derfor skal  

 bekendtgørelsesstrukturen gøres mere fleksibel og rummelig, så  

 arbejdsmarkedets parter selv hurtigt kan sikre, at uddannelserne ajourføres  

 uden forsinkende administrative rutiner.
Der skal være mulighed for at fastsætte adgangskrav til uddannelserne.
En  

 væsentlig forudsætning for at hæve kvaliteten af erhvervsuddannelserne og nå  

 de faglige mål er, at eleverne har et fundament, der gør det muligt at  

 honorere de krav, som stilles i uddannelserne.
For at sikre en korrekt  

 information om de faglige krav i uddannelserne skal de enkelte  

 erhvervsuddannelser have mulighed for at stille adgangskrav.
Hf skal være en egentlig voksenuddannelse.
Undersøgelser peger på, at  

 unge, der tager hf direkte efter folkeskolens 10. klasse, generelt klarer sig  

 dårligere på de videregående uddannelser, og at mange af dem aldrig  

 gennemfører disse uddannelser.
For at nå den samme viden på to år som ved  

 gymnasieskolens tre år kræver det en betydelig modenhed.
Derfor skal hf være  

 forbeholdt voksne.
Hermed menes f.eks. de unge, der efter folkeskolen enten  

 har været ude at rejse eller arbejde, men som derefter ønsker at komme ind på  

 en uddannelse, der kræver en adgangsgivende gymnasial eksamen, eller de  

 ældre, der ønsker at vende tilbage til uddannelsessystemet.
Det betyder, at  

 hf-uddannelsen i fremtiden ikke er for unge, der netop har afsluttet en  

 eksamen fra 10. klasse.
Forbudet mod gennemsigtighed i prøvekaraktergennemsnittene i enkeltfag,  

 for årgangene og for regionerne i Danmark, skal ophæves.
Der skal herefter  

 være åbenhed og gennemsigtighed i prøvekaraktergennemsnittene i gymnasierne.
 Herunder bør der generelt ses på, om ikke det er muligt at forenkle  

 indgangene til de enkelte uddannelser, så det bliver nemmere for de unge at  

 træffe et valg uden unødigt forsinkende omveje.
Ad 4 Samspillet mellem de videregående uddannelser og erhvervslivet skal  

 styrkes.
Erhvervslivet skal være bedre repræsenteret i de styrende organer på  

 de videregående uddannelser.
Erhvervslivet skal have bedre muligheder for at  

 levere undervisere, oprette scholarships m.v. samt formulere projekter, som  

 de studerende forpligter sig på ved større opgaver og lignende.
 Studievejledningen og den faglige vejledning for den enkelte studerende  

 skal forbedres.
 Der bør etableres egentlig udslusningsvejledning, og det skal undersøges,  

 om det er muligt at præmiere studieformer, der sikrer, at den studerende  

 gennemfører studierne.
Færdiguddannede skal løbende evalueres med henblik på at identificere,  

 hvilke elementer af uddannelsen de har fundet anvendelse for i deres  

 erhvervsarbejde, identificere mangler, samt at studienævnene i fornødent  

 omfang trækker på færdiguddannede.
I denne sammenhæng er der også behov for  

 at analysere, om indslusningsvejledningen i fornødent omfang informerer de  

 potentielle studerende om modtagerinstitutionernes krav og forventninger.
Ledelsen på institutionerne skal styrkes.
En væsentlig forudsætning for,  

 at ledelsen kan tage ansvar for kvaliteten på institutionerne, er, at  

 ledelsen har reel ledelsesbeføjelse.
Kvalitet i uddannelsen kræver derfor  

 kvalitet i ledelsen, en kvalitet, der er kendetegnet ved de rette  

 kvalifikationer og instrumenter til de rette opgaver.
Rektor skal være  

 udpeget og ikke kollegialt valgt, og der skal være større spillerum for  

 pædagogisk og strategisk lederskab.
Forskeruddannelsen skal kvalitetssikres.
Forskeruddannelsen skal gås efter  

 i sømmene.
Herunder skal det overvejes, hvordan det meget usmidige  

 ph.d.-forløb kan gøres mere fleksibelt.
Endvidere skal ph.d.-afhandlinger i  

 højere grad vurderes af internationale forskere.
Ad 5 For at sikre en national kvalitetsstrategis gennemførelse skal der sikres  

 en række organisatoriske reformer: Der skal fastsættes udbudskrav for de  

 enkelte uddannelser, der som minimum omfatter krav til udstyr, lokaler,  

 mindste antal studerende og lærerressourcer.
En væsentlig betingelse for en  

 uddannelseskvalitet er flere forhold: Om der på institutionen læser så mange  

 studerende, at der findes et uddannelsesmiljø, at der er lærere, der har de  

 kvalifikationer, der skal til for at drive uddannelsen, og at institutionen  

 har det udstyr, der skal til, for at de studerende kan tilegne sig de  

 efterspurgte kvalifikationer.
Tilskudssystemerne skal indrettes anderledes.
De skal tilskynde til, at  

 uddannelser betragtes som hele sammenhængende forløb, og samtidig sikre en  

 høj kvalitet af uddannelserne.
Bevillingerne til uddannelserne skal skrues sådan sammen, at  

 institutionerne altid har et incitament til dels at bringe den studerende op  

 på det højest mulige niveau, dels at den studerende består de foreskrevne  

 eksaminer og kommer videre i uddannelsessystemet.
Kun ved at have et  

 helhedssyn på uddannelsesforløbet sikrer man kvalitet i alle dele af  

 uddannelsen.
Under hensyn til EU's subsidiaritetsprincip skal der indføres  

 kvalitetssikrings- og udviklingssystemer i alle uddannelser og på alle  

 institutioner.
En forudsætning for en løbende kvalitetsudvikling er, at  

 institutionerne har nogle systemer, der kan hjælpe dem med at fastslå, hvor  

 langt de er i kvalitetsprocessen, hvor der er mangler, og hvordan de kan  

 komme videre.
Derfor skal der udvikles kvalitetssikrings- og  

 udviklingssystemer til alle dele af uddannelsessystemet.
Disse tanker er  

 fremlagt af Europa-Kommissionen, bl.a. gennem et europæisk  

 kvalitetssikringsnet inden for de videregående uddannelser samt et netværk af  

 aktører på skoleområdet, sidstnævnte med henblik på at sikre bedre  

 evalueringsinstrumenter.
Der skal indføres fleksible lønformer bl.a. med resultat- og  

 kvalifikationsløn, herunder særlige tillæg for dygtige undervisere.
For at  

 fremme den enkelte lærers og leders engagement i bestræbelserne på at nå det  

 bedst mulige med eleverne og dermed den højest mulige kvalitet i  

 uddannelserne skal der indføres lønsystemer, hvor det er muligt at belønne  

 lærere og ledelser for den indsats, der udøves.
På de videregående uddannelser er det i dag de forskningsmæssige  

 kvalifikationer, der meriterer ved ansættelse.
De eksisterende muligheder for  

 at lægge vægt på pædagogiske kvalifikationer skal udnyttes.
Der skal laves  

 forsøg med resultat- og kvalifikationsløn samt mulighed for særlig præmiering  

 af gode undervisere m.v., f.eks. ved at anvende lokale lønpuljemidler.
I  

 forlængelse heraf skal det overvejes, om der kan tænkes nye  

 bevillingssystemer, hvor kvalitet indgår som et selvstændigt parameter på  

 linje med en række andre forhold.
Skriftlig fremsættelse Anders Mølgaard (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en national kvalitetsstrategi.
(Beslutningsforslag nr.
B 81).
