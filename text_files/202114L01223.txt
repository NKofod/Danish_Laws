Betænkning afgivet af Skatteudvalget den 28. september 2022 Betænkning over Forslag til lov om ændring af lov om afgift af elektricitet, lov om en børne- og ungeydelse, pensionsbeskatningsloven og selskabsskatteloven (Nedsættelse af den almindelige elafgift i første halvår 2023, forhøjelse af børne- og ungeydelsen i 2023, fremrykning af forhøjelse af aldersopsparingens lave loft, udvidelse af perioden for aldersopsparingens høje loft og indførelse af skattepligt på udbytter til udenlandske stater og deres institutioner) [af skatteministeren (Jeppe Bruus)]:
1. Dispensation fra Folketingets forretningsorden Et flertal i udvalget (S, V, SF, RV, EL, KF og DD) indstiller, at der dispenseres fra bestemmelsen i Folketingets forretningsordens § 12, stk. 1, således at 2. behandling kan finde sted tidligere end 2 dage efter 1. behandling, fra bestemmelsen i § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
2. Ændringsforslag Dansk Folkepartis medlem af udvalget har stillet 6 ændringsforslag til lovforslaget.
3. Indstillinger Et flertal i udvalget (S, V, SF, RV, EL, KF og DD) indstiller lovforslaget til vedtagelse uændret.
Et mindretal i udvalget (DF) indstiller lovforslaget til vedtagelse med de stillede ændringsforslag.
Hvis ændringsforslagene ikke vedtages, vil mindretallet ved 3. behandling stemme hverken for eller imod lovforslaget.
Et andet mindretal i udvalget (NB) vil ved 3. behandling redegøre for sin stilling til lovforslaget.
Mindretallet vil ved 2. behandling stemme for de stillede ændringsforslag.
Et tredje mindretal i udvalget (LA) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de stillede ændringsforslag.
 Frie Grønne, Alternativet, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre og Danmarksdemokraterne Venstres og Danmarksdemokraternes medlemmer af udvalget bemærker, at det for Venstre og Danmarksdemokraterne er vigtigt, at elafgiften sænkes til EUs minimumssats.
Det vil have en positiv betydning for danskerne, at elafgiften sænkes til 0,8 øre pr. kWh.
Venstre og Danmarksdemokraterne havde dog gerne set, at elafgiften var blevet sænket allerede fra den 1. oktober 2022, men det var det ikke muligt at finde flertal for.
Når Venstre og Danmarksdemokraterne ikke stemmer for Dansk Folkepartis ændringsforslag, skyldes det, at Venstre og Danmarksdemokraterne er en del af »Aftale om vinterhjælp«, og at det er uklart, hvor stort et mindreprovenu forslaget vil medføre, og hvordan det foreslås finansieret.
Venstre og Danmarksdemokraterne er ligeledes positive over for lovforslagets øvrige dele, som bl.a. indeholder en forhøjelse af børnechecken i januar 2023, forbedrede muligheder for indbetaling til alderspension og skattepligt på udbytter til udenlandske stater og deres institutioner.
For så vidt angår skattepligten på udbytter til udenlandske stater og deres institutioner, noterer Venstre og Danmarksdemokraterne sig, at dette vil medføre et varigt merprovenu til staten.
Venstre og Danmarksdemokraterne ønsker, at merprovenuet tilbageføres til erhvervslivet gennem skattelettelser.
Dansk Folkeparti Dansk Folkepartis medlem af udvalget bemærker, at DF deler den bekymring, der ligger til grund for lovforslag L 212, L 213 og L 214 om en såkaldt vinterhjælp for at afbøde de stigende energiregninger.
DF mener imidlertid, at den foreslåede ordning ikke hjælper meget i den situation, danskerne og virksomhederne er i.
DF er positiv over for, at elafgiften sænkes, men havde ønsket, at varigheden af perioden for lempelsen var væsentlig længere.
DF har på den baggrund stillet et ændringsforslag til L 214 om at forlænge varigheden af en lavere elafgift, så lempelsen gælder fra den 15. oktober 2022 til og med den 30. september 2023.
DF har endvidere ønsket, at prisen på transport af el ikke hæves netop nu.
DF bemærker i den forbindelse, at mange danskere i disse dage modtager meldinger om, at taksten stiger til det dobbelte.
Der er tale om en stigning, der er højere end det, elafgiften sænkes med.
 På grund af energikrisen opfordrer DF regeringen til at pålægge de decentrale varmeværker, at de ikke må opbygge deres biomasselagre til mere end 80 pct. i perioden fra den 1. oktober 2022 til og med den 30. september 2023. Endvidere har DF med henblik på at gøre en reel forskel for danskerne og virksomhederne midt i energikrisen stillet et ændringsforslag til L 214, der har til formål at halvere afgiften på gas i perioden fra den 15. oktober 2022 til og med den 30. september 2023.
 Alt i alt mener DF ikke, at der med de foreslåede initiativer i lovforslag L 212, L 213 og L 214 er tale om en reel hjælpepakke, der gør en forskel for danskerne og virksomhederne.
DF kan på den baggrund ikke støtte lovforslag L 212 og L 213. DF vil stemme for lovforslag L 214, hvis DFs ændringsforslag vedtages.
Hvis ændringsforslagene ikke vedtages, vil DF stemme hverken for eller imod lovforslag L 214.
5. Ændringsforslag med bemærkninger Ændringsforslag Til titlen Af et mindretal (DF), tiltrådt af et mindretal (NB):
 1) Efter »lov om afgift af elektricitet,« indsættes: »lov om afgift af naturgas og bygas m.v.,«.
[Konsekvens af ændringsforslag nr. 4] 2) I undertitlen ændres »i første halvår 2023,« til: »i 1 år, halvering af gasafgiften i 1 år,«.
[Konsekvens af ændringsforslag nr. 3 og 4] Til § 1 3) I den under nr. 1 foreslåede affattelse af § 6, stk. 1, 2. pkt., ændres »den 1. januar 2023 til og med den 30. juni 2023,« til: »den 15. oktober 2022 til og med den 30. september 2023,«, og »den 1. juli 2023« ændres til: »den 1. oktober 2023«.
[Nedsættelse af elafgiften i ca. 1 år] Ny paragraf 4) Efter § 1 indsættes som ny paragraf:
»§ 01 I lov om afgift af naturgas og bygas m.v., jf. lovbekendtgørelse nr. 1100 af 1. juli 2020, som ændret bl.a. ved § 2 i lov nr. 2225 af 29. december 2020 og senest ved § 8 i lov nr. 832 af 14. juni 2022, foretages følgende ændring:
 1. I § 1, stk. 2, indsættes som 2. pkt.:
»I perioden fra den 15. oktober 2022 til og med den 30. september 2023 udgør afgiften for naturgas og bygas 118,4 øre pr.
Nm3 (2015-niveau), og afgiften for gas omfattet af stk. 1, 2. pkt., udgør i samme periode 4,9 øre pr.
Nm3.«« [Halvering af gasafgiften i ca. 1 år] Til § 5 5) I stk. 2 ændres »§§1-3« til: »§§ 2 og 3«.
[Konsekvens af ændringsforslag nr. 3 og 4] 6) I stk. 6 ændres »den 1. januar 2023 til og med den 30. juni 2023« til: »den 15. oktober 2022 til og med den 30. september 2023«.
[Konsekvens af ændringsforslag nr. 3] Bemærkninger Til nr. 1 Ændringsforslaget er en konsekvens af ændringsforslag nr. 4.
Til nr. 2 og 5 Ændringsforslaget er en konsekvens af ændringsforslag nr. 3 og 4.
Til nr. 3 Med ændringsforslaget foreslås det at forlænge varigheden af nedsættelsen af elafgiften til ca. 1 år, således at elafgiften sættes til 0,8 øre pr. kWh fra og med den 15. oktober 2022 til og med den 30. september 2023. Som finansiering foreslås en udmøntning af en del af merprovenuet på told- og forbrugsafgifter som følge af de stigende el- og energipriser.
Til nr. 4 Med ændringsforslaget foreslås det, at afgiften på naturgas og bygas halveres i perioden fra og med den 15. oktober 2022 til og med den 30. september 2023. Som finansiering foreslås en udmøntning af en del af merprovenuet på told- og forbrugsafgifter som følge af de stigende el- og energipriser.
Til nr. 6 Ændringsforslaget er en konsekvens af ændringsforslag nr. 3.
6. Udvalgsarbejdet Lovforslaget blev fremsat den 28. september 2022 og var til 1. behandling den 28. september 2022. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 23. september 2022 dette udkast til udvalget, jf.
SAU alm. del  bilag 314. Den 27. september 2022 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlig henvendelse Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 3 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Jens Joel (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Rasmus Nordqvist (SF) Kathrine Olldag (RV) Susan Kronborg (RV) Victoria Velasquez (EL) Søren Søndergaard (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DD) Hans Kristian Skibby (DD) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
