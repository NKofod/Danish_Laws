Nr BSF 79 Folketingsbeslutning om ændring af forretningsordenen for Folketinget Fremsat af Pia Gjellerup (S) Jørgen Estrup (RV) Peter Duetoft (CD) den 11. december 1996 Vedtaget ved anden (sidste) behandling den 20. februar 1997 § 1 I forretningsordenen for Folketinget, som vedtaget den 17. december 1953  

 og ændret senest den 22. april 1994, foretages følgende ændringer:
 1. I § 41, stk. 3, indsættes efter litra d som nyt litra:
»e) at den pågældende, såfremt vedkommende tillige er minister, af  

 andre grunde end foran nævnt, så længe den pågældende er minister, alene  

 ønsker at give møde i Tinget i denne egenskab.« 2. I § 41, stk. 6, indsættes efter »litra d«  

 ordene: »og e«.
 3. I § 41, stk. 8, indsættes efter 1. pkt. som nyt punktum:
»I de i stk. 3, litra e, nævnte tilfælde ophører stedfortræderens  

 hverv, når den pågældende minister fratræder som minister.« § 2 Folketingsbeslutningen træder i kraft ved vedtagelsen.
Oprindelig fremsat forslag § 1 I forretningsordenen for Folketinget, som vedtaget den 17. december 1953  

 og ændret senest den 22. april 1994, foretages følgende ændringer:
 1. I § 41, stk. 3, indsættes efter litra d) som nyt litra:
»e) at den pågældende, såfremt vedkommende tillige er minister, af  

 andre grunde end foran nævnt, så længe den pågældende er minister, alene  

 ønsker at give møde i Tinget i denne egenskab.« 2. I § 41, stk. 6, indsættes efter »litra d)»  

 ordene: »og e)».
 3. I § 41, stk. 8, indsættes efter 1. pkt. som nyt pkt.:
»I de i stk. 3, litra e), nævnte tilfælde ophører stedfortræderens  

 hverv, når den pågældende minister fratræder som minister.« § 2 Folketingsbeslutningen træder i kraft den 1. februar 1997.
Bemærkninger til forslaget Almindelige bemærkninger Udvalget for Forretningsordenen afgav den 31. maj 1995 beretning om  

 ministres mulighed for at opnå orlov.
Heri opfordrede et flertal  

 (Socialdemokratiets, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) Præsidiet til snarest muligt i  

 det kommende folketingsår at fremsætte et forslag til ændring af Folketingets  

 forretningsorden, hvorefter medlemmer af Folketinget, der tillige er  

 ministre, kan få meddelt orlov med de samme virkninger, som følger af  

 meddelelse af orlov til medlemmer, der som ministre udsendes i offentligt  

 hverv (forretningsordenens § 41, stk. 3, litra d), idet dog ophøret af den  

 meddelte orlov alene skulle ske, når den pågældende fratræder som minister.
 Ved den foreslåede ændring af forretningsordenen for Folketinget gøres det  

 muligt for ministre at få meddelt orlov for den resterende del af  

 ministerperioden, uden at dette er begrundet i udsendelse i offentligt hverv.
Det er i forslaget forudsat, at en minister, der meddeles orlov efter den  

 foreslåede bestemmelse, ikke oppebærer vederlag eller optjener  

 pensionsanciennitet i orlovsperioden, men modtager et i lov om vederlag og  

 pension m.v. for ministre fastsat tillæg svarende til grundvederlaget til  

 medlemmer af Folketinget.
Der fremsættes derfor samtidig forslag om en  

 præcisering heraf i lov om vederlag og pension m.v. for ministre.
 Den indkaldte stedfortræder vederlægges og optjener pensionsanciennitet  

 efter de hidtidige regler.
Bemærkninger til forslagets enkelte bestemmelser Til § 1 Til nr. 1 Den foreslåede ændring giver en minister, der tillige er medlem af  

 Folketinget, mulighed for at få meddelt orlov for den periode, hvori den  

 pågældende er minister.
Den meddelte orlov skal omfatte den pågældendes  

 ministerperiode.
Et folketingsvalg med deraf følgende bortfald af alle  

 mandater vil dog naturligvis også medføre bortfald af orloven.
 Ophører stedfortræderens hverv i orlovsperioden ved, at denne nedlægger  

 hvervet, afgår ved døden eller frakendes sin valgbarhed, eller meddeles der  

 den pågældende orlov, skal den derefter nærmest berettigede stedfortræder  

 indtræde efter reglerne i § 92 i lov om valg til Folketinget.
 En minister, der har orlov efter den foreslåede bestemmelse, bevarer ikke  

 retten til vederlag og pensionsanciennitet i orlovsperioden, men modtager et  

 tillæg svarende til grundvederlaget for folketingsmedlemmer, jf. det samtidig  

 fremsatte forslag om ændring af § 2, stk. 3, i lov om vederlag og pension  

 m.v. for ministre.
Til nr. 2 En minister, der har fået bevilget orlov efter denne bestemmelse, må have  

 mulighed for at møde i Tinget i sin egenskab af minister, uden at dette  

 strider mod den meddelte orlov.
Til nr. 3 Stedfortræderens hverv ophører ved den pågældende ministers fratræden som  

 minister eller ved afholdelse af valg til Folketinget.
Til § 2 Folketingsbeslutningen foreslås at træde i kraft den 1. februar 1997.
Skriftlig fremsættelse Pia Gjellerup (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af forretningsordenen for  

 Folketinget.
(Beslutningsforslag nr.
B 79).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
