Fremsat den 20. november 2018 af Jesper Petersen (S), Jens Joel (S), Henning Hyllested (EL), Rune Lund (EL), Rasmus Nordqvist (ALT), Christian Poll (ALT), Ida Auken (RV), Andreas Steenberg (RV), Pia Olsen Dyhr (SF) og Lisbeth Bech Poulsen (SF) Forslag til Lov om ændring af registreringsafgiftsloven (Udskydelse af indfasning af registreringsafgiften på eldrevne køretøjer m.v.) § 1 I registreringsafgiftsloven, jf. lovbekendtgørelse nr. 1062 af 7. september 2017 som ændret bl.a. ved § 1 i lov nr. 687 af 8. juni 2017 og senest ved § 11 i lov nr. 1130 af 11. september 2018, foretages følgende ændringer:
 1. § 5 b, stk. 1, affattes således:
»§ 5 b.
For eldrevne køretøjer beregnes afgiften, jf. dog stk. 2 og 3:
 1) Ved køretøjets anmeldelse til registrering i 2016-2019 som 20 pct. af registreringsafgiften efter §§ 4, 5 eller 5 a.
 2) Ved køretøjets anmeldelse til registrering i 2020 som 40 pct. af registreringsafgiften efter §§ 4, 5 eller 5 a.
 3) Ved køretøjets anmeldelse til registrering i 2021 som 65 pct. af registreringsafgiften efter §§ 4, 5 eller 5 a.
4) Ved køretøjets anmeldelse til registrering i 2022 som 90 pct. af registreringsafgiften efter §§ 4, 5 eller 5 a.« 2. § 5 c, stk. 2, affattes således:
 »Stk. 2. I tillæg til registreringsafgiften efter stk. 1 beregnes følgende afgift, jf. dog stk. 3 og 4:
 1) Ved bilens anmeldelse til registrering i 2016-2019 beregnes 20 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
 2) Ved bilens anmeldelse til registrering i 2020 beregnes 40 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
 3) Ved bilens anmeldelse til registrering i 2021 beregnes 65 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
4) Ved bilens anmeldelse til registrering i 2022 beregnes 90 pct. af differencen mellem registreringsafgiften efter §§ 4 eller 5 og registreringsafgiften efter stk. 1.« 3. § 5 e, stk. 2, affattes således:
 »Stk. 2. I tillæg til registreringsafgiften efter stk. 1 beregnes følgende afgift, jf. dog stk. 3:
 1) Ved bilens anmeldelse til registrering i 2019 beregnes 20 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
 2) Ved bilens anmeldelse til registrering i 2020 beregnes 40 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
 3) Ved bilens anmeldelse til registrering i 2021 beregnes 65 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
4) Ved bilens anmeldelse til registrering i 2022 beregnes 90 pct. af differencen mellem registreringsafgiften efter §§ 4 eller 5 og registreringsafgiften efter stk. 1.« § 2 Loven træder i kraft den 1. januar 2019.
Bemærkninger til lovforslaget Almindelige bemærkninger Lovforslaget har til formål at udskyde indfasningen af registreringsafgift for elbiler, biler, der drives af el i kombination med benzin, diesel, naturgas eller biogas, og natur- og biogasdrevne biler.
Dermed vil afgiftsprofilen for eldrevne køretøjer i 2019 være uforandret sammenlignet med 2018.
 Partierne bag lovforslaget (S, EL, ALT, RV og SF) konstaterer, at lovforslaget vil kunne støttes af regeringspartierne, da udskydelse af indfasningen af registreringsafgiften med et år indgår i regeringens klimaudspil, som blev præsenteret i oktober 2018. Dermed forventes en bred politisk opbakning til lovforslaget.
Lovforslaget er ikke udtryk for, at partierne bag forslaget betragter den i 2018 gældende udformning af registreringsafgiften for grønne biler som den optimale.
Lovforslaget er dermed alene udtryk for et ønske om at undgå afgiftsstigninger for grønne biler pr. 1. januar 2019 og et ønske om at overholde tidsfristerne i Folketingets Forretningsorden, så lovforslaget er behandlet og vedtaget inden Folketingets julepause.
Desuden kan partierne bag lovforslaget konstatere, at regeringen med sit klimaudspil har skabt en forventning i markedet omkring en udskydelse af indfasningen af registreringsafgiften, men endnu ikke selv har taget initiativ til at fremsætte et lovforslag herom.
Det skaber bekymring, da dette lovforslag fremsættes meget tæt på den 1. januar 2019, hvor afgiften på elbiler m.v. vil stige, såfremt lovforslaget ikke vedtages inden da.
Lovforslaget skal ses som et første skridt i retning af at få flere grønne biler på de danske veje.
Der er bred enighed i Folketinget om, at det er nødvendigt at sikre fordelagtige skattemæssige vilkår for grønne biler for at opnå dette.
Det skal ses i lyset af, at det på den korte bane, mens teknologierne stadig er under udvikling, kan være hensigtsmæssigt at give de grønne biler visse afgiftslempelser.
Behovet for sådanne midlertidige afgiftslettelser bekræftes af de seneste salgstal for elbiler m.v., hvoraf det fremgår, at der fortsat er meget langt til det fælles mål, som blev fastsat med elbilaftalen fra 2017, hvor regeringen (Venstre, Liberal Alliance og Det Konservative Folkeparti), Socialdemokratiet og Radikale Venstre blev enige om et mål om 5.000 solgte biler inden den 1. januar 2019. Fra den 1. januar 2018 frem til og med maj 2018 er der alene blevet solgt godt halvdelen af måltallet, hvorfor det vurderes, at der er en ikke ubetydelig risiko for en meget brat opbremsning i salget af elbiler m.v., hvis ikke indfasningen af registreringsafgiften udskydes.
 Som finansiering henvises til regeringsreserven på forslag til finanslov for 2019, som udgør 1.271,6 mio. kr.
 Hørte myndigheder og organisationer m.v.
 Lovforslaget har ikke været sendt i høring.
Bemærkninger til lovforslagets enkelte bestemmelser Til § 1 Til nr. 1 Det foreslås, at indfasningen af registreringsafgiften udskydes, således at afgiften for en elbil også i 2019 vil være 20 pct. af registreringsafgiften.
Til nr. 2 Det foreslås, at indfasningen af registreringsafgiften udskydes, således at afgiften for biler, der drives af el i kombination med benzin, diesel, naturgas eller biogas også i 2019 vil beregnes som 20 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
Til nr. 3 Det foreslås, at indfasningen af registreringsafgiften udskydes, således at afgiften for natur- og biogasdrevne biler også i 2019 beregnes som 20 pct. af differencen mellem registreringsafgiften efter §§ 4 eller 5 og registreringsafgiften efter stk. 1.
Til § 2 Det foreslås, at loven træder i kraft den 1. januar 2019.
Skriftlig fremsættelse Jesper Petersen (S):
 Som ordfører for forslagsstillerne tillader jeg mig herved at fremsætte:
 Forslag til lov om ændring af registreringsafgiftsloven (Udskydelse af indfasning af registreringsafgiften på eldrevne køretøjer m.v.).
(Lovforslag nr.
L 116) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
