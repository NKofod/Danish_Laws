Ankestyrelsen har behandlet 2 sager om udmåling af kontanthjælp til  

 ægtepar, hvoraf den ene ægtefælle var studerende.
Der kunne foretages fradrag  

 i den udmålte hjælp svarende til den del af familiens forsørgelsesbehov, som  

 den studerende ægtefælle måtte påtage sig.
 Fradraget kunne fastsættes til et beløb svarende til, hvad den  

 studerende ægtefælle ville have kunnet få i støtte fra Statens  

 Uddannelsesstøtte, hvis pågældende ikke af formelle grunde havde været  

 afskåret fra at få hjælp derfra.
 REDEGØRELSE FOR SAGEN:
 REDEGØRELSE FOR DE ENKELTE SAGER:
 Den 15-årige skoleelev M blev i juli 1989 gift i udlandet. Ægtefællen kom  

 til Danmark i december 1989.
 M fik hjælp efter bistandslovens § 42 til færdiggørelse af 9. klasse i  

 skoleåret 1989-90, men fik afslag på § 42-hjælp til gymnasieundervisning, som  

 han påbegyndte i august 1990.
Da ægtefællen tidligere havde haft arbejde og derfor opfyldte  

 betingelserne for at få kontanthjælp, blev der fra den 1. juli 1990 udmålt  

 hjælp efter bistandslovens § 37 efter en beregningsmodel, hvorved hjælpen  

 blev beregnet som hjælp til en enlig med almindelig grundydelse.
Denne  

 beregningsmodel udløste hjælp med 2.796 kr. pr. måned mod 1.627 kr. efter den  

 sædvanlige model.
Efter denne skulle der foretages ægteparberegning, hvor der  

 efter kommunens praksis blev modregnet et beløb på 3.965 kr., svarende til  

 det vejledende minimumsbeløb en studerende ægtefælle skal bidrage til den  

 fælles forsørgelse med.
Beløbet var dog fiktivt, idet M ikke ville kunne få  

 SU-støtte, før han blev 18 år.
 AFGØRELSEN, DER KLAGES OVER:
Amtsankenævnet tiltrådte kommunens udmåling.
Nævnet begrundede afgørelsen  

 med, at udgangspunktet ved fastsættelsen af størrelsen af hjælpen til  

 ægtefællen var, at en studerende ikke kan modtage hjælp efter bistandslovens  

 kontanthjælpsbestemmelser, bortset fra de situationer, som er omhandlet i  

 Socialministeriets bekendtgørelse om uddannelsessøgendes ret til kontanthjælp  

 efter bistandsloven i særlige tilfælde.
Endvidere fremgår det af  

 bistandslovens § 6, at ægtefæller har en gensidig forsørgerpligt, foruden at  

 en person har pligt til at forsørge sig selv.
Nævnet tiltrådte derfor, at  

 socialforvaltningen ved sin vurdering af hjælpemulighederne havde fundet, at  

 M som studerende som minimum måtte være i stand til at bidrage til sin egen  

 forsørgelse.
Nævnet bemærkede endvidere, at det principielle udgangspunkt for  

 udmålingen var en beregning som til et ægtepar.
Da det ikke er muligt at yde  

 hjælp til en studerende ægtefælle og på baggrund af ægtefællers gensidige  

 forsørgerpligt burde der derefter i den beregnede hjælp foretages et fradrag  

 svarende til det beløb, som den studerende ægtefælle efter en konkret  

 vurdering bidrog eller burde bidrage med til underhold og de fælles faste  

 udgifter.
Nævnet fandt, at det beløb, som M burde bidrage med, som udgangspunkt  

 mindst burde dække hans egen forsørgelse.
Nævnet bemærkede i denne  

 forbindelse, at nævnet fandt det betænkeligt, hvis der ved fastsættelsen af  

 størrelsen af det beløb, som M burde bidrage med, blev taget udgangspunkt i  

 et af socialforvaltningen fastsat vejledende minimumsbeløb, som relaterede  

 sig til SU-støtten i en situation, hvor M af formelle grunde ikke kunne få  

 SU-støtte.
 KLAGEN TIL ANKESTYRELSEN:
 Afgørelsen blev anket af M, som gjorde gældende, at der i hans tilfælde  

 var tale om fradrag af et fiktivt beløb, idet han som under 18-årig var  

 afskåret fra at få støtte fra SU.
 Antaget til principiel behandling:
 Sagen blev antaget til principiel behandling til afklaring af spørgsmålet,  

 om der kan foretages fradrag for et fiktivt beløb svarende til et beløb, som  

 den studerende ægtefælle efter en konkret vurdering bidrager eller bør  

 bidrage med til underhold og faste udgifter.
 LOVGRUNDLAG:
 Bistandslovens § 6, § 37, § 38 og § 40.
 ANKESTYRELSENS AFGØRELSE:
 Hjælpen til et ægtepar, hvoraf den ene er studerende, skulle beregnes  

 efter de sædvanlige regler for ægtepar, men således at der ved beregningen  

 skete fradrag for den del af familiens forsørgelsesbehov, som den studerende  

 ægtefælle måtte påtage sig.
 I M's situation fandt Ankestyrelsen, at M's forsørgelsespligt passende  

 ville kunne fastsættes til 3.965 kr. svarende til det af kommunen anvendte  

 vejledende minimumsbeløb, som relaterer sig til den SU-støtte, M ville have  

 kunnet modtage, såfremt han ikke af formelle grunde havde været afskåret fra  

 at modtage SU-støtte.
 Med den anførte ændring vedrørende fastsættelsen af det beløb, som M efter  

 en konkret vurdering burde bidrage med til den fælles forsørgelse, tiltrådte  

 Ankestyrelsen amtsankenævnets afgørelse.
 Det blev tilføjet, at Ankestyrelsens afgørelse ikke medførte pligt til at  

 tilbagebetale nogen del af den hjælp, der var ydet på grundlag af  

 amtsankenævnets afgørelse.
 2. J.nr. 10326-90.
 REDEGØRELSE FOR SAGEN:
 M havde i forbindelse med aftjening af værnepligt en indtægtsnedgang fra  

 en månedlig nettoindkomst på 11.300 kr. til 5.300 kr., hvoraf de 2.300 kr.  

 ikke var skattepligtige (kostpenge).
Ægtefællen H var studerende, men var ikke berettiget til ydelser fra Statens Uddannelsesstøtte, da mulighederne var opbrugt på grund af  

 tidligere studieskift.
 AFGØRELSEN, DER KLAGES OVER:
 Socialforvaltningen fratrak ved udmålingen af kontanthjælp et beløb  

 svarende til, hvad H kunne have fået fra Statens Uddannelsesstøtte  

 (stipendium og lån), da der ikke kunne ydes hjælp til H som studerende.
 KLAGEN TIL ANKESTYRELSEN:
 Afgørelsen blev anket af M.
 LOVGRUNDLAG:
 Som i sag nr. 1.
 ANKESTYRELSENS AFGØRELSE:
 Ankestyrelsen tiltrådte socialforvaltningens afgørelse med den givne  

 begrundelse.
