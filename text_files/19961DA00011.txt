Nr BTB 11 Betænkning over Forslag til folketingsbeslutning om en mere effektiv  

 afsoning i fængsler og arresthuse og oprettelse af fængsler for stærke fanger  

  

 Nr B 11 1996-97, 1. samling Afgivet af Retsudvalget Afgivet: 19961008 Udvalget har behandlet beslutningsforslaget i nogle møder og har herunder  

 stillet spørgsmål til justitsministeren, som denne har besvaret skriftligt.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
Et flertal inden for flertallet (Socialdemokratiets, Det Radikale Venstres  

 og Centrum-Demokraternes medlemmer af udvalget) bemærker, at dette  

 beslutningsforslag ligesom beslutningsforslag B 10 (forslag til  

 folketingsbeslutning om bekæmpelse af organiseret kriminalitet og  

 rockerkriminalitet) (af Helge Adam Møller (KF) og Birthe Rønn Hornbech (V)  

 m.fl.) er en stort set uændret genfremsættelse.
Beslutningsforslaget  

 indeholder 20 forslag til konkrete initiativer, om hvilke man kan sige, at  

 nogle af dem allerede er gennemført, nogle af dem er indeholdt i de forslag,  

 regeringen som lovet kommer med, og nogle af dem er regeringspartierne ganske  

 enkelt ikke enige i.
 Flertallet kan derfor ikke støtte, at beslutningsforslaget som helhed  

 vedtages.
 Et mindretal (Venstres og Det Konservative Folkepartis medlemmer af  

 udvalget) indstiller beslutningsforslaget til vedtagelse uændret og  

 henviser til sine bemærkninger i betænkningen over beslutningsforslag B 10  

 (forslag til folketingsbeslutning om bekæmpelse af organiseret kriminalitet  

 og rockerkriminalitet) (af Helge Adam Møller (KF) og Birthe Rønn Hornbech (V)  

 m.fl.), som Retsudvalget har behandlet samtidig med dette beslutningsforslag.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret og bemærker i  

 den anledning:
 Det er efter Fremskridtspartiets opfattelse særdeles vigtigt, at de danske  

 fængsler bliver gjort langt bedre rustede til at modtage stærke fanger og  

 sikre en seriøs afsoning, hvor disse stærke fanger hverken dominerer andre  

 fanger og/eller fængselsmyndighederne.
Det er Fremskridtspartiets håb, at de nye initiativer imod rockerkrigen  

 vil føre til, at en række kriminelle rockere bliver idømt lange  

 fængselsstraffe.
I den anledning er det vigtigt, at vore fængsler er i stand  

 til at håndtere denne opgave seriøst.
Man har på det seneste oplevet, hvordan en enkelt fange fra rockermiljøet  

 næsten daglig kan deltage i tv-interview, radiointerview og generel  

 foredragsvirksomhed.
Disse forhold er ikke alene dybt kritisable, men også  

 stærkt krænkende for befolkningens retsbevidsthed.
 Et tredje mindretal (Dansk Folkepartis medlem af udvalget)  

 indstiller beslutningsforslaget til vedtagelse uændret.
