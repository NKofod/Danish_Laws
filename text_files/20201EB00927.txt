Beretning afgivet af Miljø- og Fødevareudvalget den 24. marts 2021 Beretning over Forslag til folketingsbeslutning om flere stenrev i danske farvande [af René Christensen (DF) m.fl.]:
1. Politiske bemærkninger Venstre, Danske Folkeparti, Det Konservative Folkeparti og Susanne Zimmer (UFG) Venstres, Dansk Folkepartis og Det Konservative Folkepartis medlemmer af udvalget og Susanne Zimmer (UFG) finder, at det er vigtigt med flere stenrev i danske farvande.
Stenrev gavner den maritime biodiversitet, giver oplevelser ved dykning eller snorkling og beskytter mod kysterosion og tilsanding, hvis de etableres rigtigt.
Stenrev har ikke blot betydning for det maritime havmiljø, men har tillige positive klimaeffekter.
 V, DF, KF og Susanne Zimmer (UFG) anerkender, at der de seneste år er etableret en lang række stenrev i danske farvande, at lokale kræfter ofte er positivt involveret, og at skiftende regeringer har haft fokus på vigtigheden af flere stenrev.
 V, DF, KF og Susanne Zimmer (UFG) vil gerne skubbe på udviklingen ved at pålægge regeringen i de kommende år at sikre flere stenrev end dem, der allerede er planlagte, og at afsætte yderligere midler til etableringen.
 De partier, der støtter denne beretning, vil i kommende finanslovsforhandlinger og i andre forhandlinger, hvor det er relevant, og i det omfang de sidder med ved bordet, love at løfte spørgsmålet om flere stenrev ind i forhandlingerne, og partierne vil arbejde positivt for at finde midler til flere stenrev i de kommende år.
Enhedslisten Enhedslistens medlemmer af udvalget finder, at stenrev er helt afgørende for den maritime biodiversitet.
Det er derfor Enhedslistens klare vision, at hovedparten af de fjernede stenrev skal genetableres i de danske farvande. Årtiers forurening fra landbrug og industri kombineret med overfiskeri med ødelæggende bundtrawl har efterladt havet i en sørgelig tilstand.
Det løser flere stenrev ikke alene.
Enhedslisten vil derfor presse på for, at mere hav udlægges til natur, at bundtrawl forbydes, og at man aktivt vil arbejde for at begrænse landbrugets udledning af næringsstoffer til havmiljøet.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 20. november 2020 og var til 1. behandling den 28. januar 2021. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 5 møder.
Bilag Under udvalgsarbejdet er der omdelt 5 bilag på beslutningsforslaget.
 P.u.v.
