Nr BTB 93 Betænkning over Forslag til folketingsbeslutning om et udviklingsprogram  

 for folkelige eksperimenter med ny teknologi   

 Nr B 93 1986-87, 1. samling Afgivet af erhvervsudvalget Afgivet: 19870430 Udvalget har behandlet forslaget til folketingsbeslutning i nogle møder og har herunder stillet spørgsmål til industriministeren, som denne har besvaret skriftligt.
 Der er af et mindretal stillet 2 ændringsforslag.
Herefter indstiller et FLERTAL (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) beslutningsforslaget til FORKASTELSE.
Et MINDRETAL (Socialdemokratiets og Socialistisk Folkepartis medlemmer af udvalget) indstiller beslutningsforslaget til VEDTAGELSE med de af mindretallet stillede ændringsforslag, idet mindretallet ønsker at bemærke følgende:
Det foreslås, at der i begyndelsen afsættes et mindre beløb på 10 mill. kr.
Dette beløb kan så forhøjes senere, når man har et klarere billede af interessen for programmet og af kvaliteten af de indkomne ansøgninger.
Mindretallet ønsker endvidere præciseret, at bevillingen skal administreres af Teknologirådet og Teknologistyrelsen.
Som det efter mindretallets opfattelse nødvendige formidlende led mellem ansøgergruppen og Teknologistyrelsen vil mindretallet foreslå det i henhold til § 2 i lov nr. 272 af 6. juni 1985 nedsatte teknologinævn og videnskabsbutikkerne ved de højere læreanstalter.
Ændringsforslag Af et MINDRETAL (S og SF):
Til teksten 1) I NR. 1 ændres »50 mill. kr.« til: »10 mill. kr.«.
 2) NR. 2 affattes således:
»2. anmode det i henhold til § 2 i lov nr. 272 af 6. juni 1985 nedsatte teknologinævn og videnskabsbutikkerne på de højere læreanstalter om at være formidlere mellem Teknologistyrelsen og de grupper og organisationer, der søger midler i henhold til udviklingsprogrammet.« BEMÆRKNINGER Til nr. 1 og 2 Der henvises til mindretallets betænkningsbidrag.
HENNING ANDERSEN (KF) nfmd.
FLEMMING HANSEN (KF) JETTE THOMSEN (KF) AAGAARD (KF) SVEND HEISELBERG (V) LENNART LARSON (V) ADDI ANDERSEN (CD) INGER STILLING PEDERSEN (KRF) SVEND ANDERSEN (S) fmd.
ERLING JENSEN (S) KELM-HANSEN (S) TOVE LINDBO LARSEN (S) LISSA MATHIASEN (S) BJØRN WESTH (S) JES LUNDE (SF) RAHBÆK  

 MØLLER (SF) LARSEN-LEDET (RV) Partierne FP og VS havde ikke medlemmer i udvalget.
