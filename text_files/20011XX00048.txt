Skriftlig fremsættelse (24. oktober  

 2001) Erhvervsministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om visse  

 betalingsmidler.
(Lovforslag nr.
L 54).
 Lovforslaget vedrører en udskydelse  

 af revisionen af betalingsmiddellovens § 14.
 Folketinget forudsatte ved vedtagelsen af  

 betalingskortloven (lov nr. 217 af 13. april 1999), at et forslag til  

 revision af den dagældende betalingskortlovs § 20, stk. 1, nu  

 betalingsmiddellovens § 14, skal fremsættes for Folketinget senest den  

 1. november 2001. Da loven blev revideret ved lov nr. 414 af 31. maj 2000 om  

 visse betalingsmidler, blev revisionsbestemmelsen videreført, jf.  

 lovens § 24, stk. 4.
Betalingsmiddellovens § 14 indeholder et forbud mod, at  

 kortudsteder og kortindløser opkræver et gebyr hos  

 betalingsmodtager til dækning af deres omkostninger ved drift af et  

 betalingssystem.
Forbudet gælder kun, når en kortholder betaler  

 med et hævekort eller betalingskort i den fysiske handel.
En ophævelse af § 14 forudsætter ifølge  

 bemærkningerne til betalingsmiddelloven, at der er skabt fulde  

 forudsætninger for konkurrence på markedet for betalingskort.
Der  

 er i bemærkningerne opstillet fire konkrete forhold som en  

 forudsætning for at opnå en konkurrencesituation.
 Herudover skal det yderligere vurderes, om opfyldelsen af  

 disse forudsætninger er tilstrækkelige for at opnå reel  

 konkurrence på betalingskortmarkedet.
Konkurrencestyrelsen og betalingskortpanelet, der  

 følger dette marked, har vurderet, at disse forudsætninger er  

 opfyldt efter deres ordlyd, men at dette ikke er tilstrækkeligt for  

 fuld konkurrence.
Bl.a. er de nye kortterminaler, der skal sikre opfyldelsen  

 af en af betingelserne, endnu ikke fuldt afprøvede.
Der er derfor ikke  

 sikkerhed for, at de virker efter hensigten.
 Derfor fremsætter jeg dette forslag om, at  

 betalingsmiddellovens bestemmelse om forslag til revision af § 14 i lovens §  

 24, stk. 4, udskydes fra den 1. november 2001 til senest den 1. november  

 2002.
Folketingets vedtagelse af dette lovforslag betyder alene  

 en udskydelse af fristen for revision.
Der ligger heri ikke en stillingtagen  

 til indholdet af selve revisionen af betalingsmiddellovens § 14.
Regeringen ønsker at afvente Konkurrencestyrelsens  

 og betalingskortpanelets endelige vurdering, forinden der tages stilling til,  

 om § 14 bør ophæves.
Den endelige udtalelse fra de to instanser  

 kan forventes i 2. kvartal 2002.
 Idet jeg i øvrigt henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
