Vestre Landsrets dom af 4. juli 1985 Fogedretten i Brønderslevs kendelse af 19. august 1983 Frederikshavn Distriktstoldkammer foretog den 25. maj 1983 udlæg hos en  

 kreaturhandler for et beløb på 112.980 kr, udgørende manglende efterbetaling  

 af moms for januar kvartal 1982.
 Rekvisitus protesterede mod udlægget og har ved sagens behandling i  

 fogedretten påstået udlægget ophævet, idet han ikke mener at skylde beløbet.
 Det omstridte beløb er i fogedretten opgjort således:
Udlæg i henhold til opgørelse af 25. maj 1983: 112.980,000 kr Senere modregnet af toldkamret: 22.937,00 kr Saldo: 90.043,00 kr Sagens omstændigheder er nærmere:
Den 12. januar 1982 købte rekvisitus af en fhv gårdejer dennes  

 kvægbesætning på ca 140 kreaturer for et samlet beløb på 509.800 kr + moms  

 112.200 kr.
Begge parter var momsregistrerede.
Salget af besætningen, der  

 udgjorde gårdejerens hovedindtægt på landbrugsejendommen, skete, da denne  

 ikke økonomisk kunne overskue ejendommens videre drift.
Ejendommen blev et  

 par måneder senere solgt på tvangsauktion.
 Frederikshavn Distriktstoldkammer nægtede i forbindelse med rekvisiti  

 momsopgørelse for januar kvartal 1982 at godkende det ved handelen fremkomme  

 afgiftsbeløb på 112.200 kr som indgående moms, idet man henviste til, at  

 overdragelse af varelager, maskiner og andre driftsmidler i medfør af  

 momslovens § 12, stk 5, ikke kan medregnes til den afgiftspligtige omsætning,  

 når overdragelsen sker som led i en overdragelse af virksomheden eller en del  

 af denne.
 Det fremgår af sagen, at rekvisitus indbragte sagen for tolddepartementet  

 der ved skrivelse af 18. maj 1983 til rekvisiti advokat erklærede sig enig i  

 toldkamrets indstilling.
Kreaturhandleren har til sagen forklaret, at han ikke kendte gårdejeren  

 før handelen, men at han via nogle naboer blev bekendt med, at denne ønskede  

 at sælge sin besætning.
Han henvendte sig derefter på gården, hvor gårdejeren  

 forklarede, at han af personlige og økonomiske årsager måtte opgive driften  

 af gården, og derfor ville sælge det hele.
Gårdejeren oplyste på rekvisiti  

 forespørgsel, at der ikke var kontraktgæld på besætningen, og at der heller  

 ikke var restancer på ejendommens prioriteter.
Rekvisitus købte hele gårdejerens besætning på nær 1 hest og 1 ko.  

 Halvdelen af besætningen blev afsat på Aalborg Kvægtorv til slagtning, medens  

 halvdelen blev solgt til private.
Rekvisitus har tidligere i lignende  

 tilfælde afløftet moms, uden af toldvæsenet har kritiseret denne  

 fremgangsmåde.
Rekvisitus har til støtte for sin påstand blandt andet anført,  

 at momslovens § 12, stk 5, er en undtagelse til § 15, stk 3, der er  

 hovedreglen på området.
Heraf følger, at bestemmelsen må fortolkes  

 indskrænkende.
Når lovens § 12, stk 5, som vilkår for anvendelse af  

 bestemmelsen nævner, at salget skal være sket som led i en overdragelse af  

 virksomheden, omfatter dette ikke forhold som nærværende, hvor en virksomhed  

 afvikles, uden at køber fortsætter driften.
 Fogedretten skal udtale:
Gårdejeren solgte ejendommens væsentligste driftsmidler.
Idet der ikke i  

 formuleringen af momslovens § 12, stk 5, ses at være holdepunkt for at  

 bestemmelsen alene omhandler overdragelse i forbindelse med videreførsel af  

 virksomheden, findes der ikke at kunne gives rekvisitus medhold i dennes  

 indsigelser.
 Det af Frederikshavn Distriktstoldkammer foretagne udlæg stadfæstes, dog  

 således at beløbet nedsættes til 90.043 kr.
Vestre Landsrets dom af 4. juli 1985 Den indankede kendelse er afsagt den 19. august 1983 af fogedretten i  

 Brønderslev.
 For Landsretten er Kødbranchens Fællesråd indtrådt som mandatar for  

 appellanten, der har gentaget sin i første instans nedlagte påstand om  

 ophævelse af udlægget.
 Indstævnte, Frederikshavn Distriktstoldkammer, har påstået kendelsen  

 stadfæstet, dog således at udlægsbeløbet forhøjes til 112.200 kr som følge af  

 en modregning, appellanten har foretaget efter afsigelsen af kendelsen.
 Det fremgår af sagen, at indstævnte den 9. august 1982 meddelte  

 appellanten, at indgående afgift for januar kvartal 1982 var forkert  

 beregnet, og det er oplyst, at indstævnte forinden i skrivelse af 28. april  

 1982 havde pålagt gårdejeren at tilbageføre beløbet til appellanten.
Direktoratet for Toldvæsenet har i en vejledning af oktober 1983, der  

 afløser en tidligere vejledning af oktober 1982, redegjort for de regler, der  

 gælder om moms i forbindelse med afhændelse af varelager, maskiner og andre  

 driftsmidler.
I vejledningen er blandt andet anført følgende almindelige  

 kriterier for anvendelsen af momslovens § 12, stk 5:
 "Ved vurderingen af, om lovens § 12, stk 5, skal bringes i  

 anvendelse, vil det være af betydning,om hele virksomheden eller en del af  

 denne, incl løsøre og eventuelle immaterielle aktiver, afhændes ved et samlet  

 salg, om afhændelsen af virksomhedens driftsmidler mv sker ved et samlet salg  

 i forbindelse med en omlægning/indskrænkning/ophør af virksomheden, om alle  

 driftsmidler mv afhændes ved et samlet salg, om den dele af driftsmidlerne  

 mv, der afhændes ved et samlet salg, er væsentlige for sælgervirksomhedens  

 produktion mv, om væsentlige del af varelageret og driftsmidler mv afhændes  

 ved et samlet salg.
Ved vurderingen vil det endvidere være sælgervirksomhedens forhold, der er  

 afgørende, hvorimod forholdene i den erhvervende virksomhed i almindelighed  

 ikke vil have betydning." Om begreberne "samlet salg" og "løbende salg" er  

 følgende anført i vejledningen:
"Samlet salg" Bestemmelsen i lovens § 12, stk 5, finder også anvendelse selv om der ikke  

 samtidig sker salg af fast ejendom eller overdragelse af immaterielle  

 aktiver.
Dette gælder fx ved afhændelse af virksomhedens varelager, maskiner  

 og andre driftsmidler til en anden registreret virksomhed, når afhændelsen  

 sker i forbindelse med en omlægning, indskrænkning eller ophør hos  

 sælgervirksomheden.
Der må derfor ikke beregnes afgift ved et samlet salg af en virksomheds  

 varelager, maskiner og andre driftsmidler, der har dannet grundlag for  

 virksomhedens produktion mv, når afhændelsen indebærer, at produktionen  

 ophører.
Der må heller ikke beregnes afgift ved et samlet salg af en del af  

 en virksomheds varelager, maskiner og andre driftsmidler, når denne del har  

 dannet grundlag for en væsentlig del af virksomhedens produktion, og  

 afhændelsen indebærer, at denne produktionsgren ophører.
 Ved "et samlet salg" forstås såvel et eller flere salg til  

 én køber som salg til flere forskellige købere, når salget har fundet  

 sted inden for en 3 måneders periode før virksomhedens ophør med produktionen  

 eller med den pågældende produktionsgren.
"Løbende salg" Hvis en virksomhed løbende har salg af varelagre, maskiner og andre  

 driftsmidler, herunder en landbrugsvirksomheds salg af husdyr, og salget sker  

 som et naturligt led i forbindelse med driften af virksomheden, skal der  

 beregnes afgift efter de almindelige regler.
 I denne forbindelse skal salg af husdyr fra en landbrugsvirksomhed til et  

 slagteri eller en landboauktion altid anses som et naturligt led i driften af  

 landbrugsvirksomheden.
Endvidere skal salg af svin eller kvæg fra en landbrugsvirksomheds svine-  

 og kvægbesætning kun anses for omfattet af lovens § 12, stk 5, når hele  

 svineholdet eller hele kvægholdet overdrages ved et samlet salg." For Landsretten har kreaturhandleren supplerende forklaret, at gårdejeren  

 også før salget af besætningen havde drevet jordbrug ved siden af  

 husdyrholdet, og det var hans indtryk, at gårdejeren, hvis kone var rejst fra  

 ham, ville blive boende på ejendommen og fortsætte med kornavl, der ikke  

 kræver så megen arbejdskraft.
De købte dyr var magre, og besætningens  

 standard var i det hele under middel.
Ud over en ko beholdt gårdejeren 5-7  

 heste.
Der blev ikke i forbindelse med handlen talt om moms, og han gik som  

 en selvfølge ud fra, at der, som det er sket i alle tidligere, tilsvarende  

 situationer, skulle beregnes moms af købet.
Gården var udstyret med anlæg til  

 malkning og fodring mv af besætningen, men han var uden interesse i at købe  

 disse, da appellanten alene driver kreaturhandel, og der blev heller ikke  

 talt om køb af de pågældende anlæg mv.
Dyrene blev videresolgt i løbet af ca  

 en uge med en skønsmæssig fortjeneste på 5 pct.
Han er bekendt med, at gården  

 nu drives videre med kvægavl, idet appellanten har solgt besætning til den  

 nye ejer.
Det sker jævnligt, at appellanten opkøber hele besætninger, og han  

 vil antage, at det fx i 1981 er sket i omkring 3-4 tilfælde.
 Appellanten har til støtte for sin påstand nærmere anført, at det  

 foretagne udlæg er ugyldig, idet indstævntes standpunkt om, at den under  

 sagen omhandlede overdragelse er momsfri, savner hjemmel i den påberåbte  

 bestemmelse i momslovens § 12, stk 5.
Denne bestemmelse må sammenholdes med momslovens § 11, stk 4, hvorefter  

 afsætning af en virksomheds maskiner og andre driftsmidler medregnes til den  

 afgiftspligtige omsætning.
De to bestemmelser omhandler således de samme  

 formuegoder og adskilles alene af formålet med overdragelsen.
I det  

 foreliggende tilfælde kan det ikke antages, at der er sket en overdragelse af  

 en virksomhed eller en del af en sådan, idet gårdejeren alene solgte sin  

 besætning, hvorimod der ikke skete overdragelse af det tilhørende  

 produktionsapparat i form af malkeanlæg mv, ligesom appellanten ikke fik  

 tiltransporteret eventuelle købekontrakter på dyrene.
Appellanten har således heller ikke videreført gårdejerens virksomhed,  

 idet dyrene i løbet af kort tid er solgt blandt andet til slagtning, hvorimod  

 virksomheden er fortsat af den ny ejer af ejendommen, blot med en anden  

 besætning.
Appellantens standpunkt støttes endvidere af forarbejderne til  

 momslovens § 12, stk 5, hvoraf det fremgår, at bestemmelsen finder anvendelse  

 i "specielle tilfælde" (jf Folketingstidende 1964-65, tillæg A sp  

 2386, og Folketingstidende 196667, tillæg A sp 717). Den må derfor undergives  

 en indskrænkende fortolkning i forhold til hovedreglen i § 11, stk 4.
Endvidere finder appellantens opfattelse støtte i den foreliggende -  

 sparsomme - retspraksis på området.
Af dommen refereret i Ugeskrift for  

 Retsvæsen 1981 s 567 fremgår således forudsætningsvis, at Holstebro  

 Distriktstoldkammer i en situation, der meget minder om den foreliggende, var  

 af den opfattelse, at overdragelsen ikke var momsfri.
At toldmyndighederne  

 efter den under sagen omhandlede overdragelse har ændret deres fortolkning af  

 udstrækningen af området for § 12, stk 5, i udvidende retning, bestyrkes da  

 også af, at appellantens momsangivelse først er anfægtet i august 1982, på  

 hvilket tidspunkt toldmyndighederne i flere måneder havde været i besiddelse  

 af de oplysninger, der var nødvendige til bedømmelse af overdragelsens  

 momsmæssige konsekvenser.
Toldmyndighederne må derved anses for at have  

 udvist en passivitet, der må komme indstævnet til skade.
Indstævnte har til støtte for sin påstand anført, at der i den fore liggende situation, hvor der er sket overdragelse af så godt som hele  

 landbrugsbedriftens besætning og dermed væsentligste indtægtskilde, klart er  

 tale om overdragelse af en del af en virksomhed, og denne overdragelse er  

 tilmed sket, fordi indehaveren på grund af økonomiske vanskeligheder var ude  

 af stand til at videreføre virksomheden.
Det er uden betydning, at der ikke  

 samtidig er sket overdragelse af de faste anlæg, og at landbrugsbedriften  

 videreføres af en ny ejer med en ny besætning, idet det alene er afgørende,  

 at der er sket en overdragelse af en del af virksomheden til en køber, der er  

 momsregistreret.
Det er ligeledes uden betydning, om køberen viderefører  

 samme virksomhed.
Denne opfattelse har klar støtte i forarbejderne til den  

 ved lov nr 173 af 30. april 1969 gennemførte ændring af momslovens § 12, stk  

 5 (jf Folketingstidende 1968-69, tillæg A sp 2520), hvorefter bestemmelsens  

 formål er at modvirke, at der i en overdragelsessituation opnås en efter  

 omstændighederne betydelig henstand med afregning af den del af købesummen,  

 der udgør moms.
Det bestrides, at toldmyndighederne generelt har ændret  

 praksis med hensyn til administration af bestemmelsen, men det er muligt, at  

 enkelte toldkamre - som det synes at fremgår af dommen U.f.R 1981 s 567 - har  

 haft en opfattelse, der afviger fra den i øvrigt praktiserede.
Der er ikke  

 holdepunkter for at antage, at indstævntes behandling af den foreliggende sag  

 ikke er sket med den hurtighed, der kan kræves, og der er derfor intet  

 grundlag for at statuere nogen passivitetsvirkning over for indstævnte.
 Dommerne Lorenzen og Hagemann (kst.) udtaler:
Bestemmelsen i momslovens § 12, stk 5, omfatter efter sin ordlyd alene  

 overdragelse af driftsmidler mv, når overdragelsen sker "som led i en  

 overdragelse af virksomheden eller en del af denne", og kun såfremt den  

 ny indehaver driver registreret virksomhed.
Disse begrænsninger i  

 bestemmelsens anvendelsesområde må ses på baggrund af den almindelige  

 bestemmelse i lovens § 11, stk 4, hvorefter afsætning mv af blandt andet en  

 virksomheds driftsmidler skal medregnet til den afgiftspligtige omsætning.  

 Det er i denne bestemmelse udtrykkeligt fastslået, at momspligten også gælder  

 ved virksomhedens afmeldelse fra registrering.
 Når henses til sammenhængen mellem de nævnte bestemmelser, deres  

 forarbejder samt til den i § 12, stk 5, 2. pkt, foreskrevne anmeldelsespligt  

 med hensyn til "den ny indehaver", kan bestemmelsen i § 12, stk 5,  

 alene antages at sigte på salg af en virksomheds driftsmidler mv, der  

 foretages med henblik på enten en fortsat drift af virksomheden eller dog en  

 driftsmæssig anvendelse af de overdragne aktiver, der må sidestilles hermed.
 Det forhold, at en virksomheds driftsmidler eller væsentlige dele heraf  

 sælges samlet i forbindelse med virksomhedens ophør, findes herefter ikke  

 uden videre at være omfattet af bestemmelsen.
Det er under sagen ubestridt, at appellanten, der ikke i øvrigt havde  

 forretningsforbindelse med gårdejeren, alene købte den i sagen omhandlede  

 kvægbesætning med henblik på videresalg som led i sin virksomhed som  

 kreaturhandler, og at videresalget er sket dels til slagteri, dels til en  

 række landmænd.
Under disse omstændigheder, og idet hverken baggrunden for  

 salget eller det forhold, at reelt hele besætningen blev solgt, kan føre til  

 andet resultat, findes den skete overdragelse ikke at have været undtaget fra  

 momspligten i medfør af lovens § 12, stk 5.
 Da der herefter ikke har været grundlag for at tilsidesætte appellantens  

 angivelse af indgående afgift for januar kvartal 1982, stemmer disse dommere  

 for at tage appellantens påstand til følge.
 Dommer Deleuran (kst.) udtaler:
Efter ordlyden af bestemmelserne i momslovens § 11, stk 4, og § 12, stk 5,  

 omfatter de samme typer af aktiver.
Afgørende for, om en afhændelse af et  

 sådant aktiv omfattes af den ene eller den anden af bestemmelserne, må efter  

 deres baggrund og ordlyd antages at være, om der er tale om løbende salg, der  

 eventuelt kan føre frem til virksomhedens afmeldelse fra registrering, eller  

 om der på én gang sker en overdragelse af virksomheden eller en del af  

 denne.
I sidstnævnte tilfælde vil overdragelsen være omfattet af § 12, stk 5,  

 såfremt køberen driver registreret virksomhed, og der ses ikke at være  

 tilstrækkeligt grundlag for på baggrund af ordene "den ny  

 indehaver" som yderligere betingelse at kræve, at der er tale om  

 videreførelse af samme virksomhed eller virksomhed af tilsvarende karakter.
I det foreliggende tilfælde må den skete overdragelse under hensyn til  

 arten og omfanget af de til appellanten overdragne aktiver, derunder navnlig  

 den omstændighed, at overdragelsen i realiteten omfattede hele gårdejerens  

 kvægbesætning, og til oplysningerne om baggrunden for overdragelsen anses for  

 at være led i en overdragelse af i hvert fald en del af gårdejerens  

 virksomhed til appellanten.
Da appellanten endvidere drev registreret  

 virksomhed, findes overdragelsen med rette henført under momslovens § 12, stk  

 5.
Herefter, og idet det af appellanten i øvrigt anførte ikke findes at kunne  

 føre til noget andet resultat, stemmer denne dommer for at stadfæste den  

 påankede kendelse, dog således at udlægsbeløbet i overensstemmelse med  

 indstævntes påstand forhøjes til 112.200 kr.
Der afsiges dom efter  

 stemmeflertallet.
 Thi kendes for ret:
Det af indstævnte, Frederikshavn Distriktstoldkammer, den 25. maj 1983  

 foretagne udlæg hos appellanten ophæves.
Sagens omkostninger for begge retter  

 betaler indstævnte til appellanten med 20.000 kr.
De idømte sagsomkostninger  

 udredes inden 14 dage.
