Ligebehandlingsnævnets afgørelse om handicap - kompetence - sagsbehandling - ej medhold J.nr. 20-28236 En mand, der er ordblind, klagede over forskelsbehandling på grund af handicap i forbindelse med, at han ved en telefonisk henvendelse til den indklagede myndighed blev henvist til at skrive en e-mail.
 Manden havde kontaktet myndigheden med henblik på at få hjælp til myndighedens hjemmeside.
 Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Nævnet vurderede, at klagen vedrørte tilgængelighed.
Nævnet kunne derfor ikke behandle klagen.
 Klagen angår påstået forskelsbehandling på grund af handicap i forbindelse med, at klager ved telefonisk kontakt til indklagede blev henvist til at skrive en e-mail og i forbindelse med indklagedes hjemmeside.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager, der er ordblind, har oplyst, at han har forsøgt at oprette en forening på indklagedes hjemmeside, men at det ikke lykkedes ham.
Klager har videre oplyst, at han i den anledning kontaktede indklagede telefonisk med henblik på at få hjælp til hjemmesiden.
Medarbejderen hos indklagede henviste klager til at skrive en e-mail.
 Klagen blev modtaget i Ligebehandlingsnævnet den 24. juni 2020.
 Klager har ikke fremsat krav om tilkendelse af et bestemt godtgørelsesbeløb.
Klagers bemærkninger Klager gør gældende, at han er blevet udsat for forskelsbehandling på grund af handicap.
Klager havde ikke mulighed for at oprette en forening uden brug af hjælpemidler.
Klager har ikke fået bevilget hjælpemidler.
Det var diskrimination på grund af handicap hver gang, medarbejderen hos indklagede henviste klager til at skrive en e-mail.
Klager kan ikke skrive en e-mail uden hjælpemidler.
 Indklagede har pligt til at hjælpe klager og eventuelt sende ham det rigtige sted hen.
 Indklagedes hjemmeside er ikke ordblindevenlig.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap uden for arbejdsmarkedet efter lov om forbud mod forskelsbehandling på grund af handicap (handicapdiskriminationsloven).
 Handicapdiskriminationsloven indeholder et forbud mod forskelsbehandling på grund af handicap, men indebærer ikke en pligt til tilgængelighed.
Det fremgår af forarbejderne til handicapdiskriminationsloven, at der ikke med loven bliver stillet yderligere krav til tilgængelighed, end hvad der til enhver tid gælder efter anden lovgivning.
Det fremgår endvidere af forarbejderne, at det forhold, at en privat eller offentlig virksomhed ikke lever op til reglerne om tilgængelighed mv., skal behandles i den pågældende sektors regelsæt.
En klage over manglende overholdelse af reglerne om tilgængelighed mv. må indgives til de klageinstanser, der måtte være i den pågældende sektor.
Webtilgængelighed Nævnet vurderer, at klagen over indklagedes hjemmeside handler om manglende tilgængelighed.
På den baggrund kan nævnet ikke behandle denne del af klagen.
Telefonisk henvendelse Klager har oplyst, at han ved telefonisk henvendelse til indklagede blev henvist til at skrive en e-mail.
Det er nævnets vurdering, at også denne del af klagen vedrører tilgængelighed.
Nævnet kan derfor heller ikke behandle denne del af klagen.
 Klager får derfor ikke medhold i klagen.
 Efter indholdet af klagen sammenholdt med oplysningerne i sagen har nævnet ikke fundet anledning til at foretage høring af indklagede.
Retsregler Afgørelsen er truffet efter følgende bestemmelser:
