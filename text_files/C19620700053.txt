 I medfør af § 42 i lov nr. 150 af 11. maj 1954 fastsættes herved følgende  

 retningslinier for fremstilling af sildefilet, jfr. fiskeriministeriets  

 bekendtgørelse af 1. november 1956 om fremstilling af fiskefilet m.v.:
 ARBEJDSLOKALER.
 Arbejdslokaler skal indrettes som foreskrevet i filetbekendtgørelsens § 6.  

 Dog skal væggene på steder, hvor stænk fra fileteringsmaskiner, transport af  

 affald eller andre forhold gør det fornødent, være beklædt med fliser,  

 klinker eller andet af fiskeriministeriet godkendt materiale til større højde  

 end 2 m, evt. helt til loft.
 INVENTAR.
 Skyllebassiner skal være indrettet som foreskrevet i filetbekendtgørelsens  

 § 7, stk. 3. Overløb og afløb fra skyllebassiner skal føres direkte til  

 kloak.
 Det samme gælder afløb fra skyllemaskiner, med mindre disse maskiner er  

 anbragt på en sådan måde, f.eks. over en »elefantrist«, at vandet  

 ikke kan løbe ud over gulvet.
 Skyllebassiner og -maskiner for råvarer kan tillades opstillet i  

 fileteringslokalet, såfremt de ved passende afstand eller på anden måde, er  

 isoleret fra færdigvarerne.
Fileteringsmaskiner skal opstilles og eventuelt afskærmes på en sådan  

 måde, at det så vidt muligt undgås, at vand fra maskinerne sprøjter ud i  

 lokalet eller løber ud over gulvet.
F.eks. kan maskinerne opstilles i  

 umiddelbar nærhed af afløbsrender eller »elefantriste«, hvortil  

 gulvet må have stærkt fald.
Man kan yderligere forsænke gulvet i den del af  

 lokalet, hvor maskinerne er opstillet.
 Transportører for råvarer, fileter og affald såvel som alt andet inventar  

 skal være således indrettet, at de kan rengøres effektivt.
 RÅVARER.
 Der må i produktionen kun anvendes sild, der er af absolut god og frisk  

 beskaffenhed.
 PRODUKTION.
Råvarer skal skylles effektivt, inden de tilføres  

 sildefileteringsmaskinerne.
Dette gælder uanset, om der også i  

 fileteringsmaskinerne sker nogen skyldning af sildene.
Der må i produktionen og til rengøring kun anvendes ferskvand af god  

 beskaffenhed.
Vand fra private boringer eller lignende skal godkendes af  

 fiskeriministeriets industritilsyn.
 Pakning af sildefilet i detailemballage skal foregå i et særskilt  

 arbejdslokale og må således ikke finde sted i fileteringslokalet.
 Produktionslokalerne må ikke uden særlig tilladelse samtidig benyttes til  

 fremstilling af sildefilet og til andet formål og således heller ikke til  

 fremstilling af filet af andre fisk end sild eller til fiskepakhus.
 FÆRDIGVARER.
Sildefileter skal være velskårne og rene, herunder fri for rester af  

 indvolde m.m.
Hele rygbenet skal være fjernet.
Fileter med væsentlige  

 misfarvninger eller andre fejl skal frasorteres.
Det skal ved anvendelse af  

 afdrypningsborde, perforerede transportører eller på anden måde sikres, at  

 fileterne er effektivt afdryppede, inden de pakkes.
 OPBEVARING AF FÆRDIGVARER.
Færdigvarer skal holdes effektivt nedkølet, indtil de afsendes fra  

 virksomheden.
Sker afsendelse ikke senest dagen efter fileternes tilvirkning,  

 skal disse opbevares i veliset tilstand i mekanisk nedkølet kølerum.  

 Virksomheden skal derfor have rådighed over et sådant kølerum i eller i  

 nærheden af virksomheden.
 EMBALLAGE.
For emballering af ferske og frosne sildefileter gælder bestemmelserne i  

 filetbekendtgørelsens § 16, herunder bestemmelsen om anvendelse af nye kasser  

 ved eksport.
Foring af kasserne med pergamentpapir eller lignende skal  

 udføres på en sådan måde, at vand kan løbe fra fileterne.
Ved eksport må 45-kg kasser højst pakkes med 30 kg fersk sildefilet.
I  

 tiden fra 15. september til 15. maj må 45-kg kasser ved eksport til  

 Vesttyskland dog pakkes med indtil 40 kg filet.
 FRYSNING.
 Uanset bestemmelsen i filetbekendtgørelsens § 13, stk. 6, må sildefilet  

 fryses i engrosemballage, når der hertil anvendes nye kasser.
 Uanset det i frysebekendtgørelsens § 9, stk. 5, anførte kan der i så  

 tilfælde som engrosemballage anvendes 45-kg kasser, der dog højst må pakkes  

 med 40 kg frossen sildefilet.
 Til emballering af blokfrosne fileter kan anvendes kartoner eller egnet  

 plastfolie.
 I øvrigt gælder bestemmelserne i filetbekendtgørelsens § 13.
 MÆRKNING.
 Emballagen skal mærkes »Sildefileter« eller »Udbenede  

 Sild«.
 I øvrigt gælder bestemmelserne i filetbekendtgørelsens § 17.
 AFFALD.
Affald fra sildefileteringsmaskiner skal omgående fjernes fra  

 produktionslokalet.
Der må træffes de fornødne foranstaltninger til at sikre,  

 at affald ikke spredes over gulvet i produktionslokalet.
Affald, der spildes  

 på gulvet, skal til stadighed samles og fjernes.
I større virksomheder vil det mest hensigtsmæssigt at installere  

 transportører (f.eks. transportbånd eller rende med rindende vand) i  

 forbindelse med fileteringsmaskinerne, således at affaldet kontinuerligt  

 fjernes fra produktionslokalet.
Transportørerne kan føre affaldet til siloer  

 eller direkte til vogne (fortrinsvis bassinvogne), hvori det bortkøres fra  

 virksomheden.
Transportørene kan også føre affaldet til et dertil godkendt  

 sted (helst særskilt affaldsrum), hvor det fyldes i industrifiskekasser,  

 jerntromler eller lignende, hvori det bortkøres fra virksomheden.
 I virksomheder, der ikke råder over mekanisk anlæg til bortskaffelse af  

 affaldet fra fileteringsmaskinerne, skal affaldet opsamles i perforerede  

 spande eller lignende, som på et dertil godkendt sted (helst særskilt  

 affaldsrum) tømmes over i de foran omtalte fiskekasser m.m.
 Fiskekasser eller jerntromler må ikke benyttes til opsamling af affald i  

 produktionslokalet.
 Opbevaring af affald skal i alle tilfælde foregå på en sådan måde, og  

 affaldsbeholdere tømmes og rengøres så ofte, at affaldet ikke giver anledning  

 til dårlig luft, flueplage eller andre gener.
 ANDRE BESTEMMELSER.
 Hvor ikke andet fremgår af ovenstående, gælder bestemmelserne i  

 fiskeriministeriets bekendtgørelse af 1. november 1956 om fremstilling af  

 fiskefilet m.v.
Fiskeriministeriet, den 9. oktober 1962 P.M.V.
 E.B.
