Nr BTB 106 Betænkning over Forslag til folketingsbeslutning om offentlige indkøb af  

 miljøvenlige køretøjer   

 Nr B 106 1986-87, 1. samling Afgivet af miljø- og planlægningsudvalget Afgivet: 19870430 Udvalget har behandlet beslutningsforslaget i nogle møder.
Et FLERTAL (Det Konservative Folkepartis, Venstres, Det Radikale Venstres og Kristeligt Folkepartis medlemmer af udvalget) er enig med forslagsstillerne i sigtet med forslaget, men ikke i valget af midler.
Der er allerede igangsat initiativer, idet Direktoratet for Statens Indkøb er i færd med at etablere indkøbsaftaler vedrørende miljøvenlige køretøjer, ligesom der planlægges en indkøbsvejledning til statslige myndigheder.
Finansministeriet, Administrationsdepartementet, vil i samarbejde med direktoratet aktivt følge udviklingen med henblik på yderligere indkøbsaftaler, efterhånden som udbudet af miljøvenlige køretøjer vokser, samt på eventuelt at følge vejledningerne op med henstillinger.
For så vidt angår kommuner og visse selvejende institutioner vil initiativer kræve lovgivning, som regeringen ikke kan gå ind for.
For så vidt angår staten har de enkelte institutioner yderst forskellige krav til deres bilpark og dennes sammensætning.
En centraliseret indkøbspolitik er følgelig uhensigtsmæssig.
Den nuværende praksis med decentral kompetence ønskes følgelig bibeholdt.
En betydelig del af de køretøjer, der i dag anvendes, udbydes endnu ikke på det europæiske marked i miljøvenlige modeller.
Hvad angår dieselkøretøjer, er der endnu ikke udviklet en teknologi, som kan sikre de krav, som man påtænker at indføre i USA omkring 1990.
Herefter indstiller flertallet beslutningsforslaget til FORKASTELSE, idet flertallet finder, at for så vidt angår den statslige bilpark vil sigtet blive fremmet gennem de ovenfor nævnte foranstaltninger.
Et MINDRETAL (Socialdemokratiets og Socialistisk Folkepartis medlemmer af udvalget) indstiller beslutningsforslaget til VEDTAGELSE UÆNDRET.
AHLMANN-OHLSEN (KF) FISCHER (KF) OLE BERNT HENRIKSEN (KF) SVEND ÅGE PETERSEN (KF) BENTE NIELSEN (V) SØNDERBY (V) MAISTED (V) STEFFENSEN  

 (KRF) fmd.
RITT BJERREGAARD (S) CAMRE (S) ERIK HOLST (S) TOVE LINDBO LARSEN (S) HENNING NIELSEN (S) LØVIG SIMONSEN (S) MARGRETE AUKEN (SF) nfmd.
LEIF HERMANN (SF) LONE DYBKJÆR (RV) Partierne CD, FP og VS havde ikke medlemmer i udvalget.
