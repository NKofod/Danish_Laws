Den momsmæssige behandling af avance af  

 opkrævning for forbrug af el m.v.i forbindelse med formidling af udlejning af  

 sommerhuse 1. Baggrund Landsskatteretten har i  


  

 SKM2006.232.LSR  


  

 taget stilling til den momsmæssige behandling af den avance, som   

 formidlere af udlejning af fast ejendom (sommerhuse) opnår i forbindelse  

 med opkrævning og afregning af lejers forbrug af elektricitet, vand,  

 varme  

 og telefon, jf. momslovens § 4, stk. 4.
 Landsskatteretten fastslår  

 i kendelsen, at formidling som omhandlet i momslovens § 4,  

 stk.  

 4, af udleje af sommerhuse, er momsfritaget som udlejning af fast  

 ejendom,  

 jf. momslovens § 13, stk. 1, nr. 8.
 De omhandlede leverancer af el, vand, varme og  

 telefon er tilknyttet ydelsen med sommerhusudlejning, og er derfor  

 også omfattet af momslovens § 13, stk. 1, nr. 8, også selvom der er tale om  

 en  

 formidlingssituation efter momslovens § 4, stk. 4.
2. Konsekvenserne af Landsskatterettens  

 kendelse Som følge af Landsskatterettens  

 kendelse ændres praksis vedrørende den momsmæssige behandling af  

 de omhandlede leverancer af elektricitet, vand, varme og telefon.
 Der henvises til daværende Told- og Skattestyrelsens  

 praksis, som offentliggjort i TfS 1997, 422, vedrørende aktiviteter, som en  

 række selvstændige servicecentre til sommerhusudlejningsformidlere  

 udfører  

 mod provisionsaflønning.
 Momspligten fik i følge Intern Meddelelse  

 af 3. juni 1998 virkning fra den 1. januar 1998. Samtidig meddelte styrelsen,  

 at momspligten tillige omfatter de omhandlede leverancer af  

 elektricitet,  

 vand, varme og telefon, som foretages som led i formidling i henhold til  

 momslovens § 4, stk. 4, af udleje af sommerhuse.
 Formidlere af udleje af sommerhuse, jf.  

 momslovens § 4, stk. 4, jf. § 13, stk. 1, nr. 8, som har betalt moms af de  

 ovenfor nævnte leverancer af elektricitet m.v. i tilknytning til  

 sommerhusudlejning, kan anmode om genoptagelse af afgiftstilsvaret.
Betaling for slutrengøring af sommerhuset,  

 som det efter lejeaftalen påhviler lejer at foretage, er i  

 overensstemmelse med hidtidig praksis momspligtig, jf.
TfS 1997, 422.
 Udlejere, formidlere af udleje af  

 sommerhuse og andre, herunder de i TfS 1997, 422, omhandlede  

 servicebureauer,  

 skal betale moms af de omhandlede rengøringsydelser, som præsteres for lejer  

 til opfyldelse af rengøringsforpligtelsen efter lejeaftalen.
Ved bedømmelsen af tilbagebetalingskrav anvendes  

 dansk rets almindelige regler om tilbagebetaling af beløb erlagt i urigtig  

 formening om skyld.
Disse regler vil blive fortolket i lyset af den seneste  

 praksis fra EF-domstolen om medlemsstaternes opkrævning af beløb i strid med  

 fællesskabsretten.
3. Frister for genoptagelse I henhold til skatteforvaltningslovens § 31,  

 stk. 2, kan der ske genoptagelse, hvis den afgiftspligtige fremsætter  

 anmodning  

 herom senest 3 år efter angivelsesfristens udløb.
 I tilfælde, hvor praksis er endeligt underkendt  

 ved en landsskatteretteskendelse, kan der i henhold til  

 skatteforvaltningslovens  

 § 32, stk. 1, nr. 1, efter anmodning dog ske ekstraordinær genoptagelse  

 til gunst for den afgiftspligtige af opgørelsen af afgiftstilsvaret fra og  

 med  

 den afgiftsperiode, der er helt eller delvis sammenfaldende med den  

 afgiftsperiode, der var til prøvelse i den første sag, der resulterede i  

 underkendelse af praksis, eller den afgiftsperiode, der er påbegyndt,  

 men  

 endnu ikke udløbet, 5 år forud for underkendelse af praksis.
 Landsskatterettens kendelse blev afsagt den 18.  

 januar 2006.
 Den første afgiftsperiode, der var til prøvelse  

 i sagen, var påbegyndt den 1. april 2001.
 Anmodning om ekstraordinær genoptagelse skal  

 efter skatteforvaltningslovens § 32, stk. 2, fremsættes inden 6 måneder efter  

 at den afgiftspligtige er kommet til kundskab om det forhold, der begrunder  

 fravigelsen af den ordinære genoptagelsesfrist i lovens § 31.
 Fristen på 6 måneder skal regnes fra datoen for  

 offentliggørelse af denne meddelelse.
4. Anmodning om genoptagelse Anmodning om genoptagelse skal indgives til  

 SKAT.
 Anmodningen skal indeholde oplysninger om  

 virksomhedens navn, adresse og cvr-nr. og størrelsen af  

 tilbagebetalingskravet  

 specificeret for hver afgiftsperiode.
Af hensyn til beregningen af rentegodtgørelse  

 skal virksomheden oplyse tidspunktet for hver enkelt indbetaling.
Hvis  

 virksomheden har fået udbetalt negativ moms for en afgiftsperiode, skal  

 virksomheden  

 oplyse tidspunktet for udbetalingen i henhold til den negative  

 angivelse.
5. Direkte følgevirkninger I tilbagebetalingskravet skal virksomheden  

 foretage de reguleringer vedrørende fradraget købsmoms, sparet  

 lønsumsafgift o.lign., som virksomheden har opnået på grund af den  

 urigtige momsmæssige behandling af virksomhedens leverancer af elektricitet  

 m.v. i tilknytning til sommerhusudlejning.
6. Dokumentation Virksomheden skal kunne dokumentere  

 opgørelsen af tilbagebetalingskravet gennem virksomhedens  

 regnskabsmateriale.
Virksomheden bør opbevare det relevante  

 regnskabsmateriale, indtil der er truffet endelig afgørelse om  

 tilbagebetaling,  

 selv om det 5-årige opbevaringskrav i § 66 i bekendtgørelse nr. 663  

 af 16. juni 2006 udløber forinden.
Det skal være muligt for SKAT på ethvert  

 tidspunkt under behandlingen af tilbagebetalingskravet at efterprøve  

 dokumentationen for virksomhedens oplysninger.
