 For en varmemester i en andelsboligforening blev det antaget, at lejen  

 for den til rådighed stillede funktionærbolig kunne fastsættes ud fra  

 retningslinierne i bestemmelserne om satserne for Statens tjeneste- og  

 lejeboliger, selv om der efter Mønsteroverenskomsten for Ejendoms- og  

 Servicefunktionærer var adgang til at beholde boligen ved fratrædelse efter 5  

 års forløb.
Varmemester A klagede over, at de stedlige skattemyndigheder havde  

 forhøjet hans selvangivne indkomst for 1984 og 1985 med henholdsvis 9.574 kr.  

 og 9.556 kr. som værdi af delvis fribolig af den funktionærbolig, han har til  

 rådighed som varmemester i en andelsboligforening.
De nævnte beløb blev  

 beregnet som differencen mellem den maksimale udlejningsværdi i henhold til  

 den i 1983 mellem Boligselskabernes Landsforening og Ejendoms- og  

 Sevicefunktionærernes Sammenslutning indgåede Mønsteroverenskomst og den  

 betalte husleje.
Det var oplyst, at klageren blev ansat som varmemester den 1. juli 1980,  

 og at han i forbindelse hermed havde fået en funktionærlejlighed, et rækkehus  

 på 2 værelser og 2 kamre med et bruttoareal på 110 m2. Han havde pligt til at  

 bebo lejligheden og pligt til at fraflytte ved stillingsfratræden.
Ved en i  

 1983 foredagen ændring af Mønsteroverenskomsten var det dog indføjet, at  

 funktionærer efter 5 års anciennitet havde krav på at blive boende efter  

 stillingsfratræden, i stedet for som tidligere alene at have krav på at få  

 anvist en anden passende bolig.
Indvendig vedligeholdelse af boligen påhvilede klageren, ligesom han  

 betalte særskilt for varme og el.
Der var ikke direkte i lejekontrakten  

 stillet krav om indretning af kontor i boligen, men det var fra  

 ejendomsselskabets side forudsat, at et af værelserne kunne benyttes til  

 kontor, hvor klageren uforstyrret kunne tale med beboerne.
Det var endvidere  

 ubestridt, at den af klageren betalte husleje var højere end den leje, der  

 fastsættes efter statens satser for brug af tjeneste/-lejeboliger.
Den  

 maksimale lejeværdi i henhold til Mønsteroverenskomsten var for klagerens  

 bolig 22.900 kr. om året, og boligens objektive udlejningsværdi var ca.  

 43.000 kr. årligt.
Klagerens advokat anførte, at Mønsteroverenskomsten var indgået for at  

 beskytte ejendomsfunktionærerne mod urimelige huslejer efter deres forhold.  

 Overenskomsten angav alene et maksimum for huslejen, og den var da heller  

 ikke af ejendomsselskaberne benyttet til at hæve huslejen til dette niveau.  

 Allerede ved indgåelse af overenskomsten i 1963 havde man været opmærksom på,  

 at den objektive husleje kunne være for høj for en ejendomsfunktionær, og i  

 en senere overenskomst af 1967 blev det præciseret, at der i tilfælde af  

 særlig store forhøjelser skulle optages forhandling i hvert enkelt tilfælde  

 vedrørende ansættelsen af lejen.
Udgangspunktet for fastsættelsen af lejen  

 for funktionærboliger var såvel i henhold til overenskomsten af 1983 som de  

 tidligere overenskomster den til enhver tid gældende leje i den pågældende  

 afdeling.
Fastsættelsen af den konkrete leje blev foretaget individuelt under  

 hensyntagen til generne ved den pligtmæssige beboelse af boligen samt pligten  

 til fraflytning.
Den i overenskomsten af 1983 givne ret til efter 5 års  

 ansættelse at blive boende i lejligheden var reelt ikke noget særligt gode,  

 idet ejendomsfunktionærerne erfaringsmæssigt fraflyttede deres tjenestebolig  

 efter stillingsfratræden for at få et uforstyrret privatliv.
Den for klageren  

 fastsatte husleje havde ikke tilsigtet at give ham nogen økonomisk fordel.
Klagerens advokat anførte endvidere med henvisning til Østre Landsrets dom  

 af 30. maj 1984 og Østre Landsrets dom af 14. januar 1987, at ganske vist var  

 skattemyndighederne berettigede til at udøve et skøn over værdien af  

 tjeneste- og lejeboliger i den private sektor, men med skønsudøvelsen skulle  

 statens satser for brug af tjeneste- eller lejeboliger være vejledende i de  

 tilfælde, hvor forholdene inden for den private og offentlige sektor kunne  

 sidestilles.
For klagerens vedkommende afveg ansættelsesforholdet ikke  

 væsentligt fra tilsvarende ansættelsesforhold inden for det offentlige.  

 Ganske vist havde klageen i modsætning til offentligt ansatte med  

 tjenestebolig en ret til at blive boende i boligen, men som nævnt var denne  

 ret ikke noget ubetinget gode.
I øvrigt vurderedes denne rettighed ikke  

 særlig højt i statens satser, hvor lejeboligbidraget kun var ca. 25-33%  

 højere end tjenesteboligbidraget for en tilsvarende bolig.
På den anden side  

 havde klageren i modsætning til offentligt ansatte pligt til at afholde  

 udgifterne til indvendig vedligeholdelse.
Der var mellem klageren og  

 ejendomsselskabet indgået en bindende aftale om lejens størrelse, som ikke  

 var åbenbart urimelig.
Skattemyndighederne havde derfor bevisbyrden for, at  

 klageren i forbindelse med lejeaftalen havde modtaget en skattemæssig fordel  

 i form af yderligere værdi af bolig til rådighed.
Statsskattedirektoratet indstillede under sagens behandling, at  

 ansættelserne blev stadfæstet i princippet, men dog således, at der for hvert  

 af årene skønsmæssigt blev indrømmet et nedslag på 2.400 kr. vedrørende  

 kontor i hjemmet.
Direktoratet henviste til, at klagerens boligmæssige  

 forhold - i modsætning til hans ansættelsesforhold i øvrigt - ikke var  

 sammenlignelige med offentligt ansattes, idet offentligt ansatte ikke havde  

 nogen ret til efter stillingsophør at blive boende i tjenesteboligen eller at  

 få anvist en anden passende bolig.
Ansættelsen af boligværdien måtte  

 fastsættes skønsmæssigt, og den i Mønsteroverenskomsten fastsatte værdi, som  

 var på 50% af den faktiske udlejningsværdi, måtte anses som et rimeligt  

 udtryk for den skattemæssige værdi.
Efter de ved sagens behandling  

 tilvejebragte oplysninger - herunder, at anvendelse af statens satser  

 medførte en lavere leje end den faktisk betalte, og at klageren lønmæssigt lå  

 på et almindeligt niveau, hvor hans forhold var sammenlignelige med  

 offentligt ansatte - fandt Landsskatteretten, at sagen måtte afgøres i  

 overensstemmelse med Statsskattedirektoratets cirkulære nr. 344 af 11. januar  

 1973. Herefter skulle statens satser være vejledende ved skønsudøvelsen for  

 privat ansatte, hvis forhold var sammenlignelige med offentligt ansatte.  

 Dette var efter rettens opfattelse også klart kommet til udtryk i Østre  

 Landsrets dom af 14. januar 1987, hvis præmisser i så henseende ikke kunne  

 anses for kuldkastet ved højesteretsdommen af 24. marts 1988.  

 Landsskatteretten fandt herefter - bl.a. under hensyn til, at den indvendige  

 vedligeholdelse af boligen påhvilede klageren - at det var betænkeligt at  

 antage, at klageren i forbindelse med lejemålet af tjenesteboligen havde haft  

 delvis fribolig.
 De påklagede ansættelser blev herefter nedsat til de selvangivne beløb.
