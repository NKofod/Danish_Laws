Pressenævnets kendelse i sag nr. 2009-6-0872 [K] har ved presseansvarlig [A] klaget til Pressenævnet over artiklen København anklages for støtte til sexsekt på Berlingske.dk den 23. maj 2009, idet klager mener, at god presseskik er tilsidesat.
Klager anser sig endvidere berettiget til at få bragt et genmæle.
 Klagen er modtaget i Pressenævnet den 13. juli 2009.
[K] fremsendte den 27. maj 2009 en mail under emnet Svar til Jyllands-Posten til redak­tionen@ber­lingske.dk.
Mod­tager­adressen var indsat som cc.
Klager anmodede ved e-mail af 23. juni 2009 Berlingske.dk om at få bragt et genmæle.
Anmodningen henstår ubesvaret.
 [A] har til støtte for klagen bl.a. anført, at avisen har bragt en række forkerte informationer.
 Pressenævnets formand udtaler:
Klage over god presseskik kan rettes til mediet selv eller direkte til Pressenævnet.
I begge tilfælde er klagefristen fire uger fra offentliggørelsen.
Rettes klagen først til mediet, kan mediets afgørelse senest fire uger efter, at den er kommet frem til klageren, indbringes for Pressenævnet, jf. medieansvarsloven § 34, stk. 2. En anmodning om genmæle skal fremsendes til mediet senest fire uger efter offentliggørelsen af de faktiske oplysninger, der ønskes imødegået, jf. medieansvarsloven § 36, stk. 3. Afslag på genmæle kan indbringes for Pressenævnet senest fire uger efter, at afslaget er kommet frem til den, der har anmodet herom, jf. medieansvarsloven § 40, stk. 1.
Da klagen vedrører en artikel bragt lørdag den 23. maj 2009, og klager først tirsdag den 23. juni 2009 fremsendte klagen til Berlingske.dk, er dette sket efter klagefristens udløb.
Da klagen er indgivet til mediet efter klagefristens udløb, og mediet ikke har realitetsbehandlet denne, afvises sagen som åbenbar grundløs i relation til anmodningen om genmæle, jf. medieansvarsloven § 43, stk. 2, nr. 1, og som for sen for så vidt angår spørgsmålet om god presseskik, jf. § 43, stk. 3. Den fremsendte mail af 27. maj 2009 kan ikke føre til et andet resultat.
