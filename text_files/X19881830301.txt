Ved fusion blev aktiekapitalerne m.v. i to ophørende selskaber  

 vederlagt med nye aktier i det fortsættende selskab.
Samtidig med fusionen  

 blev der udstedt fondsaktier på grundlag af de frie reserver i det  

 fortsættende selskab.
Skattedepartementet fandt, at aktiekapitalforhøjelsen  

 var afgiftsfri efter § 9, stk. 1, i kapitaltilførselsafgiftsloven.
 Ved en fusion i maj 1986 blev aktie- og anpartskapitalerne i de to  

 ophørende selskaber, i alt nom. 380.000 kr., vederlagt med nom. 1,14 mio. kr.  

 nye aktier i det fortsættende selskab.
 Egenkapitalerne i de ophørende selskaber ved fusionens indgåelse oversteg  

 den udvidelse af aktiekapitalen i det fortsættende selskab, der anvendes til  

 vederlæggelse af aktionærerne/-anpartshaverne i de ophørende selskaber.
 Samtidig med fusionen blev der på grundlag af de frie reserver i det  

 fortsættende selskab udstedt fondsaktier med nom. 8,86 mio. kr., som tilfaldt  

 indehaverne af den hidtidige aktiekapital i det fortsættende selskab.
 Statsskattedirektoratet havde afgjort, at fusioner som den omhandlede  

 efter direktoratets opfattelse ikke medfører kapitaltilførselsafgift, men at  

 den samtidig foretagne aktiekapitalforhøjelse på nom. 10 mio. kr. skulle  

 afgiftsberigtiges med 1 pct. eller med 100.000 kr.
 Det fortsættende selskabs advokat klagede og gjorde gældende, at der ikke  

 skulle beregnes kapitaltilførselsafgift af det vederlag, der var givet til  

 aktionærerne og anpartshaverne i de ophørende selskaber, nemlig nom. 1,14  

 mio. kr. nye aktier i det fortsættende selskab.
Advokaten henviste herved til bestemmelsen i  

 kapitaltilførselsafgiftslovens § 9, stk. 1, som affattet ved lov nr. 253 af  

 22. maj 1986, hvorefter der ikke svares afgift, når et afgiftspligtigt  

 selskab indskyder den samlede selskabsformue i et andet afgiftspligtigt  

 selskab, og mindst 90 pct. af indskuddet vederlægges med aktier eller andele  

 i det modtagende selskab.
Forhøjelsen af aktiekapitalen i det fortsættende  

 selskab med 1,14 mio. kr. nominelt til vederlæggelse af aktionærerne og  

 anpartshaverne i de ophørende selskaber var tilvejebragt ved det fortsættende  

 selskabs overtagelse af aktiver og gæld i de ophørende selskaber.
 Skattedepartementet var enig i, at aktiekapitalforhøjelsen med nom. 1,14  

 mio. kr. var afgiftsfri i medfør af den nævnte lovbestemmelse, hvorfor  

 kapitaltilførselsafgiften alene skulle beregnes af den yderligere  

 aktiekapitaludvidelse på nom. 8,86 mio. kr.
 Der blev således fritaget for afgift af den del af  

 aktiekapitalforhøjelsen, der var anvendt til vederlæggelse af  

 aktionærerne/anpartshaverne i de ophørende selskaber.
