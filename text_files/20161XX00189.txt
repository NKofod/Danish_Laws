Skriftlig fremsættelse (16. november 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov for Grønland om visse spil (Forhøjelse af det beløb, der årligt overføres til Grønlands Selvstyre for spil udbudt i Grønland) (Lovforslag nr.
L 84) Formålet med lovforslaget er at forhøje det beløb, der årligt overføres til Grønlands Selvstyre for spil udbudt i Grønland.
Den faste årlige overførsel sikrer, at den delvise liberalisering af spilmarkedet i Danmark, der trådte i kraft den 1. januar 2012, ikke har negative økonomiske konsekvenser for Grønland.
Grønland får derfor et beløb svarende til et skøn over den danske stats indtægter fra spil i Grønland efter den delvise liberalisering af spilmarkedet.
 Lovforslaget forhøjer beløbet fra 40 mio. kr. (2015-niveau) til 43,25 mio. kr. (2015-niveau), som foreslået af Naalakkersuisut.
 Inatsisartut vedtog den 11. november 2016 beslutningsforslaget om forslag til ændring af lov for Grønland om visse spil (forhøjelse af det beløb, der årligt overføres til Grønlands Selvstyre).
Med lovforslaget udmøntes redegørelse nr.
R 15 af 13. april 2016 om beløbet til Grønland i forbindelse med spil.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
