Bekendtgørelse om ikkekommerciel lokalradiovirksomhed I medfør af § 45, stk. 5, § 45 a, § 48 og § 92 a, stk. 1, i lov om radio- og fjernsynsvirksomhed m.v., jf. lovbekendtgørelse nr. 1350 af 4. september 2020, fastsættes:
Kapitel 1 Anvendelsesområdet og definitioner § 1. Bekendtgørelsen omfatter udøvelse af ikkekommerciel lokalradiovirksomhed ved hjælp af jordbaserede analoge sendemuligheder.
 § 2. Ved sendemulighed forstås i denne bekendtgørelse sendetid på en frekvens, som Radio- og tv-nævnet, i henhold til § 5, stk. 1, har givet tilladelse til.
Stk. 2. Ved tilladelsesområde forstås i denne bekendtgørelse den eller de kommuner, hvori den ikkekommercielle sendemulighed eller de ikkekommercielle sendemuligheder i sendenettet er placeret.
Tilladelsesområderne angives i bilag 1.
 Stk. 3. Ved lokalområdet forstås i denne bekendtgørelse tilladelsesområdet, jf. stk. 2, samt de tilgrænsende kommuner.
Stk. 4. Ved sendenet forstås i denne bekendtgørelse den enhed af sendemuligheder, der jf. § 5, stk. 1, kan udstedes tilladelse til.
Et sendenet kan således bestå af én eller flere frekvenser og omfatte sendetid på frekvenser delt med kommercielle tilladelseshavere, jf. bekendtgørelse nr. 1459 af 2. december 2016 om kommerciel lokalradiovirksomhed.
Kapitel 2 Tilladelser § 3. Udøvelse af ikkekommerciel programvirksomhed ved hjælp af jordbaserede analoge sendemuligheder kan i henhold til § 45, stk. 1, i lov om radio- og fjernsynsvirksomhed kun ske med tilladelse udstedt af Radio- og tv-nævnet.
 § 4. Radio- og tv-nævnet udsteder i henhold til § 45, stk. 2, i lov om radio- og fjernsynsvirksomhed efter udbud tilladelse til udøvelse af ikkekommerciel programvirksomhed ved hjælp af jordbaserede analoge sendemuligheder.
 Stk. 2. Udbuddet afholdes som skønhedskonkurrence.
Stk. 3. Radio- og tv-nævnet kan undlade at udbyde de i henhold til stk. 1 ledige sendemuligheder.
Nævnet kan i denne forbindelse lægge vægt på omfanget af sendetiden sammenholdt med tilladelsesperioden og den forventede efterspørgsel, herunder antallet af ansøgninger ved tidligere udbud.
Stk. 4. Radio- og tv-nævnet kan i henhold til § 45, stk. 7, i lov om radio- og fjernsynsvirksomhed uden forudgående udbud udstede midlertidig tilladelse af op til 1 måneds varighed til udøvelse af lokalradiovirksomhed.
Bekendtgørelsens §§ 5-9, § 10, stk. 2 og 4-5, § 11, §§ 13-14, § 15, stk. 1-8, § 17, stk. 2-3 og 5-7, § 18, § 19, stk. 3-4, samt kapitel 6 finder ikke anvendelse for midlertidige tilladelser.
Stk. 5. Med programtilladelsen følger ret til at anvende RDS PI-koder, som tildeles af Radio- og tv-nævnet.
Ved ophør af tilladelsen bortfalder tillige retten til de tildelte koder.
 § 5. Radio- og tv-nævnet udsteder i henhold til § 4 tilladelser til sendemuligheder til de i bilag 1 angivne sendenet, i det omfang det er frekvensteknisk muligt.
Stk. 2. Radio- og tv-nævnet kan i henhold til § 4 endvidere udstede korterevarende tilladelse til de sendenet, der har været udbudt iht. bekendtgørelse nr. 1459 af 2. december 2016 om kommerciel lokalradiovirksomhed, uden at der har vist sig interesse herfor til kommerciel programvirksomhed.
En sådan tilladelse kan maksimalt udstedes for en periode på 3 år.
 Stk. 3. Programtilladelse i henhold til stk. 1 og 2 kan ikke meddeles DR.
 Stk. 4. Der kan udstedes flere programtilladelser til samme ansøger.
 Stk. 5. Tilladelseshaver får adgang til at anvende frekvenser under hensyn til de frekvenstekniske muligheder.
Stk. 6. En tilladelseshaver eller et sendesamvirke kan søge Radio- og tv-nævnet om tilladelse til at ændre en frekvens' geografiske position inden for den kommune, hvor frekvensen er placeret.
Såfremt der i henhold til bilag 1 er tale om en frekvens, der deles med kommercielle tilladelseshavere, skal flytningen tillige ske i henhold til reglerne i bekendtgørelse nr. 1459 af 2. december 2016 om kommerciel lokalradiovirksomhed.
 § 6.  Tilladelserne træder i kraft tidligst den 1. januar 2018 med udløbsdato den 31. december 2027. Tilladelser i henhold til § 4, stk. 4, og § 5, stk. 2, udstedes med individuelt angivet udløbsdato, dog senest den 31. december 2027. Tilsvarende udløbsdato gælder for tilladelser udstedt af Radio- og tv-nævnet ved eventuelt efterfølgende udbud.
 Stk. 2. Radio- og tv-nævnet kan uanset bestemmelsen i stk. 1 til enhver tid uden kompensation inddrage tilladelserne med to års varsel, såfremt det måtte blive relevant, f.eks. på grund af overgangen til digital radio.
 § 7. Tilladelse kan kun udstedes til foreninger, hvis hovedformål er at drive ikkekommerciel lokalradiovirksomhed, og som har hjemsted i det pågældende tilladelsesområde, jf. § 2, stk. 2.
 Stk. 2. Et flertal af foreningens bestyrelsesmedlemmer skal have bopæl i lokalområdet.
 § 8. En tilladelseshaver kan søge om Radio- og tv-nævnets forudgående tilladelse til overdragelse af programtilladelsen.
Stk. 2. Radio- og tv-nævnet vil ved sin vurdering i henhold til stk. 1 blandt andet lægge vægt på, at tilladelsen videreføres på vilkår svarende til den oprindelige programtilladelse.
Tilladelsen vil ikke kunne overdrages til udøvelse af programvirksomhed i henhold til bekendtgørelse nr. 1459 af 2. december 2016 om kommerciel lokalradiovirksomhed.
Stk. 3. Tilladelsen kan kun overdrages samlet, hvilket omfatter alle sendemuligheder i det pågældende sendenet.
I sendenet med mere end én frekvens kan enkelte frekvenser således ikke overdrages separat, ligesom dele af en frekvens heller ikke kan overdrages.
 Stk. 4. Radio- og tv-nævnet kan i særlige tilfælde dispensere fra bestemmelsen i stk. 3.
 § 9. Ved udstedelse af tilladelse til ikkekommerciel programvirksomhed tildeles der ansøgeren en ugentlig minimumssendetid svarende til den sendetid, tilladelseshaver som minimum er forpligtet til at udnytte.
 Stk. 2. Tilladelseshavere, der har fået udstedt tilladelse til den samme frekvens og hermed indgår i et sendesamvirke, forhandler sig, jf. § 15, stk. 6, til rette om sendetidens placering på døgnet.
 Stk. 3. Den sendetid, som nævnet har tildelt en ansøger, og placeringen af denne sendetid kan i tilladelsesperioden ikke ændres af nævnet i forbindelse med udstedelse af nye tilladelser, medmindre tiden ikke udnyttes, jf. § 21. Sendetid ud over den tildelte sendetid, som midlertidigt udnyttes af de stationer, der sender på den pågældende frekvens, kan nævnet disponere over i forbindelse med udstedelse af nye tilladelser.
 Stk. 4. Nævnet kan i særlige tilfælde beslutte, at sendetid, som er ledig som følge af en midlertidig inddragelse af en tilladelse, ikke må benyttes.
Kapitel 3 Vilkår for udøvelsen af ikkekommerciel lokalradiovirksomhed Programvirksomheden § 10. Radio- og tv-nævnet fastsætter i forbindelse med udstedelse af tilladelse vilkår for programvirksomheden.
Nævnet kan i den forbindelse fastsætte, at programvirksomheden skal udøves i overensstemmelse med ansøgningen.
 Stk. 2. Der må ikke indgå reklamer i programvirksomheden, herunder på den i henhold til § 14 pligtige hjemmeside.
Stk. 3. Ændringer af programvirksomheden skal forinden godkendes af Radio- og tv-nævnet.
Dette gælder dog ikke ændringer af programvirksomheden i medfør af § 10, stk. 8.
 Stk. 4. Det er ikke tilladt at opdele sendefladen inden for tilladelsens sendenet, hvilket medfører, at et givet program skal udsendes samtidig i hele det pågældende tilladelsesområde, jf. § 2, stk. 2.
Stk. 5. Tilladelseshaver er forpligtet til at udnytte programtilladelsen.
Tildelte sendemuligheder, jf. § 5, stk. 1 og 2, må således ikke være helt eller delvist ubenyttede.
Radio- og tv-nævnet kan for så vidt angår korterevarende perioder dispensere fra udnyttelseskravet, såfremt særlige forhold taler herfor.
 Stk. 6. Tilladelseshaver skal sikre, at lydkvalitet m.v. er af en acceptabel og tidssvarende standard.
 Stk. 7. Programmerne må ikke krypteres, jf. dog beskyttelsen af mindreårige i § 12, stk. 2.
 Stk. 8. Tilladelseshaver kan undtagelsesvis fravige § 11, stk. 1, såfremt fravigelsen sker som følge af COVID-19.
 Stk. 9. Tilladelseshaver skal meddele Radio- og tv-nævnet ændringer af programvirksomhed i henhold til § 10, stk. 8. Endvidere skal tilladelseshaver meddele Radio- og tv-nævnet ændringer i beregningsgrundlaget for tilladelseshavers driftstilskud, idet tilladelseshaver undtagelsesvist kan erstatte de maksimalt 15 tilskudsberettigede sendetimer hver uge med genudsendelser, jf. § 24, stk. 4.
§ 11. Programvirksomheden skal omfatte mindst 1 times egenproduceret førstegangsudsendelse med lokalt indhold hver uge i minimum 50 uger om året i form af ét eller flere taleradioprogrammer.
Det er i begrænset omfang tilladt at anvende jingler, vignetter eller musikalske indslag i denne del af programvirksomheden.
 Stk. 2. Ved lokalt indhold forstås et programindhold, som handler om lokale forhold, og som derfor kan have en særlig interesse for befolkningen i lokalområdet.
 Stk. 3. Ved egenproduktion forstås programmer, der er produceret af tilladelseshaveren selv eller som led i stationens facilitering af public access, dvs. facilitering af programmer produceret af borgere i tilladelsesområdet.
Stk. 4. Ved førstegangsudsendelse forstås programmer, der ikke tidligere har været udsendt.
Mindre ændringer i et tidligere sendt program medfører ikke, at programmet anses som en førstegangsudsendelse.
 § 12. Der må ikke udsendes programmer, som i alvorlig grad kan skade mindreåriges fysiske, psykiske eller moralske udvikling, herunder navnlig programmer, som indeholder pornografi eller umotiveret vold.
Stk. 2. Andre programmer, som kan skade mindreåriges fysiske, psykiske eller moralske udvikling, må ikke sendes, medmindre det ved valget af sendetidspunkt eller ved tekniske foranstaltninger sikres, at mindreårige i udsendelsesområdet normalt ikke hører udsendelserne.
Når programmerne udsendes i ukodet form, skal der forud for dem gives en akustisk advarsel.
 Stk. 3. Programmerne må ikke på nogen måde tilskynde til had på grund af race, køn, religion, nationalitet eller seksuel observans.
 Stk. 4. Programmerne må ikke på nogen måde fremme terrorisme.
 § 13. Programvirksomheden skal være påbegyndt senest 3 måneder efter udstedelse af tilladelsen.
 Stk. 2. Radio- og tv-nævnet kan dispensere fra stk. 1, hvis særlige forhold gør sig gældende.
Hjemmeside § 14. Tilladelseshavere skal på internettet have en hjemmeside, der som minimum indeholder følgende oplysninger:
 1) Tilladelseshavers navn.
 2) Tilladelseshavers adresse.
 3) Tilladelseshavers kontaktoplysninger, herunder tilladelseshavers e-post-adresse.
 4) Stationens eller stationernes navne og frekvenser.
 5) Beskrivelse af tilladelseshavers programvirksomhed og sendetider.
 6) Oplysninger om Radio- og tv-nævnet som den kompetente tilsynsmyndighed.
 7) Gældende vedtægter og oversigt over foreningens bestyrelsesmedlemmer.
Sendesamvirker § 15. Tilladelseshavere, der har fået udstedt tilladelse til den eller de samme frekvenser, skal indgå i et sendesamvirke, som tillige omfatter eventuelle tilladelseshavere i henhold til bekendtgørelse nr. 1459 af 2. december 2016 om kommerciel lokalradiovirksomhed.
Sendesamvirker organiseres som forening eller tilsvarende juridisk form.
 Stk. 2. Hvis Radio- og tv-nævnet udsteder nye tilladelser til en eller flere frekvenser i sendesamvirket, har indehaverne af disse tilladelser ret og pligt til at indgå i sendesamvirket på tilsvarende vilkår, som de øvrige medlemmer af samvirket.
 Stk. 3. Sendesamvirket udpeger en kontaktperson, der meddeles Radio- og tv-nævnet og varetager den løbende kontakt hertil.
 Stk. 4. Regler for samarbejdet i sendesamvirket fastsættes ved aftale mellem sendesamvirkets medlemmer, jf. dog stk. 5.
Stk. 5. Sendesamvirket skal udarbejde en vedtægt, der som minimum skal indeholde de i bilag 2 anførte bestemmelser.
Fravigelse herfra kræver godkendelse af Radio- og tv-nævnet.
Stk. 6. Tilladelseshaverne i sendesamvirket forhandler sig til rette om sendetidens placering på døgnet.
Oplysning om fordeling af sendetiden skal offentliggøres på den i § 14 nævnte hjemmeside.
Stk. 7. Hvis der er ledig kapacitet på en eller flere af sendesamvirkets frekvenser, kan medlemmerne af sendesamvirket efter indbyrdes aftale midlertidigt og mod betaling af sendeudgifter m.v. benytte kapaciteten til programvirksomhed.
Den midlertidige udnyttelse skal ophøre med et varsel på tre måneder fra Radio- og tv-nævnet.
 Stk. 8. Tilladelseshaverne i sendesamvirket samarbejder om evt. etablering og drift af den eller de pågældende frekvenser, herunder om dækning og igangsættelse af programvirksomheden.
 Stk. 9. Sendesamvirket kan såvel af medlemmerne som af indehavere af midlertidige tilladelser, der sender på den eller de samme frekvenser, forlods kræve betaling for sendetid.
 Stk. 10. Såfremt tilladelseshaverne i et sendesamvirke ikke kan blive enige om fordeling af sendetiden, eksklusion eller om økonomiske vilkår m.v., træffes afgørelse af Radio- og tv-nævnet.
§ 16. Sendesamvirket har pligt til at meddele Radio- og tv-nævnet de oplysninger, udlevere de dokumenter m.v. og afgive de skriftlige udtalelser, som forlanges af nævnet.
Nævnet kan fastsætte en frist for afgivelse af oplysninger m.v.
Kapitel 4 Ansøgningsprocedure § 17. Ansøgning om tilladelse sker til Radio- og tv-nævnet.
 Stk. 2. Ansøgning om tilladelse skal indeholde oplysninger om:
1) Ansøgers navn, adresse, telefonnummer, e-post-adresse, CVR- og P-nr.
Såfremt ansøgeren har flere adresser, oplyses disse med en beskrivelse af, hvilke funktioner der varetages fra de forskellige adresser.
 2) Dokumentation for foreningens stiftelse, herunder stiftelsesprotokollat eller anden dokumentation for foreningens virke, oplysninger om bestyrelsens sammensætning, bestyrelsesmedlemmers bopæl, vedtægter, regler for tegningsberettigelse m.v.
 3) Det navn, som radiostationen vil blive drevet under.
 4) Økonomiske forhold, herunder hvordan driften vil blive finansieret.
5) Karakteren af programvirksomheden, herunder beskrivelse af de programkategorier, dvs. eksempelvis nyheder, aktualitet, sport, kultur og underholdning, virksomheden omfatter, samt den tidsmæssige fordeling heraf.
Det oplyses endvidere, om virksomheden retter sig mod bestemte målgrupper, fx alders- eller befolkningsgrupper.
 6) Oplysninger om, hvorledes kravene i § 11 opfyldes.
 7) Oplysninger om, hvorvidt og i givet fald hvorledes tilladelseshaver vil tilbyde public access, dvs. facilitere at programmer produceret af borgere hjemmehørende i tilladelsesområdet udsendes på radiostationen, jf. § 11, stk. 3.
 Stk. 3. Der skal sammen med ansøgningen indsendes en egenproduceret optagelse af minimum 10 minutters varighed, der giver eksempler på ansøgers planlagte programvirksomhed.
Stk. 4. Nævnet kan i øvrigt kræve de oplysninger, det finder nødvendige for behandlingen af ansøgningen.
Nævnet kan fastsætte en frist for afgivelsen af oplysninger.
Såfremt nævnet ikke kan få tilstrækkelige oplysninger, kan der gives afslag på ansøgningen.
 Stk. 5. Ændringer i forhold til det i ansøgningen oplyste, skal meddeles Radio- og tv-nævnet, idet ændringer i forhold til det i stk. 2, nr. 5-7, dog forinden skal godkendes af Radio- og tv-nævnet, jf. § 10, stk. 3.
 Stk. 6. Med indgivelse af ansøgning accepterer ansøgerne vilkårene i udbudsmaterialet.
 Stk. 7. Radio- og tv-nævnet tager i udbudsmaterialet forbehold for ændringer af materialet og eventuel aflysning af udbuddet.
 § 18. Ved behandling af ansøgninger om tilladelser, jf. § 4, skal Radio- og tv-nævnet søge at sikre det enkelte tilladelsesområde en samlet programvirksomhed af alsidig karakter i relation til sempelvis eksempelvis emner, målgrupper og geografisk fokusområde inden for tilladelsesområdet.
 Stk. 2. Ved behandlingen af ansøgninger, jf. stk. 1, kan Radio- og tv-nævnet bl.a. lægge vægt på ansøgerens økonomiske formåen og mulighed for at realisere de opstillede programplaner.
 Stk. 3. Ud over de i stk. 1 og 2 nævnte kriterier prioriterer Radio- og tv-nævnet ved behandling af ansøgninger om tilladelser i henhold til § 4 i øvrigt i nedenstående rækkefølge ansøgere, der udøver programvirksomhed indeholdende:
 1) Omfanget af programmer med lokalt indhold udover minimumskravet, jf. § 11, stk. 1.
 2) Ansøgers dokumenterede faglighed, kompetencer, erfaring m.v. inden for ikkekommerciel lokalradiodrift.
 3) Ansøgers dokumenterede faglighed, kompetencer, erfaring m.v. inden for anden radiodrift eller lignende.
 4) Hvorvidt ansøger stiller dele af eller hele sin programvirksomhed til rådighed på internettet.
 5) Ansøgers facilitering af public access, dvs. hvorvidt og i givet fald hvorledes tilladelseshaver vil tilbyde øvrige borgere i tilladelsesområdet adgang til at producere og udsende programmer på radiostationen.
Kapitel 5 Tilsyn med programvirksomheden m.v.
 § 19. Radio- og tv-nævnet fører tilsyn med udøvelsen af programvirksomheden, herunder med anvendelsen af tilskudsmidler i henhold til kapitel 6. Nævnet kan i den forbindelse gennemføre stikprøvekontrol.
 Stk. 2. Indehavere af tilladelser til udøvelse af programvirksomhed er forpligtede til at optage og i 6 måneder opbevare optagelser af programfladen, jf. herved radio- og fjernsynslovens § 87 og bekendtgørelse nr. 607 af 20. juni 2005 om optagelse, opbevaring og aflevering af radio- og fjernsynsprogrammer.
 Stk. 3. Radio og tv-nævnet kan fastsætte nærmere retningslinjer for udformningen samt hyppigheden af indsendelse af materiale i henhold til stk. 2, herunder pålægge samtlige tilladelseshavere pligt til at indsende optagelser for en af nævnet nærmere fastsat periode.
 Stk. 4. Indehavere af tilladelser til udøvelse af programvirksomhed er pligtige at opbevare materiale i henhold til stk. 2, indtil erklæring på tro og love er modtaget eller årsregnskabet er godkendt af Radio- og tv-nævnet i henhold til de til enhver tid gældende regler om driftstilskud fra Kulturministeriet.
 Stk. 5. Indehavere af tilladelser til udøvelse af programvirksomhed kan til brug for Radio- og tv-nævnets tilsyn pålægges at tilvejebringe fyldestgørende oversættelser af programmer og programoversigter på andre sprog end dansk, norsk, svensk, tysk og engelsk.
§ 20. Indehavere af tilladelse til programvirksomhed er i henhold til § 39, stk. 4, i lov om radio- og fjernsynsvirksomhed forpligtede til at meddele nævnet de oplysninger, udlevere de dokumenter m.v. og afgive de skriftlige udtalelser, som forlanges af nævnet.
Nævnet kan fastsætte en frist for afgivelsen af sådanne oplysninger m.v.
 § 21. Radio- og tv-nævnet påtaler i henhold til § 42, nr. 3, i lov om radio- og fjernsynsvirksomhed overtrædelser af loven, bestemmelser fastsat efter loven og vilkår for programtilladelser og kan inddrage tilladelsen i medfør af § 42, nr. 4, jf. lovens § 50, stk. 1 og § 51.
Kapitel 6 Tilskud til programvirksomheden § 22. Radio- og tv-nævnet kan yde tilskud til tilladelsesindehavere, der er omfattet af § 1.
 § 23. Såfremt Radio- og tv-nævnet stiller krav herom, skal der i forbindelse med ansøgningen om tilskud oplyses om eventuelle verserende eller afsluttede sager for domstolene eller offentlige myndigheder.
 Stk. 2. Hvis sagen vedrører stationens drift og programvirksomhed, og hvis sagen drejer sig om overtrædelser af medieansvarsloven, regler om andre tilskud end tilskud efter radio- og fjernsynsloven eller af straffeloven m.v., og hvor overtrædelsen er af grov eller af ofte gentagen karakter, kan Radio- og tv-nævnet træffe beslutning om afslag på ansøgningen om tilskud.
 Stk. 3. Radio- og tv-nævnet kan ved vurderingen af de i stk. 2 nævnte forhold kun lægge vægt på overtrædelser, der er begået af stationen selv eller af en ledende medarbejder, herunder ulønnet arbejdskraft, og hvorover der er afsagt endelig dom, truffet endelig afgørelse af Pressenævnet eller truffet endelig administrativ afgørelse.
 Stk. 4. Såfremt stationen ikke efterkommer Radio- og tv-nævnets anmodning om oplysning om de i stk. 2 nævnte forhold, kan Radio- og tv-nævnet lægge vægt herpå i sin vurdering af ansøgningen om tilskud.
 § 24. Tilskud ydes som driftstilskud og beregnes på grundlag af tilladelseshavers selvstændige programvirksomhed.
Stk. 2. Der kan til tilladelseshaver maksimalt ydes driftstilskud til 15 sendetimer hver uge per programtilladelse.
Genudsendelser indgår ikke i beregningsgrundlaget, jf. dog § 24, stk. 4.
 Stk. 3. Co-produktioner med andre lokale tilladelseshavere medregnes ved opgørelsen af tilskudsberettigede timer proportionalt med tilladelseshavers finansieringsandel.
 Stk. 4. Tilladelseshaver kan undtagelsesvis erstatte de maksimalt 15 tilskudsberettigede sendetimer hver uge med genudsendelser, såfremt erstatningen sker som følge af COVID-19.
 § 25. Beregningen af det årlige driftstilskud fastsættes på baggrund af:
1) Den del af den årlige bevilling til formålet, som Radio- og tv-nævnet har besluttet at afsætte til radioområdet med tillæg af eventuelle tilbagebetalte tilskudsbeløb i årets løb.
Radio- og tv-nævnet fastsætter fordelingen af tilskudsmidlerne mellem radio- og tv-området på baggrund af rammen for den årlige bevilling til formålet.
Det af Radio- og tv-nævnet fastsatte beløb til radioområdet skal dog mindst udgøre 30 pct. og maksimalt 50 pct. af den samlede bevilling.
 2) Det samlede antal tilskudsberettigede timer, jf. § 24.
 § 26. Radio- og tv-nævnet gennemfører en årlig ansøgningsrunde med henblik på ydelse af tilskud.
 Stk. 2. Nævnet beslutter, hvilke oplysninger m.v. indehavere af tilladelser til programvirksomhed skal indsende i forbindelse med ansøgninger i henhold til stk. 1.
§ 27. Det udmeldte årlige driftstilskud er et maksimumsbeløb, der er beregnet på basis af de på ansøgningstidspunktet afgivne oplysninger.
Der kan således ikke efterfølgende ske en opregulering af driftstilskuddet, såfremt tilladelseshaver udvider sin sendetid.
§ 28. Radio- og tv-nævnet kan efter ansøgning tillade, at en tilladelseshaver, der modtager driftstilskud i henhold til radio- og fjernsynsloven, afbryder programvirksomheden i en periode, eksempelvis i sommerferien.
Tilladelseshaver er ikke berettiget til driftstilskud i perioden, hvor programvirksomheden er afbrudt.
§ 29. En tilladelseshavers driftstilskud kan på årsbasis højst udgøre stationens faktiske driftsudgifter for det pågældende år.
Såfremt det samlede tilskud overstiger driftsudgifterne, skal det overskydende beløb tilbagebetales.
 Stk. 2. Driftstilskuddet har til formål at bidrage til finansiering af tilladelseshavers udgifter, herunder til tilladelseshavers almindelige faste omkostninger.
 Stk. 3. Lønudgifter, der finansieres af tilskuddet, må ikke overstige niveauet for de statslige overenskomster for et tilsvarende arbejde.
Stk. 4. Driftstilskuddet kan anvendes til køb af udstyr, der er nødvendigt for tilladelseshavers produktion og distribution af programmer.
Købesummen må ikke overstige markedsprisen.
Udstyr kan afskrives over forventede leveår eller udgiftsføres fuldt ud i anskaffelsesåret.
Udstyr, der er købt for tilskud fra Radio- og tv-nævnet, er stationens eje og skal købes i tilladelseshavers navn.
 § 30. Afgivne tilsagn bortfalder, og udbetalte tilskud kan i henhold til § 92 a, stk. 3, i lov om radio- og fjernsynsvirksomhed kræves tilbagebetalt i tilfælde, hvor tilskudsmodtager ikke opfylder betingelserne for tilskuddet eller ikke gennemfører den forudsatte programvirksomhed.
 Stk. 2. Stk. 1 finder tilsvarende anvendelse, hvis der ikke afleveres et fyldestgørende, underskrevet regnskab eller en erklæring på tro og love, eller hvis fristen for indsendelse af regnskab eller tro og love-erklæring ikke overholdes.
 § 31. Overtrædelse af tilskudsreglerne kan i henhold til § 50, stk. 1, nr. 1, og stk. 2, nr. 1, i lov om radio- og fjernsynsvirksomhed, såfremt overtrædelsen er grov, eller overtrædelserne er ofte gentagne, medføre en midlertidig eller endelig inddragelse af programtilladelsen eller indstilling af den registrerede programvirksomhed.
 § 32. Tilladelseshaver er forpligtet til at indsende erklæring på tro og love eller regnskab, jf. bekendtgørelse nr. 1701 af 21. december 2010 om økonomiske og administrative forhold for modtagere af driftstilskud fra Kulturministeriet.
§ 33. I forbindelse med behandling af sager om overtrædelse af loven, bestemmelser fastsat efter loven samt vilkår fastsat i forbindelse med udstedelse af programtilladelse kan Radio- og tv-nævnet beslutte at tilbageholde en eller flere tilskudsrater til den tilladelseshaver, der er omfattet af den pågældende tilsynssag.
Radio- og tv-nævnet kan i den forbindelse tilbageholde tilskudsrater for efterfølgende år.
Kapitel 7 Ikrafttræden § 34. Bekendtgørelsen træder i kraft den 1. februar 2021.
 Stk. 2. Bekendtgørelse nr. 1296 af 2. september 2020 om ikkekommerciel lokalradiovirksomhed ophæves.
 Stk. 3. Bekendtgørelsens § 10, stk. 3, 2. pkt., § 10, stk. 8 og 9, § 24, stk. 2, 2. pkt. og § 24, stk. 4 har virkning fra den 5. november 2020 for tilladelseshavere med hjemsted i kommunerne Hjørring, Frederikshavn, Brønderslev, Jammerbugt, Thisted, Vesthimmerland og Læsø.
 Stk. 4. Bekendtgørelsens § 10, stk. 3, 2. pkt., § 10, stk. 8 og 9, § 24, stk. 2, 2. pkt. og § 24, stk. 4 har virkning fra den 1. december 2020 for øvrige tilladelseshavere.
Kulturministeriet, den 28. januar 2021 Joy Mogensen / Katrine Tarp Bilag 1 Oversigt over sendemuligheder til ikkekommerciel lokalradio Oversigt over det samlede antal sendemuligheder til ikkekommerciel lokalradio fordelt på tilladelsesområde, sendenet og kommuner med angivelse af sendetid på hver frekvens.
 Der tages i listen forbehold for de frekvenstekniske muligheder, hvorfor efterfølgende nabolandskoordinering m.v. kan medføre ændringer af de angivne sendemuligheder.
 1 Sendenetsnumre er i denne bekendtgørelse ikke fortløbende, da bekendtgørelse nr. 1459 af 2. december 2016 om kommerciel lokalradiovirksomhed også indeholder sendenet.
2 Tilladelsesområdet er i henhold til § 2, stk. 2, den eller de kommuner, hvori den ikkekommercielle sendemulighed eller de ikkekommercielle sendemuligheder i sendenettet er placeret.
Tilladelsesområdet består således af samtlige de kommuner, der i denne liste angives under det pågældende sendenet.
 3 Et angivet timetal på mindre end 168 timer ugentligt er udtryk for, at frekvensen for de resterende timers vedkommende udbydes til kommerciel programvirksomhed i henhold til bekendtgørelse nr. 1459 af 2. december 2016 om kommerciel lokalradiovirksomhed.
Bilag 2 Obligatoriske bestemmelser i sendesamvirkernes vedtægter Formål Sendesamvirkets formål er at varetage fælles anliggender i medfør af §§ 15 og 16 i bekendtgørelse om ikkekommerciel lokalradiovirksomhed og/eller bekendtgørelse om kommerciel lokalradiovirksomhed for radiostationer på følgende frekvenser <frekvensnavne>.
Medlemsforhold Alle radiostationer, der har tilladelse fra Radio- og tv-nævnet til at sende lokalradio på følgende frekvenser <frekvensnavne> i medfør af ovennævnte bekendtgørelser, har ret og pligt til at være medlemmer af foreningen, jf. dog nedenfor vedrørende eksklusion.
Eksklusion Bestyrelsen kan ekskludere en medlemsstation, hvis stationen permanent har fået frataget sin programtilladelse, hvis stationen misligholder sine betalingsforpligtelser eller på anden måde væsentligt misligholder sine aftaler med eller forpligtelser over for sendesamvirket.
 Såfremt der er uenighed om eksklusionen vil denne i henhold til bekendtgørelsens § 15, stk. 10, kunne indbringes for Radio- og tv-nævnet.
Radio- og tv-nævnet kan beslutte at tillægge en klage opsættende virkning.
Dette gælder dog ikke, hvis det dokumenteres, at en beslutning om eksklusion alene skyldes misligholdelse af betalingsforpligtelser over for sendesamvirket, og sendesamvirket efter sidste rettidige betalingsdag har afgivet skriftligt påkrav til medlemsstationen om betaling af restancen med angivelse af, at medlemskabet af sendesamvirket vil blive ophævet, hvis restancen ikke betales inden en frist på 14 dage.
Foreningens opgaver vedrørende fordeling af sendetid Medlemmerne skal aftale fordelingen på døgnet af den sendetid, der i henhold til tilladelse fra Radio- og tv-nævnet er tildelt de enkelte medlemmer.
Foreningen afgør fordelingen af den øvrige sendetid, i det dog programvirksomhed udøvet af indehavere af midlertidige tilladelser til enhver tid skal prioriteres.
