Skattefri fusion   kapitalnedsættelse  

 udlodning   kontantvederlag I en anmodning om bindende forhåndsbesked blev Ligningsrådet  

 bedt om at besvare følgende spørgsmål:
1. Vil en kapitalnedsættelse i Z A/S med efterfølgende  

 maksimal udlodning til X A/S have skattemæssige konsekvenser i forhold  

 til en året forinden gennemført skattefri fusion med Z A/S som  

 modtagende selskab? 2. Vil en kapitalnedsættelse i Z A/S med efterfølgende  

 udlodning til X A/S, som svarer til resultatet efter skat i første  

 regnskabsår efter fusionen, have skattemæssige konsekvenser i  

 forhold til en året forinden gennemført skattefri fusion med Z  

 A/S som modtagende selskab? Svar Ad 1) Ja.
Se sagsfremstilling og begrundelse.
Ad 2) Nej.
Se sagsfremstilling og begrundelse.
Beskrivelse af de faktiske forhold Frem til 1. maj 2001 var Z A/S ejet 100 pct. af Y A/S.
 Y A/S var ejet 100 pct. af X A/S.
 X A/S var ejet af A med 75 pct. og B med 25 pct.
Pr. 1. maj 2001 fusionerede Y A/S og Z A/S med Z A/S som det modtagende  

 selskab.
Hensigten hermed var at forenkle koncernstrukturen.
Der var tale om  

 en skattefri fusion i henhold til fusionsskatteloven, og der blev ikke  

 udbetalt kontant vederlag i forbindelse med fusionen.
 Fusionsplanen og fusionsredegørelsen er underskrevet af  

 bestyrelserne i Y A/S og Z A/S den 21. august 2001. Vurderingsmændendes  

 udtalelse og erklæring, jf. aktieselskabsloven § 134c er ligeledes  

 underskrevet den 21. august 2001.
 Erhvervs- og Selskabsstyrelsen bekendtgjorde den 14. september 2001  

 fusionsplanen.
 Fusionen blev i såvel det indskydende som det modtagende selskab  

 vedtaget på en ekstraordinær generalforsamling, der blev afholdt  

 den 16. oktober 2001.
 Med henblik på mulighed for afvikling af moderselskabet X A/S´  

 gæld er det hensigten, at der besluttes en kapitalnedsættelse i  

 størrelsesordenen 20 mio. kr., som forventes indarbejdet i  

 årsregnskabet pr. 30. april 2002. I fortsættelse heraf  

 påtænkes beslutning om udlodning på den ordinære  

 generalforsamling i sommeren 2002 for regnskabsåret 2001/2002.  

 Størrelsen af udbyttet er endnu ikke fastlagt og derfor indeholder  

 anmodningen om bindende forhåndsbesked 2 spørgsmål, som  

 kun adskiller sig for så vidt angår udbyttets  

 størrelse.
 Inden kapitalnedsættelsen vil der i henhold til de selskabsretlige  

 regler blive udstedt proklama.
 Ejerkredsen i X A/S er den samme før og efter fusionen og forventes  

 ikke ændret efterfølgende.
 Selskabets repræsentant har fremført, at der uden fusionen  

 kunne være foretaget kapitalnedsættelse i Z A/S pr. 30. april  

 2002 med efterfølgende udlodning til X A/S, blot via Y A/S.
 Den skatteansættende myndighed for Z A/S har oplyst, at skatteyders  

 repræsentant ved brev af 9. november 2001 har ønsket en  

 bekræftelse fra kommunen om, at de beskrevne dispositioner med  

 kapitalnedsættelse og efterfølgende udlodning ikke  

 berører skattefriheden ved fusionen eller i øvrigt har  

 skattemæssige konsekvenser.
 Rådgiver har i den anledning henvist til afgørelserne, der er  

 refereret i TfS 2000, 327 og TfS 2000, 330. Rådgivers opfattelse er, at  

 de nævnte afgørelser kan tages til indtægt for, at de  

 beskrevne dispositioner ikke berører skattefriheden ved fusionen.  

 Rådgiver har dog været opmærksom på, at der ikke er  

 egentlig praksis på området.
 Kommunen har ved brev af 26. november 2001 anbefalet rådgiver at  

 søge om bindende forhåndsbesked for at få afklaret  

 problemstillingen.
Told- og Skattestyrelsens indstilling og begrundelse Ad spørgsmål 1) Det er Told- og Skattestyrelsens opfattelse, at en  

 kapitalnedsættelse i Z A/S med efterfølgende maksimal udlodning  

 til X A/S vil have skattemæssige konsekvenser i forhold til den  

 året forinden gennemførte skattefri fusion med Z A/S som  

 modtagende selskab.
Told- og Skattestyrelsen har herved lagt vægt på, at det ved  

 kapitalnedsættelsen udloddede beløb må sidestilles med  

 kontantvederlag, i det omfang den del af udlodningen, der overstiger  

 resultatet efter skat i første regnskabsår efter fusionen,  

 udgør mere end 10 pct. af de ved fusionen modtagne værdipapirers  

 pålydende værdi, hvilket får den konsekvens, at  

 fusionsskatteloven § 2, stk. 1 ikke er overholdt.
Uanset at  

 kapitalnedsættelsen ikke finder sted i umiddelbar forlængelse af  

 fusionen, er det desuagtet Told- og Skattestyrelsens opfattelse, at der  

 foreligger kontantvederlæggelse.
Der er herved henset til, at  

 repræsentanten allerede ca. 3 uger efter vedtagelsen af fusionen  

 kontaktede den skatteansættende myndighed med henblik på at  

 få en tilkendegivelse vedrørende spørgsmålet.
Der  

 er tillige henset til, at beslutningen om kapitalnedsættelse foretages  

 på generalforsamlingen i sommeren 2002, hvilket alene er ca. 8  

 måneder fra beslutningen om fusion på den ekstraordinære  

 generalforsamling i oktober 2001. Disse forhold har stor lighed med  

 afgørelserne, der er refereret i TfS 2001, 747 og TfS 2001, 748.  

 Uanset at de nævnte afgørelser vedrører skattefri  

 tilførsel af aktiver, jf. fusionsskatteloven § 15 c, er det Told- og  

 Skattestyrelsens opfattelse, at afgørelserne kan anvendes analogt  

 på skattefri fusioner.
Told- og Skattestyrelsen finder også, at  

 afgørelsen, der er refereret i TfS 2000, 330, ikke har betydning for  

 nærværende sag, idet udlodningen ikke skete til den kreds, der er  

 omfattet af kontantvederlæggelsesreglerne.
Det modsatte er derimod  

 tilfældet i nærværende sag.
Told- og Skattestyrelsen anser  

 det for at være uden betydning for resultatet, at der uden fusionen  

 kunne være foretaget skattefri udlodning fra Z A/S til X A/S via Y A/S,  

 jf. selskabsskatteloven § 13, stk. 1, nr. 2. Bedømmelsen af  

 kontantvederlæggelsen skal ske uafhængigt af reglerne i  

 selskabsskatteloven § 13, stk. 1, nr. 2.
 Told- og Skattestyrelsen indstiller således, at det første  

 spørgsmål besvares bekræftende, i det omfang den del af  

 udlodningen, der overstiger resultatet efter skat i første  

 regnskabsår efter fusionen, udgør mere end 10 pct. af de ved  

 fusionen modtagne værdipapirers pålydende værdi.
Ad spørgsmål 2) Det er Told- og Skattestyrelsens opfattelse, at en  

 kapitalnedsættelse i Z A/S med efterfølgende udlodning til  

 eneaktionæren, som svarer til resultatet efter skat i første  

 regnskabsår efter fusionen, ikke vil have skattemæssige  

 konsekvenser i forhold til den året forinden gennemførte  

 skattefri fusion med Z A/S som modtagende selskab.
 Told- og Skattestyrelsen har herved henset til afgørelserne, der er  

 refereret i TfS 2001, 747 og TfS 2001, 748. Uanset at de nævnte  

 afgørelser vedrører skattefri tilførsel af aktiver, jf.  

 fusionsskatteloven § 15 c, er det Told- og Skattestyrelsens opfattelse, at  

 afgørelserne kan anvendes analogt på skattefri fusioner.
 Told- og Skattestyrelsen indstiller således, at det andet  

 spørgsmål besvares benægtende.
 Ligningsrådet tiltrådte Told- og Skattestyrelsens  

 indstilling.
