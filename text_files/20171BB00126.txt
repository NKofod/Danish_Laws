Fremsat den 23. marts 2018 af Maria Reumert Gjerding (EL), Søren Egge Rasmussen (EL), Christian Poll (ALT), Torsten Gejl (ALT) og Trine Torp (SF) Forslag til folketingsbeslutning om forbud mod vilde dyr i cirkus Folketinget pålægger regeringen at sikre, at der inden udgangen af 2018 indføres forbud mod brug af vilde dyr i cirkus.
Bemærkninger til forslaget Formålet med forslaget er på baggrund af dyrevelfærdsmæssige hensyn at indføre et forbud mod vilde dyr i cirkus uden mulighed for dispensation.
 Forholdene for vilde dyr i cirkus rummer en række alvorlige dyrevelfærdsmæssige problemer, som er ganske veldokumenterede (»Are wild animals suited to a travelling circus life? «, Iossa, Soulsbury og Harris, Animal Welfare, 2009, nr. 18, side 129-140; »Statement on ethological needs and welfare of wild animals in circuses  September 2015«, Eurogroup for Animals, 2015). Forbud mod brug af vilde dyr i cirkus er de seneste år indført i en række europæiske lande, herunder Holland, Østrig, Belgien og Grækenland, og i løbet af 2017 har lande som Rumænien, Letland og senest Irland og Italien ligeledes valgt at følge trop med et forbud mod vilde dyr i cirkus (»LAV: Italy adopts a legislation prescribing a phase out of animals in circuses and travelling exhibitions«, www.eurogroupforanimals.org, den 9. november 2017).
Hold og fremvisning af vilde dyr i cirkusser er som udgangspunkt forbudt i Danmark.
Dog er enkelte vilde dyregrupper undtaget, idet elefanter, søløver og zebraer er tilladte at holde og fremvise i cirkus, forlystelsesparker og lignende virksomheder, når visse krav overholdes (jf. bekendtgørelse nr. 1494 af 10. december 2015 om hold og fremvisning af dyr i cirkus mv.). Konkret er der i Danmark på nuværende tidspunkt fire afrikanske elefanter, der er fast tilknyttet to danske cirkusser (henholdsvis Cirkus Arena og Cirkus Trapez). Foruden at sikre fremtiden for de vilde dyr i de danske cirkusser er det vigtigt at få et forbud, der også forhindrer, at udenlandsk ejede cirkusdyr kan indføres til Danmark fra andre EU-lande.
 Antallet af dyr, der direkte vil blive omfattet af dette beslutningsforslag, er således begrænset, men forslaget skal ses i sammenhæng med ovennævnte udvikling i Europa og dermed som led i at lukke et hul for brug af vilde dyr i cirkus på europæisk plan.
Vilde dyr i cirkus lever under forhold, som ikke kan tilgodese dyrenes naturlige behov.
Bl.a. den omskiftelige tilværelse med mange timer i trange transportvogne kan forårsage stress hos vilde dyr.
Et omrejsende cirkus kan ikke opfylde de krav, der bør være til hold af vilde dyr i fangenskab.
Der tages generelt ikke hensyn nok til de vilde dyrs naturlige behov i cirkusverdenen, og deres indhegninger og bassiner er således ofte for små.
Søløver har behov for at kunne svømme og udfolde sig i vand, og elefanter har behov for store arealer, hvorpå de kan bevæge sig frit.
Ingen af disse basale behov kan tilfredsstilles i cirkus.
De vilde dyr i cirkus lider derfor generelt under dårligt tilgodeset dyrevelfærd og har et markant forhøjet niveau af stereotyp adfærd, aggression og stress (»Are wild animals suited to a travelling circus life? «, Iossa, Soulsbury og Harris, Animal Welfare, 2009, nr. 18, side 129-140; »Stereotypic swaying and serum cortisol concentrations in three captive African elephants (Loxodonta Africana)«, Wilson, Bloomsmith og Maple, Animal Welfare, 2004, nr. 13, side 39-43; »Statement on ethological needs and welfare of wild animals in circuses - September 2015«, Eurogroup for Animals, 2015).
I 2003 kom Rådet vedrørende hold af særlige dyr under Justitsministeriet med en generel udtalelse om hold og fremvisning af vilde dyr i cirkus.
Heri anbefalede rådet, at der fremover ikke gives dispensation fra forbuddet mod fremvisning af vilde dyr.
Der burde altså efter rådets opfattelse fremover ikke fremvises vilde dyrearter som f.eks. elefanter og søløver i cirkus, men udelukkende domesticerede dyrearter.
Der synes i den danske befolkning at være en meget stor opbakning til at følge eksemplerne fra de mange andre europæiske lande, som allerede har indført et forbud mod vilde dyr i cirkus.
YouGov-undersøgelsen »Vilde dyr« fra 2017 foretaget på vegne af World Animal Protection viser, at 60 pct. af danskerne mener, at det er uacceptabelt, at vilde dyr som f.eks. elefanter, søløver og zebraer m.v. optræder i danske cirkusser (YouGov 2017).
 Der findes gode løsninger for at sikre elefanternes fremtid efter et forbud, eksempelvis i et reservat, hvor de kan leve resten af deres liv i seminaturlige omgivelser.
 Forslaget vil ikke have statsfinansielle omkostninger.
Skriftlig fremsættelse Maria Reumert Gjerding (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod vilde dyr i cirkus.
(Beslutningsforslag nr.
B 126) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
