Bekendtgørelse om skolesamarbejde i forbindelse med fgu-baseret erhvervsuddannelse I medfør af § 66 p, stk. 3, i lov om erhvervsuddannelser, jf. lovbekendtgørelse nr. 51 af 22. januar 2020, fastsættes efter bemyndigelse:
 § 1. Fgu-baseret erhvervsuddannelse udbydes, jf. § 66 p, stk. 2, i lov om erhvervsuddannelser, i et samarbejde mellem en institution for forberedende grunduddannelse og en skole, institution eller virksomhed, der er godkendt til at udbyde det pågældende hovedforløb (erhvervsskole), jf. § 18 i lov om erhvervsuddannelser.
 Stk. 2. Erhvervsskolen skal indgå samarbejdsaftale med en institution for forberedende grunduddannelse, hvis institutionen anmoder om dette.
 Stk. 3. Samarbejdsaftalen skal være indgået, før erhvervsskolen kan optage elever til fgu-baseret erhvervsuddannelse, jf. § 66 q i lov om erhvervsuddannelser.
 § 2. Samarbejdsaftalen skal fastlægge rammer for samarbejdet vedrørende institutionen for forberedende grunduddannelse indstilling af elever til optagelse til fgu-baseret erhvervsuddannelse, herunder krav til:
 1) Indstillingens form og indhold.
 2) Proceduren for erhvervsskolens behandling af indstillingen fra institutionen for forberedende grunduddannelse.
 3) Procedurens tidsmæssige udstrækning.
 § 3. Erhvervsskolen meddeler institutionen for forberedende grunduddannelse de oplysninger om uddannelsen, der er nødvendige for produktionsskolens indstilling.
 § 4. Når erhvervsskolen har modtaget indstilling fra en institution for forberedende grunduddannelse, træffer erhvervsskolen snarest afgørelse om optagelse, jf. § 66 q, stk. 2, i lov om erhvervsuddannelser.
 Stk. 2. En afgørelse om optagelse, der ikke følger indstillingen fra institutionen for forberedende grunduddannelse, kan kun træffes efter forudgående drøftelse med institutionen.
 § 5. Samarbejdsaftalen udvides med et tillæg for hver erhvervsuddannelse, som udbydes inden for samarbejdsaftalens rammer.
 Stk. 2. Tillægget skal indeholde retningslinjer for samarbejdet om den enkelte uddannelse.
 Stk. 3. Tillægget skal foreligge senest samtidig med udarbejdelsen af den personlige uddannelsesplan for den enkelte elev.
 § 6. Samarbejdsaftalen skal omfatte retningslinjer for samarbejdet om tilrettelæggelse af elevens uddannelse, herunder elevens personlige uddannelsesplan, jf. kapitel 9 i bekendtgørelse om erhvervsuddannelser.
 § 7. Samarbejdsaftalen skal indeholde retningslinjer for det administrative og økonomiske samarbejde vedrørende tilrettelæggelse af fgu-baseret erhvervsuddannelse.
 Stk. 2. Samarbejdsaftalen skal som minimum omfatte retningslinjer vedrørende:
 1) Administration i forbindelse med eventuel undervisning udlagt til institutionen for forberedende grunduddannelse.
 2) Administration af skoleydelse til eleven.
 3) Fastlæggelse af den betaling, som institutionen for forberedende grunduddannelse skal modtage for undervisning og praktikuddannelse, som institutionen varetager i forbindelse med den fgu-baserede erhvervsuddannelse.
 § 8. Samarbejdsaftalen skal indeholde retningslinjer for den gensidige informationsudveksling mellem erhvervsskolen og institutionen for forberedende grunduddannelse.
 § 9. Samarbejdsaftalen skal indeholde retningslinjer for, hvordan erhvervsskolen bistår institutionen for forberedende grunduddannelse med hensyn til at blive godkendt som praktikvirksomhed.
 § 10. Erhvervsskolen vejleder om og fører tilsyn med den undervisning, som institutionen for forberedende grunduddannelse varetager på erhvervsskolens vegne.
 § 11. Bekendtgørelsen træder i kraft den 15. marts 2020.
 Stk. 2. Bekendtgørelse nr. 893 af 8. juli 2010 om skolesamarbejde i forbindelse med produktionsskolebaseret erhvervsuddannelse ophæves.
