Fremsat den 7. oktober 1998 af Keld  

 Albrechtsen (EL), Søren Kolstrup (EL) og Frank Aaen (EL) Forslag til Lov om ændring af lov om  

 husdyrsygdomme (Påbud om karantæne for svin indført til  

 Danmark) § 1 I lov om husdyrsygdomme, jf. lovbekendtgørelse nr. 381 af 7. juni  

 1993, foretages følgende ændringer:
 1. I § 17 a indsættes efter stk. 1 som nyt  

 stykke:
»Stk. 2. Svin må kun indføres, når de har  

 været underkastet karantæne i oprindelseslandet og i Danmark og  

 herigennem af disse landes veterinære myndigheder er fundet fri for  

 salmonella samt svinepest og andre ondartede svinesygdomme efter ministeren  

 for fødevarer, landbrug og fiskeris bestemmelse.
Karantænens  

 varighed i oprindelseslandet og i Danmark fastsættes af ministeren for  

 fødevarer, landbrug og fiskeri under hensyn til kontrolanalysernes  

 varighed.« 2. I § 35, stk. 1, nr. 2, indsættes efter  

 »§ 14«: », § 17 a, stk. 2«.
§ 2 Loven træder i kraft den 1. januar 1999.
Bemærkninger til lovforslaget Almindelige bemærkninger Lovforslagets sigte Det er afgørende for planen om bekæmpelse af  

 salmonella i svineproduktionen i almindelighed og salmonella DT 104 i  

 særdeleshed, at Danmark sikres bedst muligt mod reinfektion.
Samtidig  

 er det vigtigt at forebygge indslæbning af ondartede smitsomme  

 svinesygdomme som bl.a. svinepest.
Det skal derfor ved lov sikres, at alle  

 svin, som indføres til Danmark, anbringes i isolation af passende  

 varighed og underkastes et passende antal test for at afsløre  

 eventuelle sygdomme og zoonoser, inden de har mulighed for at sprede sig.  

 Danske Slagterier anbefaler importører, at svin sættes i  

 karantæne i såvel oprindelseslandet som i Danmark.
Dette er i dag  

 ikke lovpligtigt.
Endvidere kan interessen for at underkaste sig den  

 frivillige karantæne på kort tid ændre sig, hvis priserne  

 på det danske marked for levende svin ændrer sig i forhold til  

 priserne på markederne i Danmarks sydlige nabolande.
Det kan derved  

 blive attraktivt at indføre smågrise til videre opfedning eller  

 færdigfedede svin til slagtning.
I dag indføres alene avlsdyr  

 levende til Danmark.
Forholdet til EU-retten Lovforslaget er i modstrid med forskrifter fastsat af Det  

 Europæiske Fællesskab.
Efter forslagsstillernes opfattelse  

 må Danmark imidlertid kunne påberåbe sig nødret.
Bemærkninger til lovforslagets enkelte  

 bestemmelser Til § 1 Til nr. 1.
 Ændringen indebærer, at svin, der  

 indføres til Danmark, underkastes karantæne i oprindelseslandet  

 og i Danmark, indtil det kan konstateres, at de ikke er bærere af  

 salmonella samt svinepest og andre ondartede svinesygdomme, som ministeren  

 for fødevarer, landbrug og fiskeri bestemmer, at svin ikke må  

 være bærere af.
 Til nr. 2.
 Ændringen strafbelægger overtrædelse af  

 påbudet om karantæne i oprindelseslandet og i Danmark ved  

 indførsel af svin på linje med overtrædelse af lovens  

 andre forbud eller påbud.
