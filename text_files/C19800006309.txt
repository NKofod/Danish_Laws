(Til kommunalbestyrelser, amtsråd og  

 hovedstadsrådet) Kortlægning og planlægning efter  

 vandforsyningsloven I vandforsyningsloven af 1978 er der udarbejdet nye regler, hvorefter  

 anvendelsen af vort grundvand og vort ferske overfladevand kan reguleres på  

 grundlag af en samlet planlægning.
 Det fremgår af vandforsyningslovens §§ 1 og 2, at loven har til formål at  

 sikre:
- vandforekomsternes omfang, - befolkningens og erhvervslivets behov for en tilstrækkelig og  

 kvalitetsmæssig tilfredsstillende vandforsyning, - miljøbeskyttelse og naturbeskyttelse, herunder bevarelse af  

 omgivelsernes kvalitet, - andre samfundsmæssige hensyn, herunder anvendelse af råstofforekomster, For at udfylde denne målsætning indeholder lovens kapitel 3 nærmere regler  

 om kortlægning og planlægning.
Disse regler er udbygget i miljøministeriets  

 bekendtgørelse nr. 2 af 4. januar 1980 om vandindvindings- og  

 vandforsyningsplanlægning.
Det er amtsrådet (hvorved inden for hovedstadsområdet skal forstås  

 hovedstadsrådet), der har ansvaret for, at der i den enkelte region  

 gennemføres en kortlægning af vandressourcernes beliggenhed, størrelse og  

 kvalitet.
Amtsrådet skal gennemføre denne kortlægning med bistand fra  

 kommunalbestyrelserne.
Kommunalbestyrelserne skal i denne forbindelse bidrage  

 med det materiale, der måtte være fremskaffet f.eks. i lokale  

 vandressourceundersøgelser.
På grundlag af kortlægningen skal amtsrådet  

 gennemføre undersøgelser og beregninger af de mængder, der vil være til  

 rådighed for vandindvinding, jfr. lovens § 10.
 Planlægningen er fremtidig opdelt i en ressourceplanlægning  

 (vandindvindingsplanlægning), der skal foretages af amtsrådene og godkendes  

 af miljøministeren, og en strukturplanlægning (vandforsyningsplanlægning),  

 der skal foretages af kommunalbestyrelserne og godkendes af amtsrådet.
Vandindvindingsplanlægningens indhold vil blive gennemgået nærmere  

 nedenfor i kapitel 4. Det skal dog allerede nu bemærkes, at det af lovens §  

 11 fremgår, at der i vandindvindingsplanen skal fastsættes retningslinier  

 for, hvorledes de enkelte dele af amtskommunen skal forsynes med vand, og  

 hvorfra vandet skal indvindes.
Det er således amtsrådene, der fastsætter  

 retningslinierne for den fremtidige anvendelse af grund- og  

 overfladevandsressourcerne i regionen.
Det er i vandindvindingsplanen, at  

 amtsrådet, på baggrund af en vurdering af de samlede vandforekomster  

 (vandressourcer) og vandindvindingens virkninger på omgivelserne, må  

 fastlægge prioriteringen af ressourceanvendelsen i den enkelte region.  

 Prioriteringsproblematikken er i øvrigt nærmere omtalt i bemærkningerne til  

 kapitel 4 nedenfor.
Her skal det blot understreges, at valget mellem  

 anvendelsen af et områdes vandressourcer til f. eks. vanding i jordbruget  

 eller til sikring af omgivelsernes kvalitet (opretholdelse af en vis  

 minimumsvandføring i vandløb m. v.) skal træffes af amtsrådet i  

 vandindvindingsplanen.
Den kommunale vandforsyningsplan skal indeholde retningslinier for,  

 hvorledes vandforsyningen skal tilrettelægges.
Det fremgår af lovens § 14, at  

 vandforsyningsplanen skal tage stilling til, hvilke vandforsyningsanlæg den  

 fremtidige vandforsyning vil bygge på og hvilke forsyningsområder de enkelte  

 anlæg skal have.
Det er således i den kommunale vandforsyningsplan, der skal  

 tages stilling til, hvilke vandindvindingsrettigheder der eksempelvis ikke  

 skal fornyes ved udløbet af den generelle tidsbegrænsning, jfr.  

 vandforsyningslovens § 86, stk. 4. Der vil herved være skabt en rimelig  

 sikkerhed for, at eksisterende vandforsyningsanlæg, der ikke skal indgå i den  

 fremtidige vandforsyning, får en rimelig afskrivnings- og afviklingsperiode.  

 Vandforsyningsplanen skal tillige angive en tidsfølge for udbygning og  

 etablering af nye vandforsyningsanlæg eller for sammenkobling af eksisterende  

 vandforsyningsanlæg.
Netop vandforsyningsplanens karakter af en plan, der er med til at  

 fastlægge den kommunale infrastruktur, gør et samspil med  

 kommuneplanlægningen nødvendig.
Det er derfor kommunalbestyrelsernes ansvar,  

 at vandforsyningsplanerne udarbejdes i et samspil med kommuneplanerne.
I den  

 udstrækning vandforsyningsplanerne rummer bestemmelser om arealanvendelse og  

 placering af større bygninger og anlæg, er disse forhold i sig selv  

 undergivet bestemmelserne i kommuneplanloven.
 Udover stillingtagen til den fremtidige struktur af fælles  

 vandforsyningsanlæg, og herunder distributionen af vand gennem kommunale og  

 private ledningsnet, skal den kommunale vandforsyningsplan tillige tage  

 stilling til enkeltvandindvindingsanlæg inden for kommunens område.
Der skulle herved i de regionale planer være skabt de nødvendige rammer  

 for fordeling af vandressourcerne og i de kommunale planer være skabt rammer  

 for fastlæggelse af forsyningsstrukturen.
Det er imidlertid klart, at de to  

 plantyper ikke vil kunne udarbejdes uafhængigt af hinanden, og at  

 udarbejdelsen af begge plantyper vil forudsætte en nær kontakt mellem  

 kommunalbestyrelser og amtsråd.
Vandindvindingsplanernes sammenhæng med  

 anden sektorplanlægning a.
Recipientkvalitets- og spildevandsplaner Efter §§ 61 og 62 i lov nr. 372 af 13. juni 1973 om miljøbeskyttelse, som  

 ændret ved lov nr. 288 af 26. juni 1975, skal amtsrådene med bistand fra  

 kommunalbestyrelserne udarbejde planer over beliggenheden af særligt  

 forurenende virksomheder og over udbygningen af forureningsbekæmpelsen.  

 Planerne skal indgå i regionplanlægningen.
På grundlag af disse bestemmelser  

 er der bl. a. udarbejdet planer for vandkvaliteten i Danmarks vandløb og  

 søer, »recipientkvalitetsplaner«.
Recipientkvalitetsplanerne vil ofte være udarbejdet ud fra nogle  

 overordnede forudsætninger om vandløbenes og søernes anvendelse.
Blandt de  

 mål, der indgår i recipientkvalitetsplanen, er også vandløbets vandføring,  

 selvom dette ikke altid er udtrykt i planen ved en forudsætning om bestemte  

 minimumsvandføringer.
Efter miljøbeskyttelseslovens § 21 skal kommunalbestyrelsen udarbejde en  

 samlet plan for udbygning af spildevandsanlæg i kommunen.
Planen skal  

 godkendes af amtsrådet.
 Spildevandsplanernes bestemmelser om udledning til vandløb må udarbejdes  

 under forudsætning af en vis fortynding af spildevandet, dvs. under  

 forudsætning af at en vis minimumsvandføring, udtrykt som  

 medianminimumsvandføring, er tilstede i vandløbet.
Da enhver vandindvinding kan påvirke vandløbenes vandføring, kan en  

 vandindvinding forrykke grundlaget for både recipientkvalitets- og  

 spildevandsplanlægningen.
Hvis recipientkvalitetsmålsætningen ønskes  

 opretholdt, kan det derfor medføre, at der enten må stilles øgede krav til  

 rensning af det spildevand, som skal udledes til vandløb eller søer, eller at  

 vandindvindingen må begrænses.
b.
Lossepladser Planlægning af lossepladser skal, ligesom recipientkvalitetsplanlægning,  

 foretages i medfør af miljøbeskyttelseslovens §§ 61 og 62. Enhver  

 affaldsdeponering på landjorden medfører en risiko for grundvands- og  

 overfladevandsforurening.
Grundvandsforureningen kan opstå som følge af  

 regnvandsudvaskning af stoffer fra det henlagte affald.
En  

 grundvandsforurening kan forebygges ved etablering af kontrollerede  

 lossepladser, hvorfra nedsivning til grundvand søges hindret ved hjælp af  

 impermeable jordlag eller plastmembraner.
Der henvises herom til  

 miljøstyrelsens vejledning nr. 1/ 1974 om etablering af kontrollerede  

 lossepladser og til den rapport »Råstofindvinding og  

 Vandindvinding«, der er udarbejdet af en arbejdsgruppe under Danmarks  

 Geologiske Undersøgelse og udsendt i februar 1980 af fredningsstyrelsen og  

 miljøstyrelsen.
Risikoen for grundvandsforurening kan dog ikke fjernes  

 fuldstændigt.
Derfor bør det ved planlægningen så vidt muligt undgås at  

 placere lossepladser i områder med vandindvindingsinteresser.
c.
Råstofplaner Efter § 5 i lov nr. 237 af 8. juni 1977 om råstoffer skal amtsrådene  

 udarbejde planer for råstofindvinding i jorden.
Miljøministeren kan på dette  

 grundlag udarbejde planer for landets råstofforsyning og gøre planerne  

 bindende.
 Råstofindvinding kan påvirke vandindvindingsmuligheder på flere måder.
For det første vil fjernelse af jordlagene og den deraf følgende  

 formindskede afstand mellem jordoverfladen og grundvandet forøge  

 forureningsrisikoen.
Ved udgravning til eller under grundvandsspejlet vil en  

 forurening kunne føres direkte til grundvandsmagasinet.
 For det andet vil råstofgravning under grundvandsspejlet på samme måde som  

 vandindvinding påvirke omgivelserne, fordi den råstofmængde, der fjernes,  

 skal erstattes af et tilsvarende vandvolumen.
 For det tredje kan det være nødvendigt eller ønskeligt at foretage en  

 grundvandsstandssænkning for at kunne foretage råstofgravning i tør grav.  

 Dette kan medføre, at meget store vandmængder afdrænes eller bortpumpes og  

 unddrages vandforsyningen.
 En nærmere gennemgang af råstofindvindingens forhold til vandindvindingen  

 er foretaget i fredningsstyrelsens og miljøstyrelsens ovennævnte rapport  

 »Råstofindvinding og Vandindvinding«.
d.
Fredningsplaner Der kan være væsentlige fredningsmæssige interesser i forbindelse med  

 vandløb, søer, vådområder (moser og enge) og vandløbenes kildeområder.  

 Vandindvinding vil påvirke vandføringen i vandløb og søer og kan med hensyn  

 til vådområder og kilder føre til et sådant fald i grundvandsstanden, at  

 vådområderne eller kilderne helt eller delvis udtørrer.
 Det er vigtigt at gøre sig disse konsekvenser klart, hvis man planlægger  

 vandindvinding i eller i nærheden af fredede eller fredningsværdige områder.  

 Det kan medføre, at vandindvindingen må reduceres eller opgives i sådanne  

 områder.
 Regler om indskriden til beskyttelse af fredningsmæssige interesser findes  

 i naturfredningsloven, jfr. lovbekendtgørelse nr. 435 af 1. september 1978.  

 De områder, som bør fredes, skal optages i fredningsplanen, der udarbejdes af  

 amtsrådet og skal godkendes af miljøministeren, jfr. lovens §§ 36-39.  

 Forskellige ændringer af forholdene ved vandløb, søer og moser må efter  

 lovens § 43 kun ske med en tilladelse, der normalt skal søges hos amtsrådet.  

 Der henvises her til bekendtgørelse nr. 614 af 1. december 1978 om  

 godkendelse efter naturfredningsloven af anlæg i forbindelse med visse  

 vådområder (vandløb, søer og moser) og til det tilhørende cirkulære nr. 222  

 af 1. december 1978.
e.
Landbrugsplaner I de kommende år skal der i medfør af § 3 a, i landbrugsloven  

 (lovbekendtgørelse nr. 603 af 30. november 1978) i hele landet foretages en  

 planlægning til sikring af særligt værdifulde landbrugsområder.
Planerne skal  

 udarbejdes af amtsrådene i samarbejde med vedkommende kommunalbestyrelser og  

 skal godkendes af landbrugsministeren.
De skal indgå i region- og  

 kommuneplanlægningen.
Det er hensigten at foretage en opdeling af landbrugsjorden i tre  

 hovedgrupper efter jordens egnethed til jordbrugsdrift (bonitet) og efter  

 omfanget af eksisterende rådighedsindskrænkninger i arealernes anvendelse til  

 jordbrugsdrift.
Opdelingen tænkes foretaget således:
 Absolut dyrkningssikre jordbrugsområder, dvs. områder, der under normale  

 klimatiske forhold ikke kan anses for vandingskrævende.
 Betinget dyrkningssikre jordbrugsområder, dvs. områder, der er  

 vandingskrævende, men hvor det er muligt gennem vandindvinding at afhjælpe  

 denne begrænsning i dyrkningssikkerheden.
 Ikke dyrkningssikre jordbrugsområder, herunder bl. a. områder, der er  

 vandingskrævende, og hvor det ikke er muligt at skaffe vand til markvanding.
 Opdelingen vil være af betydning dels ved udarbejdelsen af  

 vandbehovsprognoser i vandindvindingsplanerne, dels ved amtsrådenes  

 meddelelse af vandindvindingstilladelser.
 I de situationer, hvor de enkelte jordbrugsejendomme ikke kan få  

 vandindvindingstilladelse på egen jord, kan det i planlægningsfasen  

 undersøges, om en fælles vandindvindingstilladelse omfattende flere ejendomme  

 med vand fra en eller flere hensigsmæssigt placerede fælles indvindingsanlæg  

 (boringer) kunne sikre muligheden for en bedre samlet forsyning til vanding  

 af de pågældende områder (»vandindvindingslag«).
 Opdelingen af landbrugsjorden i forskellige jordbrugsområder i  

 landbrugsplanlægningen tænkes, som nævnt, foretaget på baggrund af arealernes  

 jordtype, klimaforholdene, det normale afgrødevalg samt det normale  

 potentielle vandingsbehov.
 Vandindvindingsplanlægningens tildeling af vandressourcer til vanding i  

 jordbruget vil derfor være afgørende for, om jordbrugsområder kan  

 klassificeres som betinget dyrkningssikre eller ikke dyrkningssikre.
 Vandindvindingsplanlægningens gennemførelse vil derfor være en  

 forudsætning for landbrugsplanlægningen, idet denne ikke kan føres til ende,  

 før amtsrådet har taget stilling til fordelingen og anvendelsen af de givne  

 vandressourcer.
 Som grundlag for opgørelsen af de normale potentielle vandingsbehov kan  

 amtskommunerne anvende de i landbrugsministeriets betænkning nr. 841 af maj  

 1978: »Vanding i jordbruget« angivne retningslinier, samt  

 miljøstyrelsens vejledninger i vandforsyningsplanlægning nr. 1/ 1979, særlig  

 2. del.
Vandindvindingsplanernes sammenhæng med den  

 sammenfattende fysiske Vandindvindingsplaner vil blive sektorplaner, der for de dele, som har  

 konsekvenser for arelanvendelse og lokalisering, principielt skal indgå i en  

 regionplan.
Planlægningen af de enkelte sektorer foretages principielt  

 uafhængigt, men en afvejning og prioritering mellem sektorinteresserne må  

 finde sted i forbindelse med regionplanernes vedtagelse og godkendelse.
 Den afvejning mellem sektorinteresser, som kommer til udtryk i  

 regionplanen, må også komme til udtryk i de endelige sektorplaner og i  

 kommuneplanerne, således at der er overensstemmelse mellem sektorplanerne  

 indbyrdes og mellem sektorplanerne og den sammenfattende fysiske planlægning.
 Miljøministeriet vil senere udsende retningslinier for samordningen mellem  

 sektorplanlægningen og den sammenfattende fysiske planlægning.
Vandindvindingsplanernes indhold Efter bekendtgørelsens § 4 skal vandindvindingsplanerne omfatte følgende  

 punkter:
a.
Prognose for det fremtidige vandforbrug i amtskommunerne Anvisninger på, hvorledes prognoser for det fremtidige vandforbrug kan  

 anslås for forskellige forbrugstyper, er givet i miljøstyrelsens vejledning  

 om vandforsyningsplanlægning, 2. del (december 1979), afsnit 2, og 3. del  

 (januar 1979), afsnit 3.4., samt i Dansk Ingeniørforenings norm for  

 vandforsyningsanlæg for enkeltejendomme, januar 1978 (DS 441), afsnit 2.5.,  

 og i Dansk Ingeniørforenings norm for fælles vandforsyningsanlæg, april 1978  

 (DS 442), afsnit 2.5.
Befolknings- og erhvervsprognosen vil i reglen foreligge som et  

 planlægningsgrundlag for en regionplan, der er udarbejdet forud for  

 indvindingsplanlægningen.
Denne prognose vil sammen med prognosen for  

 enhedsvandforbruget for de enkelte forbrugskategorier give grundlag for en  

 vandbehovsprognose for amtskommunen.
Vandbehovsprognosen bør være udformet  

 som en prognose dels for de enkelte dele af amtskommunen, dels for de enkelte  

 forbrugergrupper.
b.
Angivelse af de bestående vandforsyningsanlæg i amtskommunen Angivelsen skal omfatte alle almene vandforsyningsanlæg og endvidere  

 sådanne enkeltanlæg, som efter deres art kræver tilladelse efter  

 vandforsyningslovens § 20 (bl. a. større institutionsanlæg, industrianlæg og  

 markvandingsanlæg), og sådanne mindre erhvervsanlæg og institutionsanlæg, som  

 efter deres art kræver tilladelse efter lovens § 19.
c.
Angivelse af de disponible vandressourcer i amtskommunen Dette omfatter en opgørelse af, hvor meget vand der kan indvindes under  

 hensyntagen til vandløbenes vandføring, og hvor meget af denne indvinding man  

 må undlade af andre grunde.
Den vandressource, der teoretisk er til rådighed for den fremtidige  

 vandindvinding, er de vandmængder, som årligt strømmer gennem vandløbene til  

 havet, samt en del af grundvandsstrømmen til havet.
Afstrømningen til  

 vandløbene foregår imidlertid ikke jævnt fordelt over året, idet vandføringen  

 i sommerperioden som hovedregel er væsentligt lavere end i vinterperioden.
Vandindvindingen vil, hvad enten den foregår fra grundvand eller  

 overfladevand, give en reduktion i vandløbenes vandføring svarende til den  

 indvundne vandmængde.
Ved vandindvinding, der er nogenlunde jævnt fordelt  

 over året, vil denne reduktion ligeledes være ret jævnt fordelt og vil  

 således i procent af vandføringen være væsentligt større i sommerperioden end  

 i vinterperioden.
Ved sæsonindvinding i sommerperioden, f. eks. til  

 markvanding, kan dette forhold være endnu mere udtalt.
Det følger heraf, at de begrænsende faktorer for vandindvindingen er  

 indvindingens påvirkning af vandløbenes vandføring og ønsket om en  

 minimumsvandføring i vandløbene.
Hvis der skal opretholdes en vis vandføring  

 i vandløbene i sommerperioden, bliver den disponible vandmængde til  

 vandindvinding væsentligt lavere end den teoretisk mulige indvindingsmængde.
 Fastsættelsen af en ønsket minimumsvandføring må ske ved en afvejning af  

 vandindvindingsinteresser over for de øvrige interesser, som knytter sig til  

 vandløbenes anvendelse, f. eks. rekreative formål, fiskeri, dambrug,  

 recipient for spildevand.
 Med hensyn til beregning af indvindingens påvirkning af vandløbenes  

 vandføring skal der henvises til miljøstyrelsens vejledninger i  

 vandforsyningsplanlægning, 1. og 2. del.
De aktiviteter, der i øvrigt foregår i et område, kan medføre en  

 yderligere begrænsning i de mulige indvindingsmængder.
Det kan f.eks. være  

 tilfældet, hvis et områdes benyttelse til nedsivningsområde for  

 husspildevand, område for råstofindvinding eller deponeringsområde for affald  

 medfører, at der er en sådan forringelse eller risiko for forringelse af  

 vandkvaliteten, at vandet ikke kan anvendes.
Der kan også være kvalitative begrænsninger for anvendelse af vand til  

 drikkevand m.v. og til andre formål.
Disse begrænsninger er nærmere omtalt i  

 vandforsyningsplanlægningsvejledningens 2. del, afsnit 2, og 3. del, afsnit  

 5.4.1. I denne forbindelse skal især nævnes nitrat i vand til  

 drikkevandsformål og klorid i vand til næsten alle formål.
Ud over de kvalitetsmæssige begrænsninger kan der også være tale om  

 kvantitetsmæssige begrænsninger.
Disse vil som regel bestå i, at det ikke er  

 muligt at indvinde de ønskede vandmængder til et givet formål ved hjælp af de  

 indvindingsanlæg, der kan etableres i området, fordi boringerne på grund af  

 geologiske forhold har for lille ydeevne.
Grundlaget for en vurdering af, om  

 der findes sådanne begrænsninger, er til dels tilvejebragt ved den  

 hydrogeologiske kortlægning.
Den hydrogeologiske kortlægning giver sammen med  

 trykniveau- og transmissivitetskortlægningen og alle tilgængelige  

 prøvepumpningsdata grundlaget for at beregne de omtrentlige  

 indvindingsmuligheder.
På dette grundlag må det afgøres, om vandindvindingen i et område må ske  

 som samlet (koncentreret) indvinding, som spredt indvinding, eller om begge  

 muligheder står åbne.
Der henvises herom til miljøstyrelsens vejledning om  

 vandforsyningsplanlægning 3. del, afsnit 5.4.
d.
Retningslinier for de disponible vandressourcers anvendelse inden for  

 amtskommunen Dette punkt omfatter fastlæggelsen af regionens vandforsyningsstruktur.
Om  

 valget af struktur henvises til miljøstyrelsens vejledning om  

 vandforsyningsplanlægning, 1.-3. del.
Nedenfor nævnes kun enkelte forhold.
Planlægningsarbejdet kan vise, at der ikke er tilstrækkelige disponible  

 vandressourcer til de behov, der er registreret for området, og at det derfor  

 kan være nødvendigt at undlade at opfylde visse behov.
I det sammenfattende  

 afsnit i den redegørelse for anvendelse og prioritering af de danske  

 vandressourcer, som miljøstyrelsen afgav i 1977 til brug for arbejdet med den  

 nye vandforsyningslov, og som er trykt som bilag 2 til lovforslaget, siges  

 herom:
». . . samfundets øgede interesse for den samlede brug af vore  

 vandressourcer til vandforsyningsformål, recipient for spildevand, rekreative  

 formål og lignende medfører, at man må bedømme den del af vandressourcen, der  

 kan indvindes, som mere sparsom, end det hidtil har været antaget.
Dette  

 medfører, at en stigende udnyttelse af vandressourcen må ske efter en samlet plan og målsætning.
Indvinding af vand til vanding er et særligt problem, fordi vandingen  

 finder sted på det tidspunkt, hvor vandløbenes vandføring naturligt er  

 mindst.
Generelt er indvinding af grundvand at foretrække frem for indvinding  

 af overfladevand, selvom indvinding af grundvand også påvirker vandløbenes  

 vandføring.
Påvirkningen er ikke så direkte, som når indvindingen sker fra  

 vandløbet, idet grundvandsmagasinet har en forsinkende og udlignende  

 virkning.
 I visse områder, f. eks. hvor vandressourcerne er sparsomme i forhold til  

 vandbehovet, vil det være påkrævet, at planlægningen og administrationen  

 samordnes inden for et hydrologisk afgrænset område, f. eks.  

 grundvandsoplandet til et vandløb eller vandløbets topografiske opland, der  

 kan omfatte arealer inden for flere kommuner og/ eller amtskommuner.
I områder, hvor vandforekomsterne er sparsomme, eller hvor øget  

 vandindvinding vil medføre uacceptable virkninger på omgivelserne, vil det  

 være nødvendigt at prioritere anvendelsen af ressourcerne.
Efter  

 miljøstyrelsens opfattelse må hensynet til befolkningens forsyning med  

 drikkevand have første prioritet, dog således at miljømæssige hensyn i  

 særlige tilfælde kan gå forud.
For at tilgodese disse hensyn kan det være  

 nødvendigt at begrænse vandindvindingen, hvad enten denne sker fra grundvand  

 eller fra overfladevand.
 Dernæst må det sikres, at der kan opretholdes en rimelig vandkvalitet,  

 dels for at tilgodese de rekreative hensyn, dels for at sikre, at vandløbet i  

 overensstemmelse med den amtskommunale recipientkvalitetsplanlægning kan være  

 recipient for spildevand.
 I de områder, hvor der herudover forekommer vandmængder, som det vil være  

 forsvarligt at udnytte, kan disse fordeles til erhvervsmæssige formål såsom  

 vanding, industriformål, dambrug m. v.
 Efter miljøstyrelsens opfattelse vil det være rimeligt først at tildele  

 vand til de formål, der ud fra en samfundsmæssig helhedsvurdering giver  

 samfundet størst udbytte pr. m3 anvendt vand.« . . .
Det ovennævnte uddrag af redegørelsen er citeret i bemærkningerne til  

 lovforslaget.
I bemærkningerne anføres det derefter:
 »Landbrugsorganisationerne har imidlertid anmodet miljøstyrelsen om  

 at overveje sin stillingtagen til spørgsmålet om anvendelsen og  

 prioriteringen af vore vandressourcer.
Landbrugsorganisationernes begrundelse er, at regeringen under  

 forhandlinger med landbruget i sommeren 1977 har givet udtryk for, at den  

 ønsker at fremme væksten i den animalske produktion til gavn for  

 beskæftigelse og valutaindtjening.
Hvis dansk landbrugs animalske produktion  

 de kommende år skal sikres et højere niveau, kræver det efter  

 landbrugsorganisationernes opfattelse, at de nødvendige vandmængder stilles  

 til rådighed for markvanding, således at der sikres optimale vækstbetingelser  

 for markafgrøderne.
 Efter landbrugsorganisationernes opfattelse vil miljøstyrelsens  

 prioritering, hvorved vandløbene i områder, hvor vandforekomsterne er  

 sparsomme, sikres retten til vandet forud for bl. a. landbrugets ønske om  

 vand til kunstig vanding, medføre, at dansk landbrug ikke sikres grundlaget  

 for førnævnte vækst i produktionen.
Miljøstyrelsen har hertil bemærket, at en allerede gennemført  

 recipientkvalitetsplanlægning ikke i alle tilfælde kan være til hinder for en  

 ønsket vandindvinding.
Befolkningens og erhvervslivets behov for en  

 tilstrækkelig og kvalitetsmæssig tilfredsstillende vandforsyning kan  

 indebære, at en tilladelse til indvinding af f. eks. grundvand bør  

 imødekommes, selvom konsekvensen i givet fald kan blive, at en fastlagt  

 recipientkvalitet må tages op til fornyet vurdering.« Miljøstyrelsen har i forbindelse med udarbejdelsen af vejledningerne i  

 vandforsyningsplanlægning haft drøftelser med landbrugsorganisationerne om  

 prioriteringen af vandressourceanvendelsen.
Miljøstyrelsens vejledninger  

 indeholder en nærmere beskrivelse af de generelle kvalitative og kvantitative  

 hensyn, der må tages ved forskellige anvendelser af vandressourcen, f. eks.  

 vand til drikkevandsforsyning, vand til landbrug herunder såvel markvanding  

 som vanding af husdyr, - vand til gartneri, vand til dambrug, vand til  

 industri eller hensynet til vandløbenes tilstand og kvalitet.
Miljøstyrelsen skal på denne baggrund understrege, at det er den  

 ressourceansvarlige myndighed amtsrådet - der skal vedtage målsætningerne for  

 anvendelsen af de enkelte vandområder.
Det er herved amtsrådet, der foretager  

 den afvejning af samfundsmæssige hensyn, der i henhold til lovens §§ 1 og 2  

 skal ligge til grund for vandressourcens administration.
e.
Vandleverancer mellem amtskommunerne Spørgsmål om tilførsel af vand udefra til amtskommunen opstår, når behovet  

 i amtskommunen overstiger de disponible ressourcer i amtskommunen, og det er  

 teknisk og økonomisk muligt at tilføre vand udefra.
Er tilførslen ikke  

 teknisk eller økonomisk mulig, må det undersøges, om det er muligt at  

 omvurdere nogle af de forhold, som har været betragtet som begrænsende for  

 udnyttelsen af vandressourcerne i amtskommunens eget område.
f.
Fremtidige vandindvindingsanlæg Vandindvindingsplanen skal ikke alene indeholde retningslinier for, hvilke  

 vandressourcer der skal anvendes til de forskellige formål, men skal også  

 indeholde retningslinier for placeringen af de indvindingsanlæg, der skal  

 anvendes til indvindingen af disse ressourcer.
Disse angivelser af anlæg, som  

 bør indgå i den fremtidige vandforsyning, kan i vandindvindingsplanen  

 begrænses til anlæg af en sådan størrelse, at de har betydning for regionens  

 samlede vandforsyning, dvs. store almene anlæg og store erhvervsanlæg.
 I denne forbindelse skal det understreges, at den bedste udnyttelse af  

 vandressourcen opnås ved at udnytte grundvandsmagasinets udlignende effekt på  

 vandindvindingens følgevirkninger.
Indvinding af grundvand må derfor foretrækkes frem for en  

 overfladevandsindvinding, medmindre indvindingen foretages nær et vandløbs  

 udløb i havet.
Det skal ligeledes tilstræbes, at vandindvindingsanlæg  

 (boringer) placeres således, at en direkte påvirkning af vandføringen i et  

 vandløb undgås.
Generelle retningslinier for den nærmere placering af  

 enkeltindvindingsanlæg bør derfor fremgå af vandindvindingsplanen.
Mindre anlæg, der sammenlagt er af betydning, skal ikke angives enkeltvis,  

 men som grupper; dette gælder f. eks. markvandingsanlæg.
Planen skal  

 endvidere angive retningslinier for ledninger til fjerntransport for store  

 almene anlæg.
g.
Foranstaltninger til forbyggelse af skadevirkninger på omgivelserne Grundlaget for en angivelse af forebyggende og afhjælpende  

 foranstaltninger til opretholdelse af en vis grundvandsstand, vandstand i  

 søer m. v. og vandføring i vandløbene kan først tilvejebringes, når der er  

 etableret en viden om sammenhængen mellem grundvandsstand og vandstand i søer  

 m. v. og mellem grundvandsstand og vandføring i vandløbene.
Eksempelvis kan  

 nævnes, at det ud fra recipientmålsætningen er forholdsvis enkelt at  

 fastlægge kravet til mindstevandføring.
Det er ikke altid muligt at beregne,  

 hvilken grundvandsstand der skal opretholdes for at sikre denne  

 mindstevandføring.
Det vil derfor heller ikke altid være muligt præcist at  

 angive forebyggende eller afhjælpende foranstaltninger.
Det må betragtes som meget vigtigt at få afklaret disse sammenhænge i  

 planlægningsfasen, idet en afklaring er forudsætningen for at kunne angive  

 retningslinier for karakteren og omfanget af de nødvendige indgreb.
Hertil  

 kommer, at afklaringen giver information om, hvilke parametre der skal måles  

 regelmæssigt for at kunne gennemføre en rimelig styring af indgrebene.
Som en foranstaltning, der kan tjene til opretholdelse af vandstand og  

 vandføring i et overfladevand i kritiske perioder, kan nævnes påbud i medfør  

 af bekendtgørelse nr. 3 af 4. januar 1980 om vandindvinding og vandforsyning  

 § 17, stk. 1, om begrænsning eller standsning af en i øvrigt tilladt  

 indvinding under kritiske forhold, hvis et sådant påbud har hjemmel i  

 anlæggets indvindingstilladelse.
Endvidere kan det tænkes, at den  

 indvirkning, som en større grundvandsindvinding i nærheden af et vandløb kan  

 have på vandløbets sommervandføring, kan modvirkes ved overførelse af vand  

 fra et andet vandløb eller ved udpumpning af grundvand i vandløbet opstrøms  

 for indvindingen på det sted, hvor presset på grundvandsressourcerne er  

 mindre.
h.
Tidsfølge for etablering og udbygning af almene vandforsyningsanlæg Der skal udarbejdes en tidsfølgeplan for etablering af almene  

 vandforsyningsanlæg, som er af betydning for regionens samlede vandforsyning.  

 Der kan her især være tale om vandforsyningsanlæg, som er en forudsætning for  

 gennemførelse af kommunale vandforsyningsplaner, fordi der fra disse anlæg  

 skal leveres vand til den pågældende kommune, og anlæggene eventuelt skal  

 erstatte eksisterende anlæg.
 Desuden er tidsfølgen for udbygning af vandforsyningsanlæg - som vil blive  

 fulgt af en tilsvarende indvinding - af betydning for sammenhængen til anden  

 sektorplanlægning og regionplanlægning.
Vandforsyningsplanernes sammenhæng med  

 kommuneplanerne og Vandindvindingsplanerne skal, som nævnt, i et vist omfang optages i  

 regionplanerne.
Kommuneplanerne skal være i overensstemmelse med  

 regionplanerne.
Det følger heraf, at der kan være forhold i vandindvindings-  

 og regionplanerne, f. eks. udpegning af områder til fremtidig vandindvinding,  

 som også skal optages i kommuneplanerne, fordi den fremtidige indvinding  

 medfører begrænsninger i anvendelsen af arealet.
I vandindvindings- og regionplanerne tænkes kun medtaget  

 vandforsyningsanlæg af betydning for regionens samlede vandforsyning.
I  

 vandforsyningsplanen tænkes principielt alle vandforsyningsanlæg i kommunen  

 medtaget.
Derfor kan der være behov for, at bestemmelserne om placering af  

 vandindvindings- og vandbehandlingsanlæg optages i kommuneplanen, i hvert  

 fald hvis der kan blive tale om konflikt med andre arealanvendelser.
For delområder under en kommune, kan eller skal der udarbejdes  

 lokalplaner, bl. a. hvor der bliver tale om større bygge- og anlægsarbejder.  

 Dette kan f. eks. omfatte vandbehandlingsanlæg (vandværker), hvorimod  

 ledningsanlæg som hovedregel ikke skal optages i lokalplanerne.
En lokalplan  

 kan dog tænkes udarbejdet f. eks. i forbindelse med større regionale  

 ledningsanlæg, som medfører indskrænkninger i ejernes rådighed over deres  

 arealer (brugsservitutter).
Vandforsyningsplanernes indhold Efter bekendtgørelsens § 10 skal vandforsyningsplanerne omfatte følgende  

 punkter:
a.
Prognose for det fremtidige vandforbrug i kommunen Der kan herom henvises til omtalen af forbrugsprognoser under  

 indvindingsplanerne.
Vandbehovsprognoser bør være udformet som en prognose  

 dels for de enkelte dele af kommunen, dels for de enkelte forbrugergrupper.  

 Prognosen må være beregnet ud fra samme beregningsgrundlag som prognosen i  

 vandindvindingsplanen.
b.
Angivelse af de bestående vandforsyningsanlæg i kommunen Denne opgørelse, som allerede er foretaget i mange kommuner, skal være en  

 videreførelse af den opgørelse af eksisterende anlæg, som skal optages i  

 indvindingsplanen.
I vandforsyningsplanen skal der foretages en grundigere  

 gennemgang af de vandforsyningsanlæg, som er optaget i indvindingsplanen, med  

 en beskrivelse og en vurdering af anlæggene.
Tilhører et anlæg en anden  

 kommune må beskrivelsen og vurderingen udarbejdes i samarbejde mellem de to  

 kommuner, jfr. vandforsyningslovens § 4, stk. 2. I vandforsyningsplanen skal  

 der endvidere foretages en gennemgang af de vandforsyningsanlæg i kommunen,  

 som ikke er optaget i indvindingsplanen.
 I øvrigt henvises der til miljøstyrelsens vejledning i  

 vandforsyningsplanlægning 3. del, afsnit 3.1.2.
c.
Vandforsyningens struktur På grundlag af de vandmængder, der er til rådighed, skal  

 vandforsyningsplanen indeholde en angivelse af, hvilke dele af kommunen der  

 påregnes forsynet med vand fra indvindingsanlæg på de enkelte ejendomme eller  

 fra andre ikke almene vandforsyningsanlæg, og hvilke dele af kommunen der  

 straks eller senere påregnes forsynet fra almene vandforsyningsanlæg.
 Det skal understreges, at den vandforsyningsstruktur, som angives i  

 planen, ikke vil indtræde uden videre som følge af planen, men at den må  

 søges gennemført ved anvendelse af vandforsyningslovens regler om behandling  

 af konkrete spørgsmål, derunder strukturelle spørgsmål, efterhånden som  

 lejlighed opstår.
Hvis det således i en vandforsyningsplan er bestemt, at et område, som i  

 øjeblikket forsynes fra enkeltanlæg, inden for et angivet tidsrum skal  

 forsynes fra et kommende alment anlæg med en nærmere angiven beliggenhed, kan  

 dette nye anlæg kun oprettes, hvis der til sin tid indsendes ansøgning til  

 afgørelsesmyndigheden om anlægget enten fra kommunen eller fra en privat  

 forbrugergruppe.
Planen forpligter ikke nogen privat forbrugergruppe til at  

 søge tilladelse til anlægget, men det må ligge i planen, at  

 kommunalbestyrelsen inden for tidsfristen må søge tilladelse til anlægget (og  

 eventuelt til dets oprettelse gennem pålæg efter lovens § 29), hvis ingen  

 private rejser spørgsmålet.
d.
Fremtidig vandforsyning i kommunen Det skal her angives, hvilke af de bestående almene vandforsyningsanlæg  

 der skal indgå i den fremtidige vandforsyning i kommunen, herunder deres  

 ejerforhold.
Der må i denne forbindelse tages stilling til, hvilke af de  

 bestående anlæg der ønskes nedlagt nu eller senere.
Grundlaget for denne  

 beslutning er den gennemgang af vandforsyningsanlæggene, som er nævnt ovenfor  

 under b, kombineret med beregninger af omkostningerne ved alternative  

 forsyningsstrukturer.
Hvis det er bestemt i vandforsyningsplanen, at den almene vandforsyning af  

 et område med tiden skal ske fra et større vandværk, og at nogle mindre  

 vandværker i den forbindelse skal afvikles, kan også dette kun ske i  

 overensstemmelse med vandforsyningslovens regler om behandling af konkrete  

 spørgsmål.
Afviklingen af de mindre vandforsyningsanlæg kan ske, efterhånden  

 som deres indvindingstilladelse udløber, jfr. vandforsyningslovens § 22, stk.  

 1, og § 86, stk. 4, der medfører, at anlæggenes indvindingstilladelse kan  

 inddrages uden erstatning efter 30 års forløb - eller efterhånden som der  

 opstår spørgsmål om væsentlige udbedringer eller væsentlige ændringer af  

 deres anlæg, jfr. lovens § 21, og herudover hvis der rejses et særligt  

 spørgsmål om tilbagekaldelse af deres indvindingstilladelse, jfr. navnlig  

 lovens § 32, stk. 1. Hvis der i planen er sat en frist for afviklingen af et  

 alment vandforsyningsanlæg, må det i planen ligge, at kommunalbestyrelsen om  

 fornødent inden for fristen må rejse sag over for afgørelsesmyndigheden om  

 tilbagekaldelse af anlæggets indvindingstilladelse.
e.
Nuværende og fremtidigt forsyningsområde For alle bestående almene vandforsyningsanlæg skal angives det nuværende  

 og fremtidige forsyningsområde og for alle fremtidige almene  

 vandforsyningsanlæg det fremtidige forsyningsområde.
Ved et bestående anlægs  

 nuværende forsyningsområde forstås det område, som anlægget naturligt kan  

 forsyne med sin nuværende kapacitet og med sin beliggenhed - herunder sin  

 beliggenhed i forhold til andre almene anlæg -, og det må også i begrebet  

 ligge, at afstanden til de ejendomme, der skal forsynes, er så kort, eller at  

 der er så mange ejendomme om at dele udgifterne, at udlægningen af ledninger  

 vil være en fornuftig disposition.
Ved vandforsyningsanlæggets fremtidige  

 forsyningsområde forstås det forsyningsområde, som man i planen har tænkt  

 sig, når anlægget er fuldt udbygget efter planen, og når eventuelle nye  

 bebyggelser har gjort det naturligt at føre ledninger ud til nye områder.
Der  

 henvises om disse forhold til bemærkningerne til vandforsyningslovforslagets  

 § 45.
f.
Vandleverancer mellem kommunerne Vandforsyningsplanen skal, i lighed med vandindvindingsplanen, indeholde  

 en angivelse af, om kommunen har behov for tilførsel af vand udefra, eller om  

 der fra kommunen kan leveres vand til forbrug uden for kommunen.
Herom kan  

 der henvises til, hvad der er anført i forbindelse med  

 vandindvindingsplanerne.
g.
Ledningsnet For alle almene anlæg skal vandforsyningsplanen angive ledningsnettet,  

 herunder forbindelsesledninger mellem flere vandforsyningsanlæg, hvis sådanne  

 ledninger findes eller skal etableres.
Angivelse af de enkelte anlægs  

 ledningsnet må nødvendigvis have forskellig detaljeringsgrad.
I byområder vil  

 alle ejendomme være tilsluttet vandforsyningen, som vil have ledninger i alle  

 gader og veje, og det vil derfor være overflødigt at angive alle ledninger i  

 planen.
Det vil i disse tilfælde være tilstrækkeligt at beskrive  

 hovedledningsnettet.
Derimod har ledningsplaceringen afgørende betydning i  

 landsbyer og landområder, fordi ledningernes beliggenhed vil være af  

 betydning for tilslutningsmuligheden.
Det vil derfor ofte være  

 hensigtsmæssigt at angive alle ledninger i planen.
Hvis det er af betydning  

 for vandforsyningen, bør også ledningsdimensionen angives.
Dette gælder  

 navnlig for ledninger, som skal anvendes i forbindelse med en videre  

 udbygning af forsyningsområdet, eller som skal tjene som  

 forbindelsesledninger til andre vandværkers forsyningsområder.
h.
Tidsfølge for etablering og udbygning af almene vandforsyningsanlæg Det er af afgørende betydning for en hensigtsmæssig udbygning af  

 vandforsyningen, at de enkelte vandforsyningsanlæg kan disponere ud fra en  

 tidsplan for udbygning og forsyning.
Kun ved at have en sådan tidsplan som  

 arbejdsgrundlag kan udbygnings- og driftsforholdene for det enkelte vandværk  

 tilrettelægges på den samfundsøkonomisk bedste måde.
Tidsplaner for udbygning  

 af ledningsnettet har særlig betydning i landområder, fordi det vil være en  

 oplysning til borgerne om, hvornår der kan forventes tilslutningsmulighed.
Fremgangsmåden ved tilvejebringelse af  

 vandindvindings- og Det anføres i bemærkningerne til vandforsyningslovforslagets kapitel 3,  

 jfr. lovens § 16, stk. 1, at det vil være naturligt, at den offentlighed, som  

 hidtil har præget behandlingen af konkrete sager om tilladelse til  

 vandindvinding, også kommer til at præge behandlingen af planerne, hvor en  

 del af linierne lægges.
Der henvises også til, at en sådan offentlighed er  

 foreskrevet ved tilvejebringelse af region- og kommuneplaner.
Ved  

 fastsættelsen af reglerne om tilvejebringelse af vandindvindings- og  

 vandforsyningsplaner er der i overensstemmelse med disse bemærkninger lagt  

 vægt på, at offentligheden inddrages i sagsbehandlingen.
Det er dog ikke fundet nødvendigt at binde tilvejebringelsen af  

 vandindvindings- og vandforsyningsplanerne til så omfattende  

 behandlingsforskrifter, som gælder for region- og kommuneplaner.
Der er  

 således ikke givet så udførlige regler om tilvejebringelsen af  

 planforslagene.
Reglerne om inddragelsen af offentligheden i sagsbehandlingen  

 er enklere, og der er ikke stillet krav om udarbejdelse af alternative  

 skitser eller om offentliggørelse af afvigende meninger i  

 kommunalbestyrelsen.
Reglerne om tilvejebringelse af vandindvindings- og  

 vandforsyningsplaner er imidlertid gjort så smidige, at planerne, hvor det er  

 ønskeligt, kan behandles sammen med henholdsvis en regionplan (eller ændret  

 regionplan) og en kommuneplan.
Efter bekendtgørelsens §§ 3 og 9 skal amtsrådet udarbejde forslag til  

 vandindvindingsplan og kommunalbestyrelsen forslag til vandforsyningsplan  

 efter forhandling med de interesserede myndigheder og institutioner m.v.
Som  

 interesserede myndigheder kan for indvindingsplanerne først og fremmest  

 nævnes kommunalbestyrelserne inden for amtskommunens område og for  

 vandforsyningsplanerne de private almene vandforsyningsanlæg i kommunen.  

 Endvidere skal embedslægeinstitutionen inddrages i forarbejdet.
Der kan  

 imidlertid også blive spørgsmål om at inddrage andre i forhandlingerne, f.  

 eks. amtskommuner eller kommuner, hvis vandindvindingsforhold vil blive  

 påvirket af bestemmelser i planen, ejerne af private anlæg med betydeligt  

 vandforbrug og lokale erhvervsorganisationer med betydelig interesse i  

 vandforbruget (f. eks. landbo- og gartneriforeninger).
Fremgangsmåden ved udarbejdelsen af forslaget må afhænge af, hvor  

 kompliceret forslaget er, og den kan f. eks. gøres simplere med hensyn til  

 delplaner og ændringer i og tillæg til planer (jfr. §§ 8 og 14) end med  

 hensyn til de samlede planer.
For komplicerede planer kan det være  

 nødvendigt, at den planlæggende myndighed først holder et orienterende møde  

 med de interesserede parter, derefter udsender et udkast og drøfter udkastet  

 på et nyt møde med de interesserede og dernæst udarbejder et forslag og måske  

 yderligere brevveksler og forhandler om forslaget, før det vedtages.
Når forslaget er vedtaget, skal det ved amtsrådets eller  

 kommunalbestyrelsens foranstaltning fremlægges for offentligheden til  

 gennemsyn i mindst 3 måneder på de steder, der bestemmes af amtsrådet eller  

 kommunalbestyrelsen, jfr. bekendtgørelsens §§ 5 og 11. Med hensyn til  

 forslagene til indvindingsplaner bør fremlæggelse antagelig normalt ske på  

 amtskommunens kontor og på kommunekontorerne i alle amtskommunens kommuner og  

 med hensyn til vandforsyningsplaner på vedkommende kommunekontor.
Der kan  

 herudover være tale om at fremlægge planerne f. eks. på biblioteker.  

 Fremlæggelsen bør altid meddeles ved annoncer i passende blade, og såvel i  

 annoncerne som i forbindelse med fremlæggelsen bør det fremhæves, at der  

 under fremlæggelsesperioden kan indsendes indsigelser til  

 planlægningsmyndigheden, jfr. §§ 6 og 12. Inden for fremlæggelsesperioden  

 skal planlægningsmyndigheden iværksætte en oplysningsvirksomhed om forslaget.  

 Bekendtgørelsen giver ingen regler om denne oplysningsvirksomheds art eller  

 omfang.
Der kan være tale om afholdelse af borgermøder, men efter  

 omstændighederne kan det være tilstrækkeligt, at planlægningsmyndigheden  

 offentliggør en redegørelse for forslaget i passende blade, udsender foldere  

 eller lignende.
 Efter fremlæggelsesfristens udløb skal planlægningsmyndigheden på ny  

 forhandle sagen med de myndigheder og institutioner m. v., som tidligere har  

 været inddraget i sagsbehandlingen, jfr. bekendtgørelsens §§ 6 og 12.  

 Derefter vedtager myndigheden planen og sender den til  

 godkendelsesmyndigheden (henholdsvis miljøministeren og amtsrådet) med  

 redegørelse for indkomne indsigelser og myndighedens bemærkninger hertil.  

 Indsendelse til miljøministeren skal ske gennem miljøstyrelsen.
Når godkendelsesmyndigheden har godkendt planen, offentliggør  

 planlægningsmyndigheden en meddelelse herom, jfr. bekendtgørelsens §§ 7 og  

 13. Offentliggørelsen må ske i passende blade efter planlægningsmyndighedens  

 bestemmelse.
Den godkendte indvindingsplan må være tilgængelig på vedkommende  

 amtskommunes kontor og vandforsyningsplanen på vedkommende kommunekontor, og  

 dette bør angives i meddelelsen.
Regler om klage Når en vandforsyningsplan er godkendt, er der adgang til at påklage den  

 samlede plan.
Klage kan, i overensstemmelse med vandforsyningslovens § 80,  

 indgives af de interesserede myndigheder og institutioner m.v. og af alle  

 private, der må antages at have en individuel væsentlig interesse i sagen.
 Klagefristen er 4 uger fra den dag, da der er offentliggjort en meddelelse  

 om den godkendte vandforsyningsplan - selvom meddelelsen ikke giver  

 detaljerede oplysninger om planens indhold -. Der henvises til  

 bekendtgørelsens § 16.
