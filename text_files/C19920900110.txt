Cirkulæreskrivelse om helbredsbedømmelse ved tjenestemandsansættelse som kirke- eller kirkegårdsfunktionær i folkekirken (Til stiftsøvrighederne) Hermed fremsendes Finansministeriets cirkulære af 7. februar 1992 om helbredsbedømmelse af tjenestemænd m.fl.
Cirkulæret, der træder i kraft den 1. marts 1992, afløser Finansministeriets cirkulæreskrivelse af 19. august 1988 om helbredsbedømmelse ved tjenestemandsansættelse i staten, folkeskolen og folkekirken m.v.
 De væsentligste ændringer i forhold til den hidtidige retstilstand er følgende:
1) Ved ansættelsen i tjenestemandsstilling som kirke- eller kirkegårdsfunktionær med virkning fra den 1. marts 1992 eller senere forudsættes det, at menighedsrådet i forbindelse med ansættelsen selv vurderer, om den pågældende - også helbredsmæssigt - er egnet til at varetage den konkrete stilling, jfr. tjenestemandslovens § 4 I sager, der giver anledning til tvivl, kan menighedsrådet anmode stiftsøvrigheden om at indhente en lægelig vurdering fra Helbredsnævnet mod betaling af et af Finansministeriet fastsat beløb, der for tiden udgør kr. 350,-.
 2) Menighedsrådet skal i det følgebrev, hvormed ansættelsesbrevet sendes til den enkelte tjenestemand, tage et pensionsforbehold, der gælder ved afsked på grund af sygdom inden for (som hovedregel, jfr. nedenfor) 10 år fra ansættelsen, samt medsende den orientering, der er optaget som bilag 1 til Finansministeriets cirkulære.
 Forbeholdet tages ved enhver nyansættelse som tjenestemand, hvad enten der er tale om prøveansættelse eller varig ansættelse, jfr. dog nedenfor om medregning af visse ansættelser i 10-års perioden. 10-års perioden vil som hovedregel løbe fra ansættelsesdagen og indtil fratrædelsestidspunktet (ikke kun til opsigelsesvarslets påbegyndelse), og i perioden opgøres i kalenderdage, uanset om ansættelsen er på fuldtid eller på deltid.
I 10-års perioden indgår  tjenestefrihedsperioder, der medregnes i pensionsalderen i henhold til tjenestemandspensionslovens regler,  tidligere ansættelse på tjenestemandsvilkår eller andre vilkår, som medregnes i pensionsalderen, jfr. tjenestemandspensionslovens § 4, § 4a og § 4b, samt  forhøjet ansættelsestid, jfr. tjenestemandspensionslovens § 2, stk. 3.
 Andre tidligere ansættelser vil ikke kunne medregnes i 10-års perioden.
 Forbeholdet betyder, at tjenestemanden - uanset om erhvervsevnen nedsættes til under 1/3 - ikke vil have ret til kvalificeret svagelighedspension, jfr. tjenestemandspensionslovens § 7, stk. 1, hvis den pågældende inden for den periode, forbeholdet gælder, afskediges fra sin stilling på grund af en sygdom, som har været lægeligt konstateret forud for ansættelsen.
 Hvis det bliver aktuelt at gøre pensionsforbeholdet gældende, skal Finansministeriet som pensionsmyndighed i forbindelse med den lægelige vurdering på afskedstidspunktet fremskaffe den lægelige dokumentation, der er nødvendig for at fastslå, om sygdommen var lægeligt konstateret forud for ansættelsen.
 Man skal anmode stiftsøvrighederne om i forbindelse med ansættelse i tjenestemandsstilling som kirke- eller kirkefunktionær at beregne den periode, for hvilken der skal tages pensionsforbehold, og meddele menighedsrådet, at der skal tages pensionsforbehold og periodens længde samt sende Orientering om pensionsforbehold til menighedsrådet til udlevering til tjenestemanden.
 Pensionsforbeholdet vil kunne formuleres således:
 Der tages forbehold, om at De ikke er berettiget til pension i henhold til tjenestemandspensionslovens § 7, stk. 1, (forhøjet pension), hvis De inden for 10 år fra ansættelsen afskediges på grund af en sygdom, som forud for ansættelsen var lægeligt konstateret.
 Der vedlægges en skrivelse om de nye regler om helbredsbedømmelse og pensionsforbehold, der bedes udsendt til menighedsråd og provstiudvalg til orientering.
Kirkeministeriets cirkulæreskrivelse af 20. september 1988 om helbredsbedømmelse ved tjenestemandsansættelse som kirke- eller kirkegårdsfunktionær i folkekirken ophæves.
Endvidere ophæves § 10 i Kirkeministeriets cirkulære af 30. juni 1983 om fremgangsmåden ved ansættelse i stillinger som kirke- og kirkegårdsfunktionær med tjenestemandsvilkår eller tjenestemandslignende vilkår.
