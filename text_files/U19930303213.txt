 Virksomhed idømt bod for ikke at have orienteret tillidsrepræsentant  

 om overarbejde Det lagdes til grund, at to arbejdere i et tidsrum udførte  

 overarbejde og ikke uvarslet arbejde på forskudt arbejdstid.
Herefter idømtes virksomheden 25.000 kr i bod for at have brudt  

 overenskomstens bestemmelse om orientering af tillidsrepræsentanter om  

 overarbejde.
Vedkommende arbejdsgiverorganisation frifundet for påstand om  

 bod for ikke på fællesmødet at have pålagt virksomheden at overholde  

 overenskomsten, da det, som sagen forelå på fællesmødet, uden nærmere  

 bevisførelse herom måtte henstå som usikkert, hvorvidt arbejdet var udført  

 som overarbejde eller uvarslet arbejde på forskudt tid.
 1. Ved klageskrift af 13. juli 1992 har Landsorganisationen i Danmark for  

 Malerforbundet i Danmark og Dansk El-Forbund indklaget Dansk  

 Arbejdsgiverforening for Dansk Industri for Ålborg Ciserv International A/S,  

 Ålborg, for Arbejdsretten, hvor klagerne har nedlagt følgende påstand:
Indklagede har begået brud på gældende overenskomsts § 12, stk. 2.
 Indklagede tilpligtes at betale en efter Arbejdsrettens skøn fastsat bod  

 til Malerforbundet og Dansk El-Forbund for brud på overenskomstens § 12, stk.  

 2.
 Indklagede Dansk Industri tilpligtes at betale en efter Arbejdsrettens  

 skøn fastsat bod til Malerforbundet i Danmark og Dansk El-Forbund for ikke på  

 fællesmødet den 21. maj 1992 at have pålagt virksomheden at overholde  

 overenskomsten.
 De indklagede har påstået frifindelse.
2. Overenskomstbestemmelsen, som påstås overtrådt, findes i overenskomsten  

 mellem Industriens Arbejdsgivere og Centralorganisationen af Metalarbejdere i  

 Danmark, som den indklagede virksomhed er omfattet af.
Bestemmelsen udgør en  

 del af overarbejdsbestemmelserne i overenskomstens § 12, der lyder således:
 Stk. 1.
 Organisationerne er enige om, at overarbejde så vidt muligt bør undgås,  

 men at der kan forekomme forhold, der nødvendiggør overarbejde af hensyn til  

 virksomhedens drift eller rettidig færdiggørelse af indgåede ordrer,  

 forpligtelser etc.
 Stk. 2.
 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 37 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i fire på  

 hinanden følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang. ......
Stk. 6. Betalingssatser 1. For arbejde, der udføres uden for den i den enkelte uge fastlagte  

 normale daglige arbejdstid (jfr. overenskomstens § 9, stk. 1), betales  

 følgende tillæg: ......' Af overenskomstens § 9, stk. 1, følger bl.a., at den normale arbejdstid  

 skal lægges mellem kl. 6 og kl. 17, at den normale ugentlige arbejdstid er 37  

 timer ved almindeligt dagarbejde, på skifteholdenes daghold og ved arbejde på  

 forskudt tid, samt at ingen arbejdsdag kan være under 6 timer, når den  

 ugentlige arbejdstid er fordelt på 5 dage.
 Tvisten om, hvorvidt der er begået brud på overenskomstens § 12, stk. 2,  

 ved manglende orientering af tillidsmanden om overarbejdets omfang, jf. stk.  

 2 in fine, vedrører alene spørgsmålet, om to af virksomhedens malere den 2.  

 april 1992 blev varslet til overarbejde eller - som hævdet af de indklagede -  

 til arbejde på forskudt tid uden det overenskomstmæssige mindste varsel.  

 Reglerne om forskudt arbejdstid i overenskomstens § 13 indeholder bl.a.  

 følgende bestemmelser:
 »Stk. 1. Etablering af forskudt arbejdstid.
 Der kan ikke etableres forskudt arbejdstid på en sådan måde, at den  

 samlede forskudte arbejdstid ligger inden for tidsrummet kl. 6 - kl.  

 17.......
 Stk 3. Varsling til forskudt arbejdstid.
Ved etablering af arbejde på forskudt arbejdstid skal der gives mindst 3 x  

 24 timers varsel.
Såfremt varsel ikke er givet, betales indtil varslets udløb  

 overarbejdstillæg efter reglerne i § 12, stk. 6, for den tid, der falder uden  

 for virksomhedens normale dagarbejdstid.« 3. Af sagen fremgår, at de omhandlede to malere Kaj Johan Jensen og Finn  

 Bruun Christensen torsdag den 2. april 1992 mødte på arbejde ved normal  

 arbejdstids begyndelse kl. 6.45. De blev herefter sendt hjem kl. 12.45 med  

 besked om at møde igen kl. 24, hvorefter de arbejdede til den følgende morgen  

 kl. 7. Efter at tillidsmand Bjarne Jakobsen senere var blevet bekendt hermed,  

 fandt der den 24. april 1992 en lokal forhandling sted mellem ham og en  

 repræsentant for virksomheden.
I referatet fra forhandlingen hedder det  

 bl.a.:
»Virksomheden erkender, at tillidsmanden i dette tilfælde ikke er  

 blevet orienteret.
Normal procedure for varsling af overarbejde mellem  

 tillidsmand og virksomhed, er at tillidsmanden orienteres dagen efter  

 overarbejdets udførelse.« I referatet fra det i klagernes påstand nævnte fællesmøde den 21. maj 1992  

 hedder det:
 »Ved et fællesmøde d.d. i Dansk Arbejdsgiverforening behandledes  

 klage over, at Aalborg Ciserv International A/S, 9000 Aalborg, skulle have  

 begået brud på overenskomstens § 12, stk. 2, ved torsdag den 2. april 1992 at  

 have varslet to malere til overarbejde til påbegyndelse samme dag fra kl.  

 24.00 til 3. april kl. 7.00.
 Sagen forhandledes.
Fra arbejdsgiverside gjorde man gældende, at det pågældende arbejde var i  

 henhold til overenskomstens § 13 vedrørende forskudttid, hvor det ikke  

 kræves, at der skal ske orientering af tillidsrepræsentanten.
Da der ikke er  

 varslet med 3 x 24 timer i henhold til § 13, stk. 3, blev der efter samme  

 paragraf aflønnet med overarbejdstillæg.
Man henviste videre fra  

 arbejdsgiverside til, at arbejdstiden den pågældende uge ikke havde  

 overskredet 37 timer.
 Fra arbejderside fastholdt man, at der havde fundet overarbejde sted, og  

 man gjorde endvidere gældende, at DI havde medvirket til omgåelse af  

 overenskomsten.
 Fra arbejdsgiverside bestred man ovennævnte.
Da enighed således ikke kunne opnås, tog man fra arbejderside forbehold om  

 at videreføre sagen for Arbejdsretten, herunder at gøre organisationsansvar  

 gældende over for DI.« 4. Af de af de indklagede fremlagte lønsedler for de pågældende to malere  

 for den relevante 14-dages lønperiode fra mandag den 30. marts til søndag den  

 12. april 1992 fremgår bl.a., at der er udbetalt overtidstillæg for i alt  

 26,5 timer, på lønsedlerne - med reference til satserne - angivet som  

 »overtid 3« og »overtid 4«.
Ifølge de indklagede er  

 tillægget ydet i henhold til overenskomstens § 13, stk. 3, på grund af  

 manglende varsel ved etablering af arbejde på forskudt arbejdstid, hvilket  

 dog ikke fremgår af lønsedlernes tekst, der ifølge virksomheden ikke sondrer  

 mellem overtidstillæg ydet af denne grund og den egentlige  

 overarbejdsbetaling.
Af lønsedlerne fremgår endvidere, at de to medarbejderes arbejdstid i den  

 omhandlede lønperiode ikke oversteg 74 timer og heller ikke på ugebasis de  

 maksimale 37 timer.
Der er derfor heller ikke hensat det med klubberne  

 aftalte beløb 100 kr. pr. time til senere afspadsering, idet afspadsering  

 alene finder sted ved overarbejde og ikke ved uvarslet arbejde på forskudt  

 arbejdstid.
5. Klagerne har fremlagt to fællesmødereferater af 6. september 1989 og  

 13. juni 1990, hvoraf fremgår, at virksomheden Aalborg Boilers A/S, der -  

 efter fusion med andre virksomheder - er identisk med den indklagede  

 virksomhed, tidligere har erkendt ikke at have overholdt overenskomstens § 12, stk. 2. Ingen af de tidligere sager herom er dog blevet indbragt for  

 Arbejdsretten.
 6. For Arbejdsretten er der afgivet forklaring af nedennævnte vidner.
 Tillidsmand Bjarne Jakobsen har forklaret bl.a., at malernes normale  

 arbejdstid er fra kl. 6.45 til kl. 14.45 ugens 4 første dage og fra kl. 6.45  

 til kl. 14.15 om fredagen inklusive ikke betalte spise- og hvilepauser.
 Engang imellem arbejder malerne uden for disse tider, fordi de emner,  

 virksomheden fremstiller, gerne skal males så hurtigt som muligt efter  

 fremstillingen, således at de kan blive leveret til kunderne.
Forud for torsdag den 2. april 1992 havde medarbejderne strejket nogle  

 dage, men arbejdet var blevet genoptaget denne dag.
Afhørte var til et  

 forhandlingsmøde med ledelsen senere samme dag og ville orientere sine  

 kolleger herom næste dags morgen.
Ved dette morgenmøde var de to malere  

 imidlertid ikke til stede.
Afhørte fik så at vide, at de havde arbejdet over  

 hele natten.
Det blev afhørte harm over, da han ikke var blevet orienteret  

 herom.
Han bad derfor om en lokal forhandling, hvorunder man fra  

 virksomhedens side erkendte, at afhørte i strid med overenskomstens § 12,  

 stk. 2, ikke var blevet orienteret om de to maleres overarbejde.
Der blev ved  

 denne forhandling overhovedet intet nævnt om, at de to skulle have arbejdet  

 på forskudt tid, og afhørte bekendt arbejder malerne aldrig på forskudt tid,  

 men på overtid.
Afhørte bliver normalt orienteret om overarbejdets omfang.  

 Tidligere skete det mundtligt, men efter denne sags opståen sker det  

 skriftligt.
Den manglende orientering om de to maleres overarbejde natten  

 mellem den 2. og 3. april 1992 må således nok betegnes som et  

 undtagelsestilfælde.
Maler Kaj Johan Jensen har forklaret bl.a., at han aldrig har arbejdet på  

 forskudt tid, men ofte har haft overarbejde.
Overarbejde afspadseres løbende,  

 således at den samlede ugentlige arbejdstid holder sig inden for 37 timer.  

 Han og kollegaen Finn Bruun Christensen er ofte mødt på arbejde midt om  

 natten.
Efter strejkens afslutning mødte afhørte på arbejde den 2. april 1992  

 ved normal arbejdstids begyndelse kl. 6.45 og gik hjem efter middagsmødet  

 samme dag, idet han var varslet til arbejde den følgende nat.
Der var noget  

 arbejde, som skulle gøres færdigt hurtigst muligt efter strejken.
Sommetider  

 arbejder de 14-16 timer ad gangen, undertiden også om søndagen, hvorefter de  

 afspadserer overtimerne straks efter, således at timetallet kommer til at  

 passe.
Produktionschef Jan Vestergaard Olsen har forklaret bl.a., at han har  

 været ansat i virksomheden siden den 1. maj 1992 og således ikke har deltaget  

 i lokalforhandlingen den 24. april 1992. Virksomheden, der er dannet ved  

 fusion mellem en række selskaber, deriblandt Aalborg Boilers A/S, beskæftiger  

 for tiden omkring 1900 ansatte.
Man fremstiller kedler til såvel større som  

 mindre kedelanlæg og foretager service og renovering af sådanne anlæg, også  

 om bord på skibe.
En del af malerarbejdet udføres som sprøjtemaling.
Det  

 laves ofte på værkstedet på tidspunkter, hvor der ikke er så mange andre til  

 stede end de malere, der skal udføre arbejdet.
Malerne er ret frit stillede  

 og møder på mange forskellige tidspunkter af døgnet.
De to malere, som sagen  

 her omhandler, møder jævnligt ved 16-tiden eller lidt senere og arbejder så  

 på forskudt tid om aftenen.
Arbejdets karakter gør, at man ikke kan sige til  

 malerne, at de skal møde til samme tid hver dag.
Derfor bruger man  

 overenskomstens § 13 og betaler overtid på grund af den manglende rettidige  

 varsling.
Afdelingschef Ib Axel Nielsen har forklaret bl.a., at han i ca. 30 år har  

 været ansat i virksomhedens lønningskontor.
Lønningsbogholderiet er således  

 indrettet, at man ikke af lønsedlerne kan se, om en påført overtid skyldes  

 overarbejde eller manglende rettidig varsling af forskudt tid.
De to malere  

 møder regelmæssigt først kl. 16, således at tiden efter kl. 16 vel sådan set  

 er deres normale arbejdstid.
7. Til støtte for påstanden har klagerne anført, at det ved afgørelsen af,  

 om de to malere den 2.-3. april 1992 udførte en del af deres arbejde som  

 overarbejde eller som arbejde på forskudt tid, er uden betydning, at de i den  

 pågældende uge ikke arbejdede ud over de normale 37 timer eller i den 14  

 dages lønningsperiode ud over i alt 74 timer.
Som det fremgår af sagen,  

 afspadserer malerne nemlig straks alt deres overarbejde, således at den  

 normale arbejdstid kan overholdes, hvilket i øvrigt må være naturligt, når de  

 arbejder på så mærkelige tider, som tilfældet er.
Lønsedlerne siger da også,  

 at der er sket afspadsering af alle overarbejdstimerne.
Når de indklagede så  

 gør gældende, at overtiden på lønsedlerne er betaling efter overenskomstens §  

 13 for manglende rettidig varsling af arbejde på forskudt tid, må man spørge,  

 hvor de indklagede har det fra.
Det fremgår i hvert fald ikke af lønsedlerne,  

 der tværtimod synes at vise, at der er tale om overtidsbetaling efter  

 overenskomstens § 12, stk. 6. Denne uklarhed, som ifølge de indklagede  

 skyldes, at det rent bogholderimæssigt ikke lader sig gøre at skelne mellem  

 overarbejde og arbejde på forskudt tid, må i hvert fald komme de indklagede  

 til skade i bevismæssig henseende.
Under den lokale forhandling erkendte man  

 fra virksomhedens side, at man ikke havde orienteret tillidsmanden, og der  

 blev intet nævnt om forskudt tid.
Det var først under fællesmødet, at dette  

 kom frem.
Af maler Kaj Johan Jensens forklaring fremgår, at malerne aldrig  

 har arbejdet på forskudt tid, men har arbejdet over og efterfølgende  

 afspadseret.
Klagerne har videre anført, at det af overenskomstens § 12, stk. 6, følger, at det afgørende for, om der foreligger overarbejde  

 eller ej, er, om der udføres arbejde uden for den i den enkelte uge fastlagte  

 normale daglige arbejdstid.
Det er således den normale daglige og ikke den  

 normale ugentlige arbejdstid, som er afgørende.
Ved den her omhandlede  

 lejlighed arbejdede de to malere langt over deres normale daglige arbejdstid  

 og udførte derfor overarbejde, som de straks afspadserede.
Da det er  

 ubestridt, at tillidsmanden ikke blev orienteret herom, er overenskomstens §  

 12, stk. 2, tilsidesat.
Såvel virksomheden, der tidligere har tilsidesat  

 bestemmelsen, som Dansk Industri, der ikke ved fællesmødet pålagde  

 virksomheden at overholde bestemmelsen, bør derfor idømmes en alvorlig bod.
8. De indklagede har anført, at overarbejde forudsætter, at der arbejdes  

 ud over den normale daglige eller ugentlige arbejdstid, hvilket ikke var  

 tilfældet for de to maleres vedkommende den 2.-3. april 1992. Det hensyn, som  

 skal varetages gennem bestemmelsen i overenskomstens § 12, stk. 2, om  

 orientering af tillidsmanden, er hensynet til at hindre misbrug af adgangen  

 til at dekretere overarbejde.
Dette fører til, at § 12, stk. 2, må  

 forudsætte, at den normale ugentlige arbejdstid overskrides, før det er  

 nødvendigt at orientere tillidsmanden.
Den 2. april 1992 arbejdede de to  

 malere fra kl. 6.45 til kl. 12.45, hvorefter de først begyndte at arbejde  

 igen ved det nye døgns begyndelse.
Den 3. april 1992 arbejdede de så i 7  

 timer.
Der har således ikke været tale om overarbejde hverken den 2. eller  

 den 3. april 1992. Efter det oplyste må det lægges til grund, at de to  

 maleres normale daglige arbejdstid begynder kl. 16.00. De arbejder derfor  

 normalt på forskudt tid og får alene overarbejdsbetaling, når der ikke sker  

 rettidig varsling hertil.
Referatet fra den lokale forhandling er blevet  

 uheldigt formuleret og kan ikke tages til indtægt for klagernes opfattelse.
I  

 givet fald er der tale om et vanskeligt fortolkningsspørgsmål, som ikke kan  

 begrunde noget bodsansvar hverken for virksomheden eller Dansk Industri, selv  

 om det skulle blive lagt til grund, at de to malere ved den omhandlede  

 lejlighed arbejdede over, og tillidsmanden derfor burde have været  

 orienteret.
 9. Arbejdsretten skal udtale:
 Torsdag den 2. april 1992 mødte de to malere, hvis arbejdstid er afgørende  

 for sagens udfald, ved normal arbejdstids begyndelse kl. 6.45 og arbejdede i  

 6 timer til kl. 12.45, jf. herved overenskomstens § 9, stk. 1. Udgangspunktet  

 er herefter, at det arbejde, som de pågældende udførte i tiden fra kl. 24  

 natten mellem torsdag og fredag til kl. 7 fredag morgen, og for hvilket der  

 er betalt overarbejdstillæg, må betragtes som overarbejde, jf.  

 overenskomstens § 12, stk. 6, og ikke som uvarslet arbejde på forskudt  

 arbejdstid, jf. overenskomsten § 13, stk. 3. Påstanden herom fremkom da også  

 først under fællesmødet den 21. maj 1992, medens det under den lokale  

 forhandling den 24. april 1992 ikke blev bestridt fra virksomhedens side, at  

 tillidsmanden burde have været orienteret efter overenskomstens § 12, stk. 2.
Da den bevisførelse, som har fundet sted for Arbejdsretten, ikke giver  

 grundlag for at fravige det anførte udgangspunkt, må der gives klagerne  

 medhold i, at den indklagede virksomhed har begået brud på overenskomstens §  

 12, stk. 2, ved ikke - som erkendt - at have orienteret tillidsmanden om  

 overarbejdets omfang ved den pågældende lejlighed.
Boden for det skete  

 overenskomstbrud fastsættes efter omstændighederne til 25.000 kr.
Som sagen forelå på fællesmødet, måtte det uden en nærmere bevisførelse  

 herom henstå som usikkert, hvorvidt arbejdet var udført som overarbejde eller  

 som uvarslet arbejde på forskudt arbejdstid.
Under disse omstændigheder kan  

 det ikke pådrage Dansk Industri bodsansvar, at man ikke under fællesmødet  

 udtrykkeligt pålagde virksomheden at overholde overenskomsten, et pålæg, som  

 dels måtte have været ledsaget af det sædvanlige forbehold om, at klagerne  

 havde ret i deres opfattelse, dels ville være uden betydning for bedømmelsen  

 af fremtidige forhold.
Dansk Industri frifindes derfor for klagernes  

 bodspåstand.
 T h i k e n d e s f o r r e t :
 Den indklagede virksomhed, Ålborg Ciserv International A/S, Ålborg, har  

 begået brud på overenskomstens § 12, stk. 2.
 Den indklagede virksomhed skal betale en bod på i alt 25.000 kr. til  

 Malerforbundet i Danmark og Dansk El-Forbund for brud på overenskomstens §  

 12, stk. 2.
 Indklagede Dansk Industri frifindes for den nedlagte bodspåstand.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: K.90.406 (A 1991, s.113).
