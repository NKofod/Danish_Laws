Fremsat den 5. april 2022 af uddannelses- og forskningsministeren (Jesper Petersen) Forslag til Lov om ændring af SU-loven (Midlertidig suspension af SU-godkendelse af hele uddannelser i visse lande) § 1 I SU-loven, jf. lovbekendtgørelse nr. 1037 af 30. august 2017, som ændret bl.a. ved lov nr. 672 af 26. maj 2020 og senest ved § 1 i lov nr. 2400 af 14. december 2021, foretages følgende ændring:
 1. I § 4 indsættes som stk. 3:
»Stk. 3. Uddannelses- og forskningsministeren kan fastsætte regler om, at uddannelser i visse lande ikke kan godkendes til uddannelsesstøtte.
Uddannelses- og forskningsministeren kan endvidere fastsætte regler om, at godkendelser efter regler fastsat i medfør af stk. 1, suspenderes.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. § 4, stk. 3, i SU-loven, som affattet ved denne lovs § 1, nr. 1, ophæves den 1. januar 2024.
Bemærkninger til lovforslaget Almindelige bemærkninger 1. Indledning De russiske væbnede styrkers militære invasion af Ukraine den 24. februar 2022 har medført en helt ekstraordinær situation i Danmark og i resten af Europa.
Et samlet EU har vedtaget omfattende restriktive foranstaltninger på baggrund af Ruslands invasion af Ukraine.
 Uddannelses- og forskningsministeren har endvidere opfordret de videregående uddannelsesinstitutioner under Uddannelses- og Forskningsministeriet til for nuværende, og i det omfang det er muligt, at indstille eventuelt forsknings- og innovationssamarbejde med institutioner i Rusland og Belarus og undlade at igangsætte nye udvekslingsforløb med institutioner i Rusland og Belarus som reaktion på Ruslands invasion af Ukraine.
Der er i dag mulighed for at godkende hele uddannelser i udlandet til statens uddannelsesstøtte (SU), og dette gælder også hele uddannelser i Rusland og Belarus.
I forlængelse af den aktuelle situation mener regeringen imidlertid ikke, at der fra dansk side skal godkendes hele uddannelser til SU i Rusland og Belarus.
 Formålet med lovforslaget er på den baggrund at give uddannelses- og forskningsministeren midlertidig bemyndigelse til at fastsætte regler om, at hele uddannelser i visse lande ikke kan godkendes til SU, både for så vidt angår allerede godkendte uddannelser, hvor godkendelsen vil kunne suspenderes efter ministerens bestemmelse, og i forhold til potentielt nye ansøgninger om godkendelser.
Sager, hvor der før denne lovs ikrafttræden er truffet afgørelse om tildeling af SU til en uddannelse i Rusland eller Belarus på baggrund af allerede godkendte uddannelser, berøres ikke af dette lovforslag, Det bemærkes, at der foreslås en solnedgangsklausul, hvorefter de foreslåede bemyndigelser ophæves igen den 1. januar 2024.
2. Lovforslagets hovedpunkt 2.1. Midlertidig suspension af SU-godkendelse af hele uddannelser i visse lande 2.1.1. Gældende ret Uddannelses- og forskningsministeren kan fastsætte regler om, at hele uddannelser i udlandet kan give ret til SU.
Dette følger af SU-lovens § 4, stk. 1, jf. lovbekendtgørelse nr. 1037 af 30. august 2017 om statens uddannelsesstøtte.
Uddannelses- og Forskningsstyrelsen godkender efter disse regler, at en hel uddannelse giver en uddannelsessøgende ret til SU.
Uddannelses- og forskningsministeren kan fastsætte regler om styrelsens godkendelse og særlige regler om SU, herunder om i hvilke perioder der kan gives SU.
Dette følger af SU-lovens § 4, stk. 2.
Uddannelsessøgende kan få SU til hele uddannelser i udlandet, når den uddannelsessøgende opfylder en række betingelser.
Der er ligeledes en række betingelser, som uddannelsen og uddannelsesstedet skal opfylde, for at uddannelsen kan godkendes som SU-berettigende.
Disse betingelser følger af kapitel 22 i SU-bekendtgørelsen, jf. bekendtgørelse nr. 2433 af 14. december 2021 om statens uddannelsesstøtte.
Det følger herunder at:
  Uddannelsesstedet skal være offentligt anerkendt i studielandet, og tilsvarende gælder for uddannelsen, med mindre denne er kvalitetssikret af en international anerkendt kvalitetssikringsinstitution.
  Uddannelsen skal være af en art, som ville være SU-berettigende i Danmark.
  Uddannelsen skal være et selvstændigt afrundet uddannelsesforløb, der afsluttes med en akademisk grad og fører til en akademisk titel.
  Uddannelsen skal være tilrettelagt som fuldtidsstudium.
  Uddannelsen må ikke være tilrettelagt som fjernundervisning.
  Uddannelsen skal være af en sådan art, at den ville kunne offentligt anerkendes i Danmark.
  Uddannelsen skal give en erhvervskompetence, som er umiddelbart anvendelig i Danmark.
Uddannelser i udlandet, der efter ansøgning tidligere har været godkendt til SU, fremgår af Uddannelses- og Forskningsstyrelsens såkaldte fast track-liste.
Listen revideres løbende og udbygges med nye uddannelser.
Hvis en uddannelse i udlandet ikke fremgår af fast track-listen, skal den uddannelsessøgende søge om at få uddannelsen optaget på listen.
 Der er på nuværende tidspunkt 11 uddannelser i Rusland og 1 uddannelse i Belarus, som fremgår af fast track-listen.
2.1.2. Uddannelses- og Forskningsministeriets overvejelser og den foreslåede ordning Det er ikke muligt inden for gældende ret at afvise SU-godkendelse af hele uddannelser i specifikke lande, hvis uddannelsesinstitutionen og den konkrete uddannelse i øvrigt lever op til de generelle krav, som gælder alle uddannelser i udlandet, hvortil der søges om SU-godkendelse.
Derfor er det heller ikke muligt at tage uddannelserne af fast track-listen.
 I forlængelse af den aktuelle situation mener regeringen ikke, at der fra dansk side skal godkendes hele uddannelser til SU i Rusland og Belarus på nuværende tidspunkt.
 Det foreslås på den baggrund, at uddannelses- og forskningsministeren bemyndiges til at kunne fastsætte regler om, at hele uddannelser i visse lande ikke kan godkendes til SU.
Det foreslås endvidere, at uddannelses- og forskningsministeren bemyndiges til at kunne fastsætte regler om, at nuværende godkendelser af hele uddannelser i visse lande suspenderes.
Bemyndigelsen forventes anvendt til at fastsætte regler om, at hele uddannelser i Rusland og Belarus ikke kan godkendes til SU.
Heller ikke selvom uddannelserne og uddannelsesinstitutionerne i øvrigt måtte opfylde de gældende betingelser for SU-godkendelse efter regler fastsat i medfør af SU-lovens § 4, stk. 1.
Bemyndigelsen forventes endvidere anvendt til at fastsætte regler om, at de nuværende godkendelser af hele uddannelser i Rusland og Belarus, suspenderes.
Suspensionen af de nuværende godkendelser vil medføre, at uddannelserne tages af styrelsens fast track-liste.
Uddannelses- og forskningsministeren vil med bemyndigelsen også kunne fastsætte regler om, at hele uddannelser i andre lande end Rusland og Belarus ikke kan SU-godkendes, ligesom ministeren med bemyndigelsen vil kunne fastsætte regler om, at nuværende godkendelser af uddannelser i andre lande end Rusland og Belarus, suspenderes.
Bemyndigelsen forventes dog alene anvendt i relation til den aktuelle situation vedrørende Ruslands invasion af Ukraine, og hvor situationen tilsiger det.
 Lovforslaget indeholder en solnedgangsklausul, der indebærer, at de foreslåede bemyndigelser til at fastsætte regler om, at hele uddannelser i visse lande ikke kan SU-godkendes, automatisk ophæves den 1. januar 2024.
3. Økonomiske konsekvenser og implementeringskonsekvenser for det offentlige Lovforslaget har ingen økonomiske konsekvenser eller implementeringskonsekvenser for det offentlige.
 Principperne for digitaliseringsklar lovgivning er ikke relevante for dette lovforslag.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget indebærer, at uddannelsessøgende, der ansøger om at få SU-godkendt en hel uddannelse i Rusland eller Belarus, vil få afslag herpå grundet forhold, der knytter sig til den aktuelle situation vedrørende Ruslands invasion af Ukraine, selvom uddannelserne og uddannelsesinstitutionerne i øvrigt opfylder de generelle betingelser for SU-godkendelse.
 Lovforslaget indebærer endvidere, at hele uddannelser i Rusland og Belarus, som på nuværende tidspunkt er godkendt til SU, vil blive taget af fast track-listen, hvorfor uddannelsessøgende ikke længere kan få SU til disse uddannelser på baggrund af uddannelsernes hidtidige godkendelse.
 Lovforslaget vil ikke få konsekvenser for de uddannelsessøgende, som indtil lovforslagets ikrafttræden har fået godkendt en ansøgning om SU til en hel uddannelse i Rusland eller Belarus.
6. Klimamæssige konsekvenser Lovforslaget har ingen klimamæssige konsekvenser.
7. Miljø- og naturmæssige konsekvenser Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Lovforslaget er sendt i kort offentlig høring umiddelbart før fremsættelsen i perioden fra den 4. april 2022 til og med den 6. april 2022 til følgende myndigheder og organisationer:
 Ankenævnet for Statens Uddannelsesstøtteordninger, Akademikerne, Akademisk Arkitektforening, Dansk Magisterforening, Danske Erhvervsakademier, Danske Erhvervsskoler og Gymnasier, Danske Gymnasieelevers Sammenslutning, Danske Handicaporganisationer, Danske Landbrugsskoler, Danske Professionshøjskoler, Danske SOSU-skoler, Danske Studerendes Fællesråd, Danske Universiteter, Det Centrale Handicapråd, Digitaliseringsstyrelsen, Djøf, Erhvervsskolernes Elevorganisation, Foreningen af Danske Lægestuderende, Frit Forum  Socialdemokratiske Studerende, Ingeniørforeningen IDA, Institut for Menneskerettigheder, Landssammenslutningen af Handelsskoleelever, Lærerstuderendes Landskreds, Pædagogstuderendes Landssammenslutning, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Sammenslutningen af Danske Socialrådgiverstuderende, Studenterrådgivningen, Studievalg Danmark, Sygeplejestuderendes Landssammenslutning, Udbetaling Danmark og Ungdommens Uddannelsesvejledning.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det følger af § 4, stk. 1, i SU-loven, at uddannelses- og forskningsministeren kan fastsætte regler om, at uddannelser i udlandet kan give ret til SU.
Det følger af § 4, stk. 2, i SU-loven, at Uddannelses- og Forskningsstyrelsen efter disse regler godkender, at en uddannelse giver en uddannelsessøgende ret til SU.
Uddannelses- og forskningsministeren kan fastsætte regler om styrelsens godkendelse og særlige regler om SU, herunder om i hvilke perioder der kan gives SU.
 Det foreslås, at der i SU-lovens § 4 indsættes et stk. 3.
 Efter det foreslåede stk. 3, 1. pkt., kan uddannelses- og forskningsministeren fastsætte regler om, at uddannelser i visse lande ikke kan godkendes til SU.
Bemyndigelsen forventes anvendt til at fastsætte regler om, at hele uddannelser i Rusland og Belarus ikke kan godkendes til SU.
Dette vil også være tilfældet, selvom uddannelserne og uddannelsesinstitutionerne i øvrigt måtte opfylde de generelle betingelser for SU-godkendelse efter regler fastsat i medfør af SU-lovens § 4, stk. 1.
 Med den foreslåede ordning vil Uddannelses- og Forskningsstyrelsen, efter de regler, der forventes fastsat ved bekendtgørelse, i en midlertidig periode ikke længere kunne SU-godkende hele uddannelser i Rusland og Belarus.
Uddannelses- og forskningsministeren vil med bemyndigelsen også kunne fastsætte regler om, at hele uddannelser i andre lande end Rusland og Belarus ikke kan SU-godkendes.
Bemyndigelsen forventes dog alene anvendt i relation til den aktuelle situation vedrørende Ruslands invasion af Ukraine, og hvor situationen tilsiger det.
 Efter det foreslåede stk. 3, 2. pkt., kan uddannelses- og forskningsministeren endvidere fastsætter regler om, at godkendelser efter regler fastsat i medfør af § 4, stk. 1, suspenderes.
 Bemyndigelsen forventes anvendt til at fastsætte regler om, at de nuværende SU-godkendelser af hele uddannelser i Rusland og Belarus, suspenderes.
 Suspensionen af de nuværende godkendelser vil medføre, at uddannelserne tages af styrelsens fast track-liste.
Uddannelses- og forskningsministeren vil med bemyndigelsen endvidere kunne fastsætte regler om, at nuværende SU-godkendelser i andre lande end Rusland og Belarus, suspenderes.
Bemyndigelsen forventes dog alene anvendt i relation til den aktuelle situation vedrørende Ruslands invasion af Ukraine, og hvor situationen tilsiger det.
Det er hensigten, at den foreslåede ordning alene vil finde anvendelse for ansøgninger om SU indgivet efter ikrafttrædelsestidspunktet.
For ansøgninger indgivet før ikrafttrædelsestidspunktet vil de hidtil gældende regler fortsat skulle finde anvendelse.
Det forudsættes, at en sådan overgangsordning vil indgå i den bekendtgørelse, som forventes udstedt i medfør af denne lov.
 Der henvises i øvrigt til pkt. 2.1. i lovforslagets almindelige bemærkninger.
Til § 2 Det foreslås i stk. 1, at loven skal træde i kraft dagen efter bekendtgørelsen i Lovtidende.
Den foreslåede bestemmelse skal ses i lyset af den helt ekstraordinære situation, som er baggrunden for fremsættelsen af lovforslaget.
Der er derfor behov for, at de foreslåede bestemmelser i lovforslaget hurtigt træder i kraft.
 Det foreslås i stk. 2, at § 4, stk. 3, i SU-loven, som affattet ved denne lovs § 1, nr. 1, ophæves den 1. januar 2024.
 Forslaget indebærer, at den foreslåede bemyndigelse til at fastsætte regler om, at hele uddannelser i visse lande ikke kan godkendes til SU, både for så vidt angår allerede godkendte uddannelser, hvor godkendelsen vil suspenderes, og i forhold til potentielt nye ansøgninger om godkendelser, automatisk ophæves den 1. januar 2024. Regler fastsat i medfør af bemyndigelser efter denne lov vil tilsvarende automatisk blive ophævet den 1. januar 2024.
 I forhold til SU-godkendelser af uddannelser, der suspenderes efter regler fastsat i medfør af denne lov, vil Uddannelses- og Forskningsstyrelsen, når reglerne ophæves, vurderer, hvorvidt betingelserne for godkendelse fortsat er opfyldt og dermed om en uddannelse kan sættes på fast track-listen igen.
 For ansøgninger om SU-godkendelse af uddannelser i lande, hvortil der ikke kan ske SU-godkendelse efter regler fastsat i medfør af denne lov, der indgives før den 1. januar 2024, men hvor der først træffes afgørelse i sagen den 1. januar 2024 eller senere, vil blive afgjort efter de regler, der vil gælde på det tidspunkt, hvor der træffes afgørelse.
 Loven gælder hverken for Færøerne eller Grønland, fordi den lov, som foreslås ændret, ikke gælder for Færøerne eller Grønland og ikke indeholder en hjemmel til at sætte loven i kraft for Færøerne eller Grønland.
