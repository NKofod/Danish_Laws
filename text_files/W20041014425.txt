Konkrete afgørelser vedr. årsagssammenhæng og påregnelighed ift. §1, stk. 1 fra ÅB 2004 I (N.j.nr. 11-01275-2004) Skadevolderen var tiltalt for at have taget hårdt fat omkring armene på ansøger og kastet hende mod hendes bil, slået og sparket hende på kroppen samt taget hårdt fat i håret på hende og trukket hende rundt.
Retten lagde til grund, at tiltalte havde taget hårdt fat om armen på ansøger, da han trængte hende tilbage til bilen, og at hans greb medførte blodudtrædninger.
Det kunne derimod ikke med den til domfældelse fornødne sikkerhed fastslås, at tiltalte i øvrigt havde udøvet vold mod ansøgeren.
Det fremgik af sagen, at ansøgeren havde haft stigende problemer med helbredet siden overfaldet, bl.a. tiltagende migræneanfald.
Hun led endvidere af stærke spændinger omkring nakken samt hukommelsesproblemer.
Efter rettens bevisbedømmelse fandt nævnet, at ansøgeren alene var berettiget til erstatning for følgerne af den beskedne vold, skadevolderen var dømt for at have udøvet, dvs. et hårdt greb om hendes arm.
Nævnet fandt ikke, at der var årsagssammenhæng mellem den vold, skadevolderen var dømt for at have udøvet, og de omfattende helbredsmæssige skader.
