Fremsat den 1. april 2011 af Line Barfod (EL), Per Clausen (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om oprettelse af et frihedsråd til fremme af frihedsrettigheder Folketinget pålægger regeringen inden udgangen af 2011 at oprette et frihedsråd, der skal arbejde for at udvide borgernes frihedsrettigheder.
Bemærkninger til forslaget Frihedsrettighederne er helt afgørende for en retsstat og et demokrati.
Men frihedsrettighederne, herunder ikke mindst den personlige frihed, er under pres.
Presset kommer både fra den teknologiske udvikling, der fører til stadig flere elektroniske spor og overvågning i vores hverdag, f.eks. mobiltelefoner, dankort, rejsekort, internetregistreringer og logning og fra mere og mere lovgivning, der indskrænker friheden.
 Der er brug for, at friheden kommer til at fylde langt mere i den offentlige debat, og der er brug for at se på, hvordan vi konkret kan styrke frihedsrettighederne.
 Derfor foreslår forslagsstillerne, at der oprettes et frihedsråd, der både kan igangsætte offentlig debat, komme med konkrete forslag til at øge friheden og advare, når der sker indskrænkninger af frihedsrettighederne.
Forslagsstillerne foreslår, at Frihedsrådet organisationsmæssigt opbygges som f.eks.
Udbudsrådet.
 Det foreslås, at Frihedsrådet skal have følgende opgaver:
  At rådgive regering og Folketing samt kommuner og regioner i spørgsmål, der vedrører frihed.
  At fremme debatten om frihed og frihedsrettighederne og følge udviklingen her i landet og i udlandet.
  At rådgive om nye lovforslag og andre initiativer, der vedrører frihed og frihedsrettighederne, og herunder deltage i udvælgelse og tilrettelæggelse af forsøgs- og udviklingsprojekter.
  At udarbejde analyser og forslag til fremme af frihed, og hvordan man bedst sikrer frihedsrettighederne.
  At formidle viden om og erfaringer om fremme og sikring af frihed og frihedsrettighederne.
  At yde vejledning gennem udgivelse af informative og pædagogiske hæfter, hjemmesider, computerspil, videoer, teaterstykker, udstillinger og lign. om forskellige emner vedrørende frihed og frihedsrettighederne gennem afholdelse af eller ved at medvirke i afholdelsen af kurser, temamøder, konferencer og høringer.
 Et konkret projekt for Frihedsrådet kunne f.eks. være at se på, hvordan vi får forskellige »nøgler« til registre, så cpr-nr. ikke giver adgang til så mange oplysninger om en person.
 Rådet skal ikke udtale sig om lovligheden af konkrete dispositioner i stat, regioner og kommuner eller fungere som klageorgan.
Vi foreslår, at Frihedsrådet skal bestå af 13 medlemmer og sammensættes således, at rådet besidder et alsidigt kendskab til spørgsmål omkring frihed og frihedsrettighederne.
Justitsministeren udpeger formanden, og de resterende udpeges af justitsministeren efter følgende retningslinjer:
KL og Danske Regioner indstiller sammen et medlem DI, DE, DA indstiller sammen et medlem LO, FTF, AC indstiller sammen et medlem Universiteterne indstiller sammen et medlem Rådet for Socialt Udsatte indstiller et medlem Børnerådet indstiller et medlem Retssikkerhedsfonden og Dansk Retspolitisk Forening indstiller sammen et medlem Advokatrådet indstiller et medlem Den Danske Dommerforening indstiller et medlem Institut for Menneskerettigheder indstiller et medlem Amnesty International indstiller et medlem Dansk Røde Kors indstiller et medlem.
 De indstillingsberettigede skal i henhold til ligestillingsloven indstille såvel en kvinde som en mand.
 Frihedsrådets sekretariatsbetjening kan varetages af Justitsministeriet, men for at fremme den politiske uafhængighed mest muligt foreslås det, at opgaven lægges ud til en ngo.
Forslagsstillerne foreslår, at der afsættes 4 mio. kr. årligt til Frihedsrådet.
Hvis der er flertal for forslaget, vil forslagsstillerne forhandle om finansieringen, ligesom forslagsstillerne er indstillet på at forhandle om sammensætning og opgavebeskrivelse.
 .
Skriftlig fremsættelse Line Barfod (EL) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et frihedsråd til fremme af frihedsrettigheder.
(Beslutningsforslag nr.
B 116) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
