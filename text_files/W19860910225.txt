Ankestyrelsens principafgørelse P-16-86 om beregning - personligt tillæg - folkepension - arveafkald Resume:
 En pensionist arvede en formue, men gav arveafkald til fordel for sine børn.
 Ankestyrelsen fandt, at den fiktive indtægt, der skulle indgå ved beregningen af pensionen, måtte beregnes ud fra nettoarven, det vil sige den faldne arv minus arveafgift.
 Ankestyrelsen fandt endvidere ikke grundlag for at pålægge kommunenat yde personligt tillæg til pensionen under hensyntagen til, at pen sionisten havde forringet sin økonomiske stilling ved at give afkald på arv.
 Kassation:
Principafgørelsen har ikke længere vejledningsværdi Love:
Lov om social pension - lovbekendtgørelse nr. 612 af 24. juni 1996 - § 17, stk. 1 og § 28, stk. 2, nr. 7 Sagsfremstilling:
En pensionist arvede i februar 1985 en formue efter sin bror.
Hun fraskrev sig imidlertid arven til fordel for sine 5 børn.
Det sociale udvalg beregnede herefter i overensstemmelse med pensionslovgivningens regler pensionen på grundlag af en fiktiv indtægt svarende til den indtægt, som pensionisten ville have haft, såfremt hun ikke havde givet afkald på arven.
Den fiktive indtægt blev beregnet til 8% af det beløb, der var faldet i arv bortset fra 8.000 kr.
Dette bevirkede, at pensionstillægget på 543 kr. blev reduceret til 80 kr.
Det sociale udvalg afslog at bevilge pensionisten personligt tillæg til pension.
Afslaget blev begrundet med, at årsagen til, at pensionisten i økonomiske henseender var vanskeligt stillet var, at pensionstillægget var bortfaldet, fordi hun havde givet afkald på arv.
 Ankenævnet ændrede det sociale udvalgs beregning af pension, således at der ved beregning af den fiktive indtægt blev fratrukket den arveafgift, som pensionisten skulle have betalt, såfremt hun havde modtaget arven.
 Ankenævnet fandt, at bestemmelsen i Socialministeriets bekendtgørelse nr. 455 af 5. september 1984 om social pension § 15, stk. 4, skulle fortolkes overensstemmende med lov om social pension § 28, stk. 2, nr. 7, således at angivelsen i § 15, stk. 4: . . . "det beløb, der er faldet i art". . . svarede til bestemmelsen i § 28, stk. 2, nr. 7: . . . "det beløb, hvormed pensionisten har forringet sin økonomiske stilling". . . , hvilket vil sige, at indtægtsgrundlaget for pensionsberegningen til pensionisten skulle forhøjes med 8% af det beløb, som hun havde givet arveafkald på, fratrukket arveafgiften heraf, idet der dog skulle bortses fra 8.000 kr.
 Ankenævnet ændrede således det sociale udvalgs beregning af pension, idet det sociale udvalg ikke ved beregningen af den fiktive indtægt havde fratrukket den arveafgift, som pensionisten skulle have haft betalt, såfremt hun havde modtaget arven.
 Ankenævnet hjemsendte derfor sagen til det sociale udvalg til fornyet behandling, dels med henblik på omberegning af pension, og dels til fornyet vurdering af pensionistens ansøgning om personligt tillæg på grundlag af de ændrede økonomiske forhold.
 Nævnet fandt, at det sociale udvalg ved genvurderingen af ansøgning om personligt tillæg skulle lægge pensionistens faktiske økonomiske forhold til grund ved vurderingen af, om pensionisten var ganske særligt vanskeligt stillet og dermed berettiget til personlig tillæg, idet nævnet ikke kunne godkende, at der ved vurderingen heraf blev taget hensyn til, at pensionisten havde forringet sin økonomiske stilling ved at give afkald på arv.
 Sagen blev anket af det sociale udvalg.
 Ankestyrelsen modtog fra skattevæsenet oplysninger om, at pensionistens formue pr. 31. december 1985 bestod af indestående i pengeinstitut på 20.214 kr.
 Lovgrundlag: Lov om social pension § 17, stk. 1, § 28, stk. 2, nr. 7. Socialministeriets bekendtgørelse nr. 455 af 5. september 1984 om social pension § 14, stk. 4 og § 15, stk. 4.
 Afgørelse:
 Ankestyrelsen tiltræder ankenævnets afgørelse med den af nævnet givne begrundelse, idet det dog bemærkes, at Ankestyrelsen under hensyn til de foreliggende oplysninger om pensionistens formueforhold ikke finder grundlag for at pålægge kommunen at yde personligt tillæg til pension.
