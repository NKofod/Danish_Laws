I forbindelse med en vejudvidelse afviste amtsrådet det af lodsejeren  

 fremsatte krav om erstatning for udgifter bl.a. til flytning af et  

 halmbaneanlæg med den begrundelse, at kørsel, der foregår på byggelinieareal,  

 og som er nødvendig for udnyttelsen af bygningerne, ikke berettiger til  

 erstatning.
Antaget ved overtaksation, at den omstændighed, at det  

 eksproprierede areal var omfattet af byggelinier, ikke udelukkede erstatning  

 for ulemper ved benyttelse af bygningerne uden for byggeliniearealet.
År 1986, den 10. december blev af Overtaksationskommissionen for Århus  

 amtsrådskreds og en del af Ringkøbing amtsrådskreds i sag 10, lb.nr. 7/1986 anke af taksationsforretning, begært af Århus amtskommune, hos Jørgen Arentzen Bjerre, Århusvej 170, Ålsø, Grenå, afsagt sålydende K e n d e l s e :
 Den af vejtaksationskommissionen for Århus amtsrådskreds I (nord) den 1.  

 juli 1986 afsagte kendelse, hvorved der blev fastsat erstatning til  

 lodsejeren, Jørgen Arentzen Bjerre, Århusvej 170, Ålsø, Grenå, i anledning af  

 ekspropriation, foretaget af Århus amtskommune, til ombygning af Århus-Grenå  

 landevej gennem Ålsø, er alene påanket af lodsejeren.
 Efter at parterne, hvoraf lodsejeren for Overtaksationskommissionen har  

 været repræsenteret ved advokat, har haft lejlighed til at redegøre for deres  

 standpunkter i skriftlige indlæg, har Overtaksationskommissionen den 8.  

 december 1986 foretaget besigtigelse af den omhandlede ejendom og afholdt  

 møde med parterne, der herunder har kunnet nedlægge deres endelige påstande  

 og nærmere begrunde disse.
 Lodsejeren har påstået arealerstatningen stadfæstet og ulempeerstatningen  

 forhøjet med ialt 175.000 kr., der fordeler sig med 100.000 kr. for  

 ejendomsforringelse, dels fordi vejen er rykket nærmere stuehuset, og dels  

 fordi vejbredden er blevet forøget og derved har vanskeliggjort anvendelse af  

 marken på den anden side af vejen som græsningsareal, og med 75.000 kr. til  

 dækning af ca. halvdelen af udgifterne til flytning af ajlebeholder,  

 kanalsystem og halmbaneanlæg.
 Amtskommunen har påstået ulempeerstatningen nedsat til 75.000 kr., og  

 arealerstatningen stadfæstet.
 Til støtte for deres påstande har parterne i det væsentlige gentaget de i  

 den indankede kendelse gengivne anbringender.
 Amtskommunen har især gjort gældende, at der ikke findes grundlag for at  

 yde særlig erstatning for de eventuele driftsmæssige gener, der skyldes, at  

 det bliver vanskeligere at manøvrere med store maskiner på arealet mellem  

 driftsbygningen og det nye vejskel i forbindelse med udnyttelse af  

 bygningerne.
 Det bemærkes, at ejendommen ved vurdering pr. 1. januar 1986 er ansat til  

 ejendomsværdi 1.050.000 kr. og grundværdi 298.900 kr., idet 130.000 m2 er  

 ansat til 1,51 kr. pr. m2, 70.000 m2 til 1,24 kr. pr. m2, 15.369 m2 til 1,03  

 kr. pr. m2, og 3.380 m2 (vej) til 0 kr.
Endelig bemærkes, at det eksproprierede areal har form af to op til 7 m  

 brede jordstrimler på begge sider af landevejen over en strækning af ca. 900  

 m.
Afstanden fra stuehusets nærmeste hjørne og fra staldens nærmeste hjørne  

 til vejarelet formindskes fra ca. 16 m til ca. 10 m, medens afstanden fra den  

 eksisterende mødding til vejarealet formindskes fra ca. 15 m til ca. 9 m.  

 Selve vejbanen til kørende trafik rykkes 0,30-0,40 m nærmere bygningerne,  

 medens den del af vejarealet, der ligger nærmest bygningerne, anvendes til  

 sti og rabat.
Det er telefonisk oplyst, at Grenå kommunes tekniske forvaltning har  

 pålagt lodsejeren at lovliggøre møddingen ved etablering af tæt beholder,  

 såfremt der holdes dyr på ejendommen.
Efter 1990 vil der gælde skærpede krav  

 med hensyn til kapaciteten og indretningen.
Der kan ikke forventes  

 dispensation fra miljølovgivningens afstandskrav om mindst 15 m fra mødding  

 til skel.
 Det er endvidere oplyst, at bygningerne er opført i 1930 - før pålæg af  

 byggelinie - og at der for tiden ikke er kreaturbesætning på ejendommen.
Det er endelig oplyst, at amtskommunen ikke har etableret 6 grenbrønde,  

 som var forudsat ved åstedsforretningen, idet det ikke fandtes påkrævet af  

 hensyn til ekspropriationen.
Mellem parterne har der været aftalt andre  

 mulddepoter og midlertidige arbejdsarealer end oprindelig forudsat.
Under  

 overtaksationskommissionens besigtigelse blev der truffet aftale om, at  

 amtskommunen leverer lodsejeren 3 1/2 tons asfalt til udfyldning af et hul i  

 indkørslen til ejendommen.
 Overtaksationskommissionen kan tiltræde, at arealerstatningen for  

 afståelse af ca. 200 m2 er sat til 20 kr. pr. m2, medens erstatningen for  

 afståelse af øvrige arealer er sat til 4 kr. pr. m2.
 Vedrørende ulemperne kan overtaksationskommissionen tiltræde, at der ikke  

 er fundet grundlag for at yde erstatning for udgift til opførelse af en 2,3 m  

 høj lyddæmpende mur, lige så lidt som for termoruder.
Overtaksationskommissionen finder ikke, at den lodsejeren tilkomne  

 erstatning for mulddepoter og midlertidige arbejdsarealer kan anses påvirket  

 af, at parterne har truffet indbyrdes aftale om, hvilke arealer der skal  

 benyttes.
Det ses ikke godtgjort, at amtskommunens undladelse af at etablere  

 drænbrønde har medført ulemper for ejendommen.
 Det tiltrædes, at der tilkommer lodsejeren en erstatning for tab af hæk og  

 yderligere beplantning og for nødvendiggjort haveomlægning samt for  

 dyrkningsskråning og afgrødetab.
Den omstændighed, at det eksproprierede areal har været omfattet af  

 pålagte byggelinier, findes ikke at udelukke erstatning for ulemper ved  

 benyttelse af bygningerne uden for byggeliniearealet, og det må lægges til  

 grund, at færdslen med maskiner på arealet mellem staldbygningen og  

 vejarealet er blevet vanskeliggjort, omend ikke umuliggjort.
Det må endvidere  

 lægges til grund, at lodsejeren efter ekspropriationen har været afskåret fra  

 at genetablere møddingen, der ikke opfyldte miljølovens krav, på det sted,  

 hvor møddingen hidtil har været anbragt, og at en ændret placering af  

 møddingen vil medføre forøgede udgifter.
 Lodsejeren findes berettiget til en erstatning i denne anledning, idet  

 erstatningsbeløbet herfor dog vil være at nedsætte på grund af opnåede  

 fordele ved nyetablering.
 Idet der i øvrigt ikke herudover findes at kunne gives erstatning for  

 værdiforringelse, findes den samlede erstatning for samtlige ulemper samt for  

 ejendomsskat herefter ialt at kunne fastsættes til 125.000 kr.
 Med den af det anførte følgende ændring stadfæster kommissionen den  

 indankede kendelse.
 Thi bestemmes:
Den indankede kendelse om fastsættelse af erstatning til  

 lodsejeren, Jørgen Arentzen Bjerre, Ålsø, stadfæstes med den ændring, at  

 uelmpeerstatnigen forhøjes fra 100.000 kr. til 125.000 kr I sagsomkostninger for begge kommissioner tilkendes der lodsejeren 5.000  

 kr.
