Skriftlig fremsættelse (30. november 2006) Undervisningsministeren  

  

 (Bertel Haarder) :
 Herved tillader jeg mig for Folketinget at fremsætte:
Forslag til lov om  

 ændring af lov om forberedende voksenundervisning og ordblindeundervisning  

 for  

 voksne (Styrket læse-, skrive og  

 regneindsats) (Lovforslag nr.
L 95).
 Forslaget er et led i udmøntningen af Aftale om fremtidens  

 velstand og velfærd og investeringer i fremtiden, juni 2006, Aftale om  

 udmøntning af globaliseringspuljen og Opfølgning på velfærdsaftalen, november  

 2006, samt den i § 1 i lov nr. 1153 af 7. december 2005 bestemte revision af  

 lov om forberedende voksenundervisning (FVU-loven).
 Det foreliggende  

 lovforslag udmønter den del af velfærdsaftalen og aftale om udmøntning af  

 globaliseringspuljen,  

 der vedrører forberedende voksenundervisning (FVU).
Den gældende  

 aldersgrænse på 18 år for deltagelse i FVU foreslås ændret, således at  

 undervisningsministeren  

 kan fastsætte regler om fravigelse af aldersgrænsen for visse målgrupper,  

 hvormed også deltagere under 18 år kan optages til FVU.
Forslaget skal bl.a.  

 understøtte velfærdsaftalen om, at der skal være bedre mulighed for at  

 kombinere FVU med en arbejdsmarkedsuddannelse.
Af velfærdsaftalen  

 fremgår det, at undervisningen skal målrettes personer, der taler dansk, men  

 har behov for bedre læse-, skrive og regnefærdigheder, og at der skal  

 indføres  

 obligatoriske test til FVU.
Testningen skal sikre, at der kun optages  

 deltagere, for hvem FVU er det rette tilbud.
For at imødekomme dette foreslås  

 det, at undervisningsministeren kan fastsætte regler om adgang til  

 undervisningen.
I henhold til den  

 gældende lov kan FVU i læsning, stavning og skriftlig fremstilling på trin 1  

 tilrettelægges særligt for deltagere, der har dansk som andetsprog og for  

 ordblinde deltagere.
Med baggrund i velfærdsaftalen foreslås det, at  

 bestemmelsen ophæves, da målgruppen for FVU-læsning klart skal fremgå for  

 udbyderne af FVU.
Sprogcentre kan efter  

 den gældende lov udelukkende udbyde FVU i læsning, stavning og skriftlig  

 fremstilling på trin 1, der er tilrettelagt for deltagere, der har dansk som  

 andetsprog.
Det foreslås, at sprogcentrene ligestilles med de øvrige udbydere  

 af FVU, og dermed får mulighed for at udbyde læsning, stavning og skriftlig  

 fremstilling (FVU-læsning) på trin 1-4 og matematik (FVU-matematik) på trin  

 1-2. Forslaget skal ses i sammenhæng med forslaget om ophævelse af den  

 særligt  

 tilrettelagte FVU i læsning, stavning og skriftlig fremstilling på trin 1 for  

 deltagere, der har dansk som andetsprog.
 For at imødekomme behovet  

 for en styrket opsøgende indsats og herunder en permanentgørelse af ordningen  

 med opsøgende FVU-konsulenter, foreslås det med udgangspunkt i  

 velfærdsaftalen,  

 at undervisningsministeren yder tilskud til konsulentvirksomhed inden for  

 lovens område.
 Idet jeg henviser til  

 lovforslaget med bemærkninger, tillader jeg mig at anbefale lovforslaget til  

 hurtig  

 og velvillig behandling.
