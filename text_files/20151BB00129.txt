Fremsat den 1. april 2016 af May-Britt Kattrup (LA), Simon Emil Ammitzbøll (LA), Anders Samuelsen (LA), Jonas Dahl (SF), Lisbeth Bech Poulsen (SF) og Trine Torp (SF) Forslag til folketingsbeslutning om, at salg af menneskelige æg skal sidestilles med salg af sæd Folketinget pålægger regeringen snarest og senest primo oktober 2016 at fremsætte de nødvendige lovforslag, så salg af menneskelige æg bliver sidestillet med salg af sæd.
Bemærkninger til forslaget Vi oplever i Danmark en lav fødselsrate og samtidig en mangel på donoræg.
Ifølge en undersøgelse foretaget af Dansk Fertilitetsselskab ønskede 600 barnløse i 2015 således et donoræg, mens der kun var 233 behandlinger tilgængelige hos de danske fertilitetsklinikker.
Der er lange ventetider, og nogle venter i op til 4 år før de bliver tildelt et donoræg (»Barnløse par venter i fire år på ægdonation« bragt i Information den 15. marts 2016). I stedet henviser både offentlige og private fertilitetsklinikker til udlandet, som flere hundrede barnløse hvert år rejser til for at få foretaget en behandling.
Både sæd- og ægdonation er i dag lovligt i Danmark, hvor maksimum kompensation til sæd- og ægdonorer ligger fast på henholdsvis 500 kr. og 2.400 kr.
Dansk lovgivning differentierer dog mellem menneskelige æg og sæd, når det kommer til salg.
Det er således muligt for sædbanker at fakturere for deres ydelse i forbindelse med sæddonation, da det anses som et samlet produkt, hvori der indgår en væsentlig produktionsproces.
Dels i forhold til selve håndteringen af celler som eksempelvis smittemarkørscreening, analyser, nedfrysning, opbevaring etc., dels i forhold til samtaler og udredning af donor.
Derfor anses salg af donorsæd ikke som en overtrædelse af § 268, stk. 2 i sundhedsloven.
Ægdonation er i § 12 i lov om assisteret reproduktion reguleret anderledes med et eksplicit forbud mod at sælge eller formidle salg eller på anden vis medvirke til salg af ubefrugtede eller befrugtede menneskelige æg, medmindre det er i forbindelse med behandling.
Modsat udenlandske klinikker kan danske klinikker således i dag ikke fakturere for deres ydelse i forbindelse med formidling af æg uden behandling, og de kan heller ikke etablere en ægbank.
 Dette beslutningsforslag skal sidestille salg af menneskelige æg og sæd, hvilket er et skridt i den rigtige retning til ikke at diskriminere og til at fjerne barrierer for fertilitetsbehandling.
 Forslaget vil ikke ændre kompensationsgraden til kvinder.
 Forslagsstillerne lægger derfor op til at ændre den eksisterende lovgivning, så salg af menneskelige æg sidestilles med salg af sæd.
Skriftlig fremsættelse May-Britt Kattrup (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at salg af menneskelige æg skal sidestilles med salg af sæd.
(Beslutningsforslag nr.
B 129) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
