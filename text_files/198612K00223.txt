Nr LSF 223 Forslag til Lov om forhindring af konflikten på sygehusene Fremsat af Pia Kjærsgaard (FP) Dohrmann (FP) Damgaard Nielsen (FP)  

 Poulsgaard (FP) den 24. marts 1987 § 1. På sygehusene gælder fredspligt til og med 31. marts 1989.
§ 2. Løn- og arbejdsvilkår i den i § 1 fastsatte periode fastlægges af den i § 3 omhandlede voldgiftsret.
 § 3. Voldgiftsretten består af 3 medlemmer.
Stk. 2 Formanden udpeges af Højesteret, en arbejdsmarkedskyndig udpeges af Arbejdsretten og en økonomisk sagkyndig af Det Økonomiske Råds formandskab.
§ 4. Voldgiftsretten ændrer de bestående løn- og arbejdsvilkår, så ændringerne kommer i niveau med de ændringer, der har været almindelige for de i 1987 afsluttede overenskomster på det offentlige område.
 § 5. Voldgiftsretten træffer sin afgørelse fredag den 8. maj 1987.
 STK 2. Materiale, som er modtaget i voldgiftsretten senest den 4.
 maj 1987, skal indgå i voldgiftsrettens overvejelser.
Stk. 3. Voldgiftsretten kan med tre timers varsel eller mere indkalde hvem som helst, der opholder sig i Danmark, til under vidneansvar at besvare de spørgsmål, som voldgiftsretten ønsker belyst for at forbedre grundlaget for sin kendelse.
§ 6. Lovforslaget kan stadfæstes straks efter dets vedtagelse i Folketinget.
 Stk. 2. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Hensynet til syge medmenneskers helbredelse må gå forud for abejdsmarkedets hellige køer.
Permanente ordninger i så henseende har Fremskridtspartiet foreslået mange gange i form af udførlige lovforslag, jf. senest L 97 af 5. december 1984, se Folketingstidende 1984-85, Tillæg A sp. 1813. Specielt på sygehus- og plejehjemsområdet er arbejdskonflikter særlig afskyelige.
I Danmarks nuværende situation har landet ikke råd til nogen som helst kollektiv arbejdskonflikt.
Vi skal arbejde mere og ikke mindre.
Dertil kommer, at lockout-/ strejkevåbnet nu om dage er aldeles ude af trit med livets forhold.
Uskyldige tredjepersoner og samfundet som helhed bliver først og fremmest ofrene.
Se i øvrigt mere i bilag 3 til L 71 af 21. januar 1982, optrykt i Folketingstidende 1981-82, 2. samling, Tillæg A sp. 1243.
Nærværende lovforslag tager derimod kun højde for den øjeblikkelige katastrofetrussel på området.
Skulle overenskomstsituationens udvikling på andre livsvigtige områder bliver truende, kan lovforslaget danne forbillede også for løsningen af problemerne her.
Forhåbentlig får Fremskridtspartiet inden foråret 1989 styrke til igen at få ophævet alle de fastlagte løn- og arbejdsvilkår, det være sig overenskomster eller love, og erstatte dem med lønfremgang gennem forhøjelse af den skattefri bundgrænse, jf.
nærmere f.eks. bilag 2 til L 71 af 21. januar 1982, optrykt i Folketingstidende 1981-82, 2. samling, Tillæg A sp. 1239.
