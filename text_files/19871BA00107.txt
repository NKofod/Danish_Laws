Nr BSF 107 Forslag til folketingsbeslutning om ret til uddannelsesorlov Fremsat af Ole Vig Jensen (RV) Bilgrav-Nielsen (RV) Marianne Jelved (RV)  

 Kirsten Lee (RV) Niels Helveg Petersen (RV) den 29. januar 1988 Folketinget pålægger regeringen at fremsætte lovforslag om ret til uddannelsesorlov efter følgende principper:
1. Lovens formål skal være at give ret til deltagelse i voksenuddannelse og folkeoplysning i arbejdstiden.
2. Alle arbejdstagere med mindst fem års tilknytning til arbejdsmarkedet på heltid eller tilsvarende deltid og med mindst et års ansættelse på den nuværende arbejdsplads har ret til at få orlov herfra uden løn med henblik på deltagelse i voksenuddannelse og folkeoplysning efter eget valg.
 Orlovsperioden kan højst strække sig over samlet to år.
Orlov kan bevilges på heltid eller deltid, dog mindst 3 timer ugentlig.
 Mindste orlov er i alt 20 timer.
3. Ordningen administreres på den enkelte arbejdsplads af arbejdsgivere og lønmodtagere i fællesskab under størst mulig hensyntagen til arbejdets gennemførelse.
4. Arbejdstageren er pligtig til at varsle arbejdsgiveren om orlov mindst 3 måneder inden orlovens påbegyndelse, når der ønskes orlov i sammenlagt mindst 14 dage.
 I øvrige tilfælde er varslets længde 2 måneder.
Hvis hensynet til arbejdets gennemførelse nødvendiggør det, kan orlovsperioden i særlige tilfælde og efter særlig aftale udsættes med højst en måned ud over de ovenfor nævnte varslingsperioder.
5. Arbejdstageren har ret til at vende tilbage til sit tidligere eller et tilsvarende job efter orlovsperiodens udløb.
Arbejdstageren har ret til at vende tilbage til sit job inden orlovsperiodens udløb, hvis orlovsperioden strækker sig over en måned eller mere.
Tilbagekomst til arbejdet inden orlovsperiodens udløb skal varsles til den første i måneden mindst en måned i forvejen.
 6. Arbejdstageren kan ikke afskediges som følge af uddannelsesorlov.
7. I tilfælde af uenighed om uddannelsesorlov arbejdstager og arbejdsgiver imellem afgøres sagen ved fagretlig behandling.
8. Det forudsættes, at et lovforslag kan fremsættes og vedtages i folketingsåret 1987-88.
Bemærkninger til forslaget Almindelige bemærkninger Den 30. maj 1984 vedtog Folketinget forslag til folketingsbeslutning om et 10-punkts-program for voksenundervisning og folkeoplysning (jf. bilag 1). (Se i øvrigt Folketingstidende, 2. samling, forhandlingerne sp. 3651, 4548 og 7421 samt tillæg A sp. 3853, tillæg B sp. 1239 og tillæg C sp.
673). Heri opfordredes regeringen til at forbedre rammerne for udviklingen af voksenundervisningen og folkeoplysningen samt øge voksnes muligheder for deltagelse heri.
Programmet er siden fulgt op på forskellig vis.
Inden for folkeoplysningen indledtes i 1985 et omfattende landsdækkende udviklingsarbejde, og der blev nedsat et folkeoplysningsudvalg, som fik til opgave at udarbejde en ny lovgivning på grundlag af erfaringerne herfra.
Inden for enkeltfagskurserne er der også iværksat forsøgsvirksomhed med henblik på udarbejdelse af særlige læseplaner og prøver for voksne.
På det erhvervsmæssige område vedtog Folketinget den 29. maj 1985 forslag til lov om efteruddannelse.
Ligeledes er der sket en udvidelse af dagpengemodtageres adgang til deltagelse i undervisning.
De her fremsatte forslag er en opfølgning af 10-punkts-programmets punkt 6 og 7 og følger de hovedprincipper, som er nedlagt heri.
Baggrunden for forslaget er 10 punkts programmets grundsyn, at det er både ønskeligt og nødvendigt med en forstærket indsats inden for voksenuddannelse og folkeoplysning med henblik på at kunne give borgerne de bedst mulige betingelser for at forudse, påvirke og tilpasse sig det moderne samfunds hastige udvikling.
Det gælder ikke mindst i de her fremsatte forslag voksnes muligheder for at kvalificere sig til et krævende og teknisk kompliceret arbejdsliv.
Den teknologiske udvikling indebærer strukturomlægninger, som har til følge, at mange job vil forsvinde og helt nye vil opstå.
Den erhvervsmæssige grunduddannelse, som er erhvervet for år tilbage, er derfor i mange tilfælde slet ikke tilstrækkelig.
Voksenuddannelsen skal derfor både give den enkelte mulighed for at forbedre eller supplere sin uddannelse og sikre et tilstrækkeligt udbud af kvalificeret arbejdskraft for erhvervene.
Ikke mindst i en situation med beskæftigelsesproblemer er det vigtigt, at alle i arbejdslivet kvalificerer sig til fremtidens uddannelseskrav.
Forslagets sigte er dog ikke blot erhvervsrettet.
Som i 10-punkts-programmet betones også det folkeoplysende og betydningen af den brede almene voksenundervisning.
Folkeoplysningen udgør således et vigtigt led i befolkningens muligheder for at skabe sig en helhedsopfattelse af et kompliceret samfund.
Derfor er det nødvendigt at støtte det folkeoplysende arbejde og hermed også de folkelige fællesskabers samtale om vigtige samfundsanliggender.
Ad denne vej kan der skabes et bedre grundlag for, at folkestyret kan løse det moderne samfunds komplicerede problemer.
Endelig bør der bygges videre på den tradition, som indebærer, at voksenundervisningen og folkeoplysningen ikke alene ses som en investering, men først og fremmest som et gode i sig selv, der kan medvirke til at styrke livskvaliteten.
Et grundlæggende princip er i den forbindelse, at den enkelte borger selv skal bestemme, hvad hun eller han vil deltage i, uden indblanding fra centralt hold.
Denne regel er også bærende i de her fremsatte forslag.
Dette er således i overensstemmelse med, at det altid har været voksenundervisningens og folkeoplysningens styrke, at den er vokset frem og har udviklet sig på deltagernes betingelser - tilpasset de aktuelle behov.
Parallelt med realiseringen af nærværende forslag må det derfor sikres, at der til enhver tid findes en hensigtsmæssig lovgivning med velegnede rammer for den fornyelse af voksenuddannelsen og folkeoplysningen, som samfundsudviklingen nødvendiggør.
Nærværende forslag udspringer af spørgsmålet om voksnes mulighed for at deltage i uddannelses- og folkeoplysningsaktiviteter.
En betragtelig del af den voksne befolkning deltager allerede, hvert år op imod en tredjedel.
Hvem det er, varierer mellem de forskellige områder.
Folkeoplysningsinstitutionerne rekrutterer brede grupper fra det danske samfund, ligesom enkeltfagskurserne på folkeskoleniveau i sagens natur har mange deltagere med en kort formel skoleuddannelse.
Den interne virksomhedsuddannelse og efteruddannelserne som helhed kendetegnes imidlertid af en skæv rekruttering, eftersom det oftest er den øverste del af virksomhedspyramiden, der deltager.
Undtaget herfra er arbejdsmarkedsuddannelserne, hvor deltagerne som regel ikke har nogen faglig uddannelse.
For voksenuddannelsen og folkeoplysningen som helhed er det  

 desværre de længere uddannede og aktive grupper, der er i overvægt blandt deltagerne.
Det vides, at mange forskellige hindringer både af arbejdsmæssig, af økonomisk og ikke mindst af »psykologisk« natur kan lægge sig i vejen for voksnes deltagelse i uddannelse og folkeoplysningsaktiviteter.
Mange i voksenalderen går helt uberettiget rundt med forestillinger om ikke at kunne slå til i en undervisningssituation.
Ikke mindst for store grupper af kvinder uden erhvervsuddannelse er dette en hindring, som tæller med, både for mange hjemme- og udearbejdende.
I forbindelse med en samlet voksenuddannelsespolitik er det en væsentlig opgave at mindske disse barrierer.
Der må permanent gives særlig mulighed for at etablere undervisningstilbud m.v. efter de ønsker og behov, der findes hos den gruppe af voksne, som ikke hidtil har fået særlig stor andel i velfærdssamfundets omfattende uddannelsestilbud.
Meget tyder på, at væsentlige dele af den nuværende uddannelsesvirksomhed ikke er tilstrækkelig attraktiv, hvilket også aktualiserer nødvendigheden af et fortsat udviklingsarbejde.
Imidlertid er det ikke blot et spørgsmål om selve undervisningen, men naturligvis også om de arbejdsmæssige og økonomiske forudsætninger for at deltage.
I dag kan en række forskellige grupper deltage i undervisning i arbejdstiden.
Det gælder ofte voksne, der i forvejen har en længerevarende uddannelse.
Derudover gives der også inden for arbejdsmarkedsuddannelserne lønkompensation til deltagerne.
Efter lov om efteruddannelse ydes økonomisk støtte til deltagerne, som hovedsagelig er tænkt at være teknikere, arbejdsledere, mellemledere og visse selvstændige.
Hensigten med de her fremsatte forslag er, i overensstemmelse med 10-punkts-programmet, at reducere de økonomiske og arbejdsmæssige barrierer for flere og andre grupper end de nævnte grupper.
Det sker ved, at den enkelte får ret til uddannelse, og ved, at der oprettes en fond, fra hvilken der kan gives voksne økonomisk støtte til deltagelse i et bredt udvalg af erhvervsmæssige voksenuddannelser og i et bredt udvalg af folkeoplysende og almene tilbud.
En del af udgifterne modsvares under de nuværende beskæftigelsesforhold af besparelser i dagpenge m.m., idet ledige vil kunne ansættes i job, der forlades af uddannelsessøgende.
Den enkelte voksne får gennem muligheden for betalt uddannelsesorlov en reel større frihed, fordi beslutningen om at tage en uddannelse ikke endeligt træffes i de »normale« uddannelsesår.
Samfundet får uddannelse til gengæld for dagpenge, og erhvervene får bedre kvalificeret arbejdskraft.
10-punkts-programmet for voksenundervisning og folkeoplysning forbinder to fordringer:
1. Voksenundervisningen og folkeoplysningen må have en høj grad af frihed for at kunne udvikle sig i overensstemmelse med den voksne befolknings ønsker og samfundsforandringerne.
2. Der skal sættes ind for at reducere de sociale og økonomiske barrierer, som måtte vanskeliggøre deltagelse i voksenundervisning og folkeoplysning, og som forhindrer, at borgerne reelt kan gøre brug af og frit vælge blandt de muligheder, som samfundet stiller til rådighed.
Den hidtidige indsats under 10-punkts-programmet har været koncentreret om den første fordring.
Nærværende forslag er et vigtigt skridt på vejen mod realiseringen af den anden fordring, idet forslagene er således koncentreret om uddannelsesorlov og voksenuddannelsesstøtte.
Der er dog et tredje vigtigt led, nemlig en fortsat udvikling af voksenuddannelserne og folkeoplysningen.
Derfor må det igangværende forsøgs- og udviklingsarbejde inden for 10-punkts-programmet videreudvikles.
Gennem de mange lokale projekter, som er iværksat, indhøstes vigtige erfaringer om alternative muligheder, der kan udstikke pejlemærker for en ændret eller ny uddannelseslovgivning.
Det gælder ikke mindst i forhold til de voksne, der først og fremmest er tænkt på i nærværende forslag.
En særlig opgave i forbindelse med den lokale udviklingsvirksomhed under 10-punkts-programmet, som kræver et tværgående samarbejde, er etableringen af undervisningstilbud, der kombinerer et erhvervsmæssigt og et alment folkeoplysende sigte.
Disse tilbud er ikke udviklet i nævneværdig grad.
De må imidlertid anses for at være særdeles relevante på fremtidens arbejdsmarked.
På tilsvarende måde må der tilskyndes til, at den efterhånden omfattende udviklingsvirksomhed inden for en række af de erhvervsmæssige uddannelser tager højde for de ny muligheder, nærværende forslag rummer.
Ligeledes repræsenterer lov om efteruddannelse et eksempel på den fornyelse inden for uddannelsespolitikken, der er brug for på flere områder.
Orlovs- og støttelovgivningen bliver derved et anliggende for hele det brede voksenuddannelses- og folkeoplysningsområde.
Det gælder såvel lovgivning, dispensationer som forsøgs- og udviklingsarbejde, der fortsat skal varetages af de respektive organer og institutioner, som i dag løser opgaverne, blandt andet i forbindelse med 10 punkts programmet.
Forslagene om ret til uddannelsesorlov og om etablering af en voksenuddannelsesfond nødvendiggør i øvrigt et mere åbent uddannelsessystem.
En vigtig grundtanke er således, at uddannelsesindsatsen skal passe bedre til den enkeltes ønsker og behov samt give den enkelte indflydelse på, hvornår i livsforløbet uddannelse skal indgå som en aktuel mulighed.
Deraf følger nødvendigheden af at kunne forlade sit arbejde i en periode for siden at kunne vende tilbage med ny indsigt, viden og kvalifikationer.
Internationale uddannelsesorlovsordninger I en nylig gennemført undersøgelse (»Rapport vedrørende betalt uddannelsesorlov i 8 vesteuropæiske lande«, af Bodil Mørkøv Ullerup.
Udviklingscenter for Folkeoplysning, 1987) vedrørende uddannelsesorlovsordninger i en række europæiske lande konkluderes, at man er nået langt internationalt på dette område.
 Det følgende er et uddrag fra undersøgelsen.
I forbindelse med ratifikationen af ILO-konvention nr. 140 i 1974 om betalt uddannelsesorlov (Paid Educational Leave) har en række lande (for eksempel Storbritannien, Frankrig, Sverige, Vesttyskland, Holland og Spanien) indført ordninger om uddannelsesorlov.
Andre lande som for eksempel Belgien, Luxembourg, Norge og Italien indførte ordninger i midten af 1970'erne uden at have tiltrådt konventionen.
Det kan således konstateres, at man i Danmark er langt bagefter, når det gælder lovgivning på uddannelsesorlovsområdet.
Disse internationale ordninger har nu eksisteret i 10 til 15 år og overlevet diverse regeringsændringer med skiftende politisk flertal, økonomiske stramninger m.v.
Fælles for stort set alle ordningerne er, at de er gjort langt mere omfangsrige i begyndelsen eller midten af 1980erne, hvilket må tages som et udtryk for, at denne del af voksenuddannelserne prioriteres stadig højere.
I det følgende gives en kort redegørelse for orlovsordninger af forskellig karakter og indhold i Frankrig, Italien, Luxembourg, 4 delstater i Vesttyskland og i Sverige.
Frankrig Alle privat og offentligt ansatte uanset virksomhedens størrelse har ret til betalt uddannelsesorlov.
Uddannelsesforløbet behøver ikke at relatere sig direkte til job, idet det kan være af såvel erhvervsrettet som kulturel karakter.
For at opnå retten til uddannelse skal lønmodtageren have haft 2 års tilknytning til arbejdsmarkedet og mindst 6 måneders ansættelse på arbejdspladsen.
Den maksimale varighed for et uddannelsesforløb er 1 år for fuldtidsstudier og 1.200 timer for deltidsstudier.
Lønkompensationen udgør en procentdel af den løn, der normalt oppebæres (typisk 80-100 pct.), og udbetales fra fonde, som styres af særlige organisationer.
Fondenes midler kommer fra virksomhederne, som indbetaler 0,10 pct. af deres samlede bruttolønudbetalinger.
Italien Rammerne for ordningen om retten til 150 timers betalt uddannelsesorlov er givet i de kollektive overenskomster (hvilket i øvrigt også er tilfældet i Holland), og bestemmelserne for den enkelte lønmodtager om, hvornår uddannelsen skal finde sted, hvor længe den må være, og hvor stor en lønkompensation der kan opnås, varierer med fagforbund og arbejdsplads.
Der opstilles dog generelt 3 betingelser for retten til at bruge 150-timers-reglen:
- en person, der ønsker uddannelse, skal bruge en del af sin fritid ud over de timer, som arbejdsgiveren betaler.
Normalt er kurserne tilrettelagt over 300-500 timer fordelt over 1, 2 eller eventuelt 3 år.
- højst 21/2-3 pct. af de ansatte på en arbejdsplads er på kursus samtidig.
- den enkelte må højst benytte 150-timers-reglen 3 gange i løbet af sine erhvervsaktive år.
Der findes to typer kurser inden for 150-timers-ordningen, nemlig undervisning på 6., 7. og 8. klassetrin i fagene italiensk, matematik, historie/geografi og fremmedsprog.
Deltagerne går enten på rene voksenhold eller i almindelige skoleklasser sammen med børnene.
Den anden type er mere specifikke og kan f.eks.
omhandle kursus i miljø eller økonomi og organiseres af universiteter og fagforeninger i fællesskab.
Der er ingen erhvervsrettede kurser under ordningen.
Alle kurser afsluttes med prøver, og deltagerne får et diplom.
Luxembourg Landet har den mest begrænsede ordning, idet der er en øvre aldersgrænse på 25 år for deltagerne, og der er derfor primært tale om at give unge lønmodtagere mulighed for at supplere deres uddannelse.
Der gives dog også støtte til deltagelse i anerkendte voksenundervisningskurser (uden aldersgrænse) for lønmodtagere.
Der kan opnås 36 timers betalt uddannelsesorlov med fuld lønkompensation, som finansieres af staten både for privat og for offentligt ansatte.
Ordningen giver i øvrigt unge mulighed for at tage på studieophold i udlandet.
Nye tiltag er på vej til forbedring af ordningen.
Vesttyskland 6 delstater har uddannelsesordninger, hvoraf de 4 mest omfattende findes i Hamburg, Hessen, Niedersachsen og Nordrhein-Westfalen.
Den enkelte delstats rolle er betydelig, da det er den, der anerkender og udbyder (i katalogform) de kurser (erhvervsrettede eller samfundsorienterende), som de uddannelsessøgende kan følge.
Styringen foretages af social-, kultur- eller undervisningsministerierne i de enkelte delstater.
Ordningen omfatter alle lønmodtagere, privat som offentligt ansatte, arbejdsløse, husmødre og udlændinge.
Uddannelsesforløbets varighed varierer fra 10 dage på 2 år til 1 uge om året, som kan opnås efter 1/2 års ansættelse på arbejdspladsen.
For så vidt angår lønkompensation og finansiering gælder i alle 4 delstater, at den uddannelsessøgende modtager fuld lønkompensation, som betales af arbejdsgiveren.
Regeringsmagten fordeler sig som følger: Hamburg - SPD/FDP, Hessen - CDU, Niedersachsen - CDU, Nordrhein-Westfalen - SPD.
Sverige Retten til at tage fri fra arbejde for at kunne deltage i undervisning gælder alle lønmodtagere - privat som offentligt ansatte.
Perioden, der holdes fri, er ikke tidsbegrænset og kan således strække sig fra få timer om ugen til hver dag i flere år.
Frihedsretten gælder alle former for voksenundervisning.
Der ydes ikke automatisk fuld lønkompensation, men alle kan søge om økonomisk støtte.
Ved fordelingen af midler opprioriteres ansøgere med kort skoleuddannelse, anstrengende arbejde, belastende familiesituationer og lignende.
Støttens omfang er delvis afhængig af familieforhold, men svarer stort set til arbejdsløshedsunderstøttelsen.
Ved længerevarende uddannelser på for eksempel et par år udbetales en del af støtten i form af et studielån.
Midlerne tilvejebringes ved, at de private og offentlige arbejdsgivere som en del af en arbejdsgiverafgift indbetaler et beløb svarende til 1/4 pct. af lønsummen til en særlig fond, hvilket på årsbasis andrager ca. 1 mia. kr.
For alle landene gælder, at arbejdsgiveren har ret til at udsætte orlovsperioden een gang i særlige tilfælde.
Der synes at være stor tilfredshed med ordningerne i de beskrevne lande.
Interesse og deltagelse er stadig voksende.
For fuldstændighedens skyld bør det endelig nævnes, at Europa-Parlamentet den 16. oktober 1987 vedtog en beslutning om uddannelsesorlov, som vil blive sendt til EF-Kommissionen, Rådet og medlemslandenes regeringer.
Bemærkninger til de enkelte punkter Ad pkt. 1 Forslaget skal sikre en ret til at få orlov fra arbejde efter et vist tilknytningsforhold til arbejdsmarkedet og til den enkelte arbejdsplads.
Enhver, der falder ind under kriterierne i punkt 2, skal ved at underrette arbejdsgiveren have ret til at få orlov til uddannelse i en periode for derefter at kunne vende tilbage til sit tidligere eller tilsvarende job på samme arbejdsplads.
Ad pkt. 2 Der foretages en afgrænsning således, at orlovsretten gælder for personer, der i en 5-års-periode på heltid eller tilsvarende deltid, dvs. 20 timer ugentlig eller derover, har været tilknyttet arbejdsmarkedet.
Ved tilknytning forstås, at det skal kunne dokumenteres, at der har været tale om lønnet arbejde i perioden.
Ligeledes bestemmes det, at man for at få orlov skal have opnået et fastere tilknytningsforhold til arbejdspladsen.
Grænsen er sat ved et års ansættelse på den pågældende arbejdsplads, uanset om der har været tale om heltid eller deltid.
Muligheden findes allerede i dag for enkelte grupper, men udvides hermed således, at den afgrænsning, der finder sted, udelukkende beror på, hvor længe man har været tilknyttet arbejdsmarkedet.
Orloven kan højst strække sig over to år.
Bestemmelsen giver ret til orlov på heltid eller deltid, dog således at der mindst skal tages 20 timers orlov i alt, og at orloven skal udgøre mindst 3 timer ugentlig.
Den enkelte kan for eksempel vælge at strække forløbet over længere tid og gå på nedsat tid på arbejdspladsen i denne periode.
En anden mulighed er at deltage i uddannelse på heltid og kun bevare den formelle tilknytning til arbejdspladsen, som består i retten til at vende tilbage til jobbet.
Denne fleksibilitet er nødvendig både af hensyn til voksenuddannelsernes og folkeoplysningens forskellige tilrettelæggelsesformer og af hensyn til de forskellige arbejdssituationer, som forskellige arbejdstagere kan være i.
Således giver bestemmelsen også mulighed for, at man kan indrette sig så hensigtsmæssigt som muligt under hensyntagen til forholdene på den enkelte arbejdsplads.
Ad pkt. 3 Orlovsordningen bygger på den grundlæggende forudsætning, at der på arbejdspladsen er en gensidig forståelse arbejdstager og arbejdsgiver imellem både vedrørende vigtigheden af at kunne deltage i uddannelse og vedrørende nødvendigheden af en så hensigtsmæssig tilrettelæggelse af arbejdet som muligt.
I hvert enkelt tilfælde må man gennem samtale nå frem til, hvorledes der både kan tages hensyn til den enkelte og til arbejdspladsen.
Der skal dog ikke herske tvivl om arbejdstagerens ret til uddannelsesorlov, men heller ikke om, at arbejdstageren i egen interesse bør tage de nødvendige hensyn til arbejdspladsen.
Ad pkt. 4 Til arbejdstagerens pligter hører at varsle uddannelsesorloven i god tid.
I bestemmelsen er i hovedsagen fastlagt en grænse på tre måneder, hvilket svarer til reglerne, som gælder ved barselorlov, om, hvor lang tid i forvejen der skal varsles, før orloven ønskes påbegyndt.
De 3 måneder gælder, hvor længden af den ønskede orlov er 14 dage eller derover.
Hvor der er tale om kortere orlov end 14 dage, er varslet 2 måneder.
I særlige tilfælde kan arbejdsgiveren udsætte den ønskede orlovsperiodes påbegyndelse med en måned ud over denne varslingsperiode.
Det skal understreges, at det er en regel, som kun må træde i anvendelse, når der rent faktisk kan påvises særlige omstændigheder i forbindelse med arbejdets tilrettelæggelse.
Således er der ikke tale om en generel forlængelse af varslingsperioden.
Reglen må påregnes først og fremmest at have betydning for mindre arbejdspladser.
Ad pkt. 5 Efter orlovsperiodens udløb har arbejdstageren ret til at vende tilbage til arbejdspladsen og få sit tidligere - eller et tilsvarende - job tilbage.
I tilfælde af, at arbejdstageren ønsker at afbryde orlovsperioden før dens udløb, er dette også muligt.
Arbejdstageren har i disse tilfælde ret til at vende tilbage til arbejdspladsen.
Varsel herom skal dog gives til den første i måneden mindst en måned i forvejen.
Dette er af hensyn til, at en vikar i givet fald skal kunne afvikle ansættelsesforholdet med et rimeligt varsel.
Naturligvis vil arbejdstageren i mange tilfælde efter aftale kunne vende tilbage før den varslede periodes udløb.
Det vil ikke mindst være tilfældet, når der er tale om orlov af kortere varighed, hvor der måske ikke er ansat vikar.
Denne fleksibilitet vil sandsynligvis være til stede i langt de fleste tilfælde, når ordningen administreres i forståelse mellem arbejdsgiver og arbejdstager.
Ad pkt. 6 En arbejdstager, som anmoder om uddannelsesorlov, må ikke hverken før eller under uddannelsesforløbet afskediges som en følge heraf.
Der skal således ydes arbejdstageren fuld beskyttelse mod uberettiget afskedigelse.
For uddannelsesorlov gælder i den forbindelse tilsvarende regler, der for eksempel er gældende vedrørende barselorlov.
Ad pkt. 7 Som nævnt forudsættes det, at orlovsordningen administreres i fællesskab af arbejdsgivere og arbejdstagere under hensyntagen til den enkelte, der skal have orlov, og til arbejdets tilrettelæggelse.
Det pålægges begge parter i fællesskab at bestræbe sig på at nå frem til enighed.
Uoverensstemmelser, som ikke kan løses lokalt, må undergå en normal fagretlig behandling.
Bilag 1 Beslutningsforslag nr.
B 114. Fremsat den 4. april 1984 af Ole Vig Jensen (RV), Bilgrav-Nielsen (RV), Estrup (RV) og Niels Helveg Petersen (RV) Forslag til folketingsbeslutning om et 10-punkts-program for voksenundervisning og folkeoplysning Folketinget opfordrer regeringen til at tage initiativer til at forbedre rammerne for udviklingen af voksenundervisningen og folkeoplysningen samt øge voksnes muligheder for deltagelse heri.
 Følgende principper lægges til grund:
1. Voksenundervisningen og folkeoplysningen udvikles efter et decentralt mønster, hvor deltagere, undervisere og initiativtagere gives udstrakt frihed til at bestemme indhold og form.
Det offentlige sikrer den voksne befolkning et bredt undervisningstilbud af såvel folkeoplysende som alment kompetencegivende og erhvervsmæssig karakter og voksnes deltagelse heri.
2. Folkeoplysningen og folkehøjskolen prioriteres og udvikles under størst mulig selvstændighed i forhold til det offentlige.
3. Enkeltfagskursernes almene kompetencegivende undervisning (9.-10-klasse og HF) udvikles til en egentlig voksenundervisning, som er frigjort fra folkeskolens og gymnasiets læseplaner, prøver og eksaminer.
4. Den erhvervsrettede voksenundervisning i det offentliges regi udbygges og gøres bredere og mere fleksibel.
5. Ved tildelingen af offentlige tilskud prioriteres den undervisnings- og folkeoplysningsvirksomhed, som etableres for voksne, der kun har fået en beskeden andel i samfundets omfattende uddannelsestilbud.
6. De økonomiske og arbejdsmæssige betingelser for deltagelse forbedres bl.a. ved oprettelse af en uddannelsesfond.
Voksenuddannelsesstøtte gives efter den enkeltes eget frie valg til at deltage i et bredt udvalg af folkeoplysende tilbud, herunder folkehøjskole, samt alment kompetencegivende eller erhvervsmæssig voksenundervisning.
Ved tildeling af støtte tages særligt hensyn til de i punkt 5 nævnte grupper.
7. Den adgang til uddannelsesorlov, der allerede i dag forekommer for visse grupper, udvides gradvis til at omfatte alle arbejdstagere samt selvstændige, især dem, som driver mindre virksomheder.
8. Forsøgs- og udviklingsarbejde styrkes med henblik på at forny allerede etablerede initiativer samt udvikle helt nye tilbud.
9. Det bør sikres, at underviserne i voksenundervisningen og folkeoplysningen foruden den faglige viden har erfaring i de arbejdsfunktioner og den hverdag, hvorfra deltagerne kommer, samt at der ved ansættelser snarere lægges vægt på reelle faglige og pædagogiske forudsætninger end på formel kompetence.
10. Voksne skal have ret til at dokumentere og få godskrevet deres reelle kundskaber og færdigheder uafhængigt af, på hvilken måde disse er erhvervet.
Der henvises i øvrigt til bemærkningerne til det oprindelig fremsatte forslag - specielt bemærkningerne til punkt 6 og 7.
 (Folketingstidende 1983-84, 2. samling, tillæg A, sp. 3866-3871).
