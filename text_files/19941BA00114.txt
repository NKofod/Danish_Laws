Nr BSF 114 Forslag til folketingsbeslutning om en ny fælleseuropæisk  

 nedrustningsaftale Fremsat af Keld Albrechtsen (EL) Søren Søndergaard (EL) den 27. april 1995 Folketinget beslutter, at et kommende dansk memorandum om Danmarks udspil til EU's regeringskonference i 1996 skal bygge - dels på den forudsætning, at Danmark ikke skal være medlem af WEU, og at  

 der ikke må ske en sammenlægning af WEU med EU eller NATO, - dels på den forudsætning, at Danmark skal fremlægge forslag om en ny  

 fælleseuropæisk nedrustningsaftale som alternativ til genskabelse af de gamle  

 Øst-Vest-modsætninger.
Bemærkninger til forslaget Debatten om Danmarks forhold til Vestunionen - WEU - er blusset op igen,  

 efter at Berlingske Tidende har offentliggjort uddrag af udkast til rapporten  

 fra regeringens Sikkerheds- og Nedrustningspolitiske Udvalg, SNU.
Ifølge Berlingske Tidendes oplysninger vil SNU's rapport indeholde en klar  

 argumentation for dansk WEU-medlemskab.
Blandt andet vil rapporten hævde, at  

 WEU vil udfylde et »sikkerhedstomrum i Østeuropa«, og at WEU vil  

 være i stand til at udgøre rammen om fredsbevarende aktioner.
Endelig vil  

 rapporten fremføre den påstand, at Danmark vil miste indflydelse i NATO ved  

 at stå uden for WEU.
 Rapporten vil også bygge på den antagelse, at EU ikke stiler mod at  

 indføre flertalsafgørelser om militære aktioner, og at der ikke kan blive  

 tale om en Europahær.
 Efter Enhedslistens opfattelse er SNU's analyse grundlæggende forkert.
Spørgsmålet om en Europahær er yderst aktuelt.
Der er allerede dannet det  

 såkaldte Eurokorps med styrker fra Belgien, Spanien, Tyskland, Luxembourg og  

 Frankrig.
Disse lande ønsker - ligesom England - en styrkelse af WEU, hvilket  

 alt sammen klart peger frem mod en Europahær.
NATO, WEU og EU har sammen igangsat et projekt om fælles  

 forsvarsmaterielpolitik - et projekt, som Danmark desværre er dybt integreret  

 i.
Her kan vi risikere en samordning af store våbenopkøb i en kommende  

 vesteuropæisk oprustning med henblik på at oprette  

 »udrykningsstyrker«.
Her kan f.eks. nævnes det overordentlig dyre  

 »Euro-fighter«-projekt, der går ud på at udvikle et fælles  

 krigsfly.
Særlig farlig er ideen om, at WEU kan være med til at sikre freden i  

 Østeuropa.
En udvidelse af NATO eller WEU med en del af de østeuropæiske  

 lande vil uundgåeligt medføre, at der skabes en ny deling ned gennem Europa,  

 et nyt jerntæppe.
Der vil så igen opstå en russisk interessesfære og en  

 vestlig.
Denne nye deling af Europa og den risiko, som dette indebærer, er  

 SNU tilsyneladende helt blind for.
Hos SNU er der tale om en tilbagevenden  

 til den gamle NATO-tankegang om, at den vestlige militæralliance skal sikre  

 freden gennem styrke og »afskrækkelse«.
Denne tankegang vil  

 igangsætte en ny oprustningsspiral.
I stedet er der brug for ny nedrustning i Øst- og Vesteuropa.
Rusland må  

 med i denne nedrustning, og derfor må også Ruslands østeuropæiske naboer gå  

 foran med nedrustning - i stedet for at svække deres økonomi ved at opruste  

 med henblik på NATO- eller WEU-medlemskab.
En ny fælleseuropæisk  

 nedrustningsaftale vil kunne sikre, at ingen føler sig truet, og vi vil kunne  

 fastholde både USA, Frankrig, Tyskland, England og ikke mindst Rusland på  

 fortsat nedrustning.
Det vil også betyde, at Danmark og andre lande med væsentlig moralsk  

 styrke kan arbejde for globale nedrustnings- og våbenbegrænsningsaftaler,  

 f.eks. forbud mod spredning af atomvåben.
Disse muligheder går tabt, hvis  

 Danmark lukker sig inde i en ny vesteuropæisk magtblok.
 Derfor bør Danmark i OSCE tage initiativ til, at der skabes et effektivt  

 forum for fælleseuropæisk nedrustning, f.eks. en ny nedrustningskonference,  

 som kan hindre, at nedrustningen går i stå, og hindre, at der i både  

 Vesteuropa og Rusland indledes en række nye og kostbare våbenprogrammer.
