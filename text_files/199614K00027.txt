Nr BTL 27 Betænkning over Forslag til lov om Elsparefonden   

 Nr L 27 1996-97, 1. samling Afgivet af Det Energipolitiske Udvalg Afgivet: 19961127 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danske Elværkers Forening, Danske Fjernvarmeværkers Forening og Sammenslutningen af Danske Elvarmeforbrugere.
 Miljø- og energiministeren har over for udvalget oplyst følgende:
Sammensætning af fondens bestyrelse Ifølge § 2 ledes fonden af en bestyrelse, der består af en formand og 8  

 øvrige medlemmer.
Formanden og 2 af medlemmerne skal være uafhængige af de  

 øvrige i bestyrelsen repræsenterede interesser.
De 6 øvrige medlemmer skal  

 repræsentere forsyningsvirksomheder, andre erhvervsvirksomheder, forbrugere,  

 kommuner og amtskommuner samt energi- og miljøorganisationer.
3 af sidstnævnte medlemmer skal have forankring i forbruger-, energi- og  

 miljøorganisationer.
Herudover vil der ved sammensætningen af fondens  

 bestyrelse blive tilstræbt en bred geografisk repræsentation og en ligelig  

 repræsentation af mænd og kvinder.
Blandt de personlige egenskaber vægtes især iderigdom og en engageret  

 tilgang til og overblik over fondens arbejdsområder.
Fonden skal være  

 dynamisk og løbende udvikle sin indsats i overensstemmelse med den  

 samfundsmæssige, energipolitiske og miljømæssige udvikling.
Der lægges derfor  

 vægt på en visionær og udviklingsorienteret, men samtidig praktisk indstillet  

 bestyrelse.
Fonden skal bestyre betydelige midler, hvorfor en ansvarlig  

 indstilling til forvaltningen af offentlige midler er et krav.
 Formanden for bestyrelsen skal besidde et erfaringsgrundlag, der sikrer,  

 at ordningen fungerer administrativt og økonomisk upåklageligt, gerne i form  

 af dokumenterede lederegenskaber, ligesom administrativ og økonomisk erfaring  

 samt viden om entreprise- og konkurrenceforhold skal være repræsenteret hos  

 de øvrige uafhængige bestyrelsesmedlemmer.
 I øvrigt skal bestyrelsen som helhed besidde følgende kvalifikationer:
- særlig viden om markedsføring, - særlig viden om energibesparelser (især med hensyn til  

 elvarmekonvertering og elapparater), - kreativitet og evne til nytænkning, - viden om nuværende og kommende tekniske muligheder, - kendskab til forhold med relevans for ordningen inden for boligsektoren  

 og den offentlige sektor.
 Af hensyn til koordineringen med spareinitiativerne i øvrigt skal to af  

 bestyrelsesmedlemmerne samtidig være medlemmer af Energimiljørådet.
Fondens finansieringsgrundlag og tilskudsberettigede sektorer Ifølge § 1 er udbetaling af tilskud fra fonden afgrænset til elbesparende  

 formål i boligsektoren og i den offentlige sektor.
Midlerne til fonden  

 finansieres, jf. § 1, stk. 4, via årlige afsatte beløb på finansloven, men  

 fonden kan også modtage midler fra anden side.
Fondens midler indkræves via  

 en forhøjelse af den eksisterende elafgift, som ved den af skatteministeren  

 foreslåede ændring af elafgiftsloven betyder, at erhvervslivet får refunderet  

 denne afgift.
I forbindelse med skattereformens fulde indfasning samt revurderingen af  

 de grønne afgifter for erhvervslivet i 1998 vil det blive vurderet, om der er  

 behov for, at de tilskudsberettigede sektorer, der omfattes af Elsparefonden,  

 også bør omfatte erhvervslivet eller dele heraf.
Endvidere vurderes det, om  

 finansieringsgrundlaget for ordningen bør ændres.
Bemyndigelser i loven Folketingets Energipolitiske Udvalg vil få forelagt udkast til  

 bekendtgørelser i medfør af loven, inden de udstedes.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Lovforslaget indeholder alt for mange bemyndigelser til ministeren.
Det er  

 f.eks. ministeren, der kan bestemme, hvilke aktiviteter og hvilke typer  

 bygninger der skal ydes tilskud til, ligesom det er ministeren, der udpeger  

 fondens bestyrelse og kan fastsætte regler for bestyrelsens måde at arbejde  

 på.
 Mindretallet finder ikke, der er grund til at indføre endnu en  

 energiafgift oven i de allerede eksisterende, lige så lidt som der er grund  

 til at give regeringen endnu et nyt håndtag til at øge det samlede  

 afgiftstryk.
 Ifølge regeringens egen skatte- og afgiftsreform fra 1993 skal de i  

 forvejen høje danske CO2- og energiafgifter stige fra henholdsvis 37 øre/33,5  

 øre i 1993 til henholdsvis 56 øre/49,5 øre i 1998.
 Mindretallet finder heller ikke, at det foreliggende lovforslag vil  

 bidrage mærkbart til, at Danmark kan leve op til internationale forpligtelser  

 på det miljø- og energimæssige område.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Grethe Rostbøll (KF) Kim Behnke (FP) fmd.
 Enhedslisten og Dansk Folkeparti havde ikke medlemmer i udvalget.
