Retsplejelovens §§ 115 og 115 a samt kapitel 93 b indeholder bestemmelser  

 om lokalnævn vedrørende politiets virksomhed.
Lokalnævnene har bl.a. til  

 opgave at træffe bestemmelse om undersøgelse af klager over politipersonalets  

 adfærd under udførelsen af tjenesten.
Ved lov nr. 270 af 10. juni 1981 er der  

 gennemført ændringer i bestemmelserne om lokalnævnenes behandling af  

 klagesager.
I tilslutning hertil har justitsministeriet i bekendtgørelse nr.  

 408 af 6. august 1981 fastsat ændrede administrative forskrifter for  

 lokalnævnenes virksomhed.
Ved justitsministeriets vejledning af 22. marts 1978 udsendtes  

 retningslinjer for behandlingen af klagesager i lokalnævnene.
Denne  

 vejledning erstattes af følgende vejledning:
A.
Afgrænsning af klager, der henhører under lokalnævnet 1. Bortset fra tilfælde, hvor et lokalnævn i medfør af  

 retsplejelovens § 1019, stk. 2, på eget initiativ træffer bestemmelse om at  

 iværksætte en undersøgelse, er det en forudsætning for iværksættelse af  

 lokalnævnets særlige klagesagsbehandling, at der foreligger en alvorlig ment,  

 endelig klage, der henhører under lokalnævnets sagsområde.
Ophidsede eller  

 berusede personer, der mundtligt, eventuelt telefonisk, retter henvendelse  

 til politiet, kan henvises til senere at indlevere en skriftlig klage eller  

 rette personlig henvendelse til en overordnet polititjenestemand om sagen.  

 Denne fremgangsmåde vil navnlig kunne anvendes, såfremt øjeblikkelig  

 bevissikring ikke skønnes fornøden, og klagen i øvrigt skønnes uvæsentlig.
I  

 sådanne tilfælde bør klageren dog vejledes om muligheden for at indgive klage  

 direkte til lokalnævnet.
 2. Klage kan indgives af andre end den, der påstås at  

 være forulempet af politiet, f.eks. forældre, forbipasserende m.fl.
3. Udtrykket »politipersonalet« omfatter  

 enhver, der har politimyndighed, herunder politiets jurister.
Derimod er  

 kontorpersonalet ikke omfattet.
4. Den påklagede adfærd må være udvist under  

 udførelsen af TJENESTEN.
Denne betingelse vil sædvanligvis være opfyldt, når  

 polititjenestemanden har optrådt i uniform, har legitimeret sig som  

 polititjenestemand eller i øvrigt har tilkendegivet sig som  

 polititjenestemand og påberåbt sig sin særlige myndighed over for en borger.
5. Klagen skal vedrøre politipersonalets ADFÆRD.
Det  

 centrale område for en sådan adfærd omfatter følgende sagsgrupper:
a.
Klager over vold og hårdhændet behandling i forbindelse med anholdelse,  

 under opløb og lignende.
b.
Klager over myndighedsmisbrug, f.eks. i forbindelse med anholdelse  

 eller ransagning.
c.
Klager over anden ukorrekt fremgangsmåde under udførelsen af tjenesten.
d.
Klager over uhøflig tiltale eller anden ukorrekt personlig optræden.
Uden for bestemmelsen falder klager over materielle afgørelser og  

 politipersonalets dispositioner i forbindelse med sagsbehandlingen.
Dette  

 gælder således klager, der alene vedrører, at en anholdelse er foretaget, at  

 der er sket ransagning, at nogen er bortvist fra en lokalitet, at en sag er  

 utilstrækkeligt eller urigtigt oplyst, at en rapport indeholder en ukorrekt  

 gengivelse af en afgivet forklaring, eller at behandlingen af en sag er  

 forhalet unødvendigt.
6. Klager over politipersonalets adfærd' omfatter også  

 henvendelser, der indeholder en anmeldelse om strafbart forhold.
Det kan ikke  

 tillægges afgørende betydning, om henvendelsen i formen fremtræder som en  

 klage eller en anmeldelse.
Sagen skal ikke sideløbende behandles som klagesag  

 og straffesag.
Hvis henvendelsen giver grundlag for en bestyrket mistanke om,  

 at en polititjenestemand har begået et strafbart forhold, må sagen behandles  

 som straffesag.
Selvom der ikke foreligger en sådan bestyrket mistanke, må  

 klagen dog også behandles som en almindelig anmeldelse om et kriminelt  

 forhold, hvis den påståede adfærd ikke ville kunne retfærdiggøres som et  

 nødvendigt led i tjenestens udførelse, f.eks. henvendelser om påstået  

 uterligt forhold eller påstået vold i forbindelse med en forkyndelse eller en  

 afhøring.
Vedrører henvendelsen derimod vold eller anden magtanvendelse i  

 forbindelse med f.eks. en anholdelse eller politimæssig indgriben i en  

 demonstration, altså tilfælde, hvor magtanvendelse har været nødvendig for at  

 gennemføre en politiforretning, vil udgangspunktet være, at sagen behandles  

 som klagesag, men en bestyrket mistanke om grovere vold indicerer ofte, at  

 sagen må behandles som straffesag.
I sager, hvor en person er afgået ved  

 døden eller påført meget alvorlige skader som følge af politiets indgriben,  

 vil der iøvrigt sædvanligvis straks være iværksat en undersøgelse i  

 strafferetsplejens former.
Fremkommer der i sådanne tilfælde en klage over en  

 polititjenestemand, medfører dette ikke, at sagen skal behandles i  

 lokalnævnet, men nævnet bør underrettes om klagens fremkomst og om, at sagen  

 indtil videre behandles i strafferetsplejens former.
 7. En sag, der er påbegyndt som klagesag, kan overgå  

 til straffesagsbehandling, jfr. retsplejelovens § 1019 m, stk. 1. Dette vil  

 navnlig ske i tilfælde, hvor der ved undersøgelsen af en klage fremkommer  

 grundlag for at rejse sigtelse mod den indklagede polititjenestemand.
 Såfremt der straks rejses straffesag i anledning af en henvendelse, der  

 rummer en klage over en polititjenestemands adfærd under udførelsen af  

 tjenesten, bør lokalnævnet underrettes herom, således at nævnet sikres adgang  

 til at behandle sagen, hvis påtale opgives, eller sagen ikke gennemføres til  

 fældende dom, jfr. retsplejelovens § 1019 m, stk. 2.
B.
Den indledende behandling af klagen 1. Uanset om en klage indgives til lokalnævnet eller  

 til politiet, må politimesteren (politidirektøren) hurtigst muligt efter  

 modtagelsen af denne tage stilling til, hvorvidt klagen henhører under  

 lokalnævnets sagsområde eller indeholder punkter, der må afgøres efter andre  

 regler end lokalnævnsbestemmelserne.
Endvidere må politimesteren  

 (politidirektøren) ved modtagelsen af anmeldelser, der vedrører  

 polititjenestemænd, være opmærksom på, hvorvidt henvendelsen efter sit  

 indhold må behandles som lokalnævnssag.
I tilfælde, hvor klagen er indgivet  

 til lokalnævnet, og hvor politimesteren (politidirektøren) finder, at klagen  

 eller dele af denne ikke skal behandles efter lokalnævnsreglerne, bør  

 spørgsmålet om sagsbehandlingen drøftes med lokalnævnets formand.
2. I tilfælde, hvor en episode, der har givet  

 anledning til en sigtelse for strafbart forhold, tillige har medført  

 indgivelse af en klage over politiet, og hvor forklaringer, afgivet af de  

 implicerede, har betydning såvel i klagesagen som i straffesagen, bør  

 straffesagen i almindelighed behandles forud for klagesagen.
Lokalnævnet bør  

 dog straks underrettes om klagen, ligesom der ved straffesagens afslutning  

 skal gives meddelelse til nævnet om afgørelsen samt tilstilles nævnet  

 udskrifter af de indenretlige forklaringer, der vedrører klagesagen.
3. Såfremt en klage vedrører både politipersonalets  

 adfærd og en materiel afgørelse, må den materielle del af klagen udskilles og  

 behandles af den kompetente myndighed på sædvanlig måde.
I tilfælde, hvor  

 klagen væsentligt vedrører en materiel afgørelse, og det må betragtes som  

 tvivlsomt, hvorvidt et bestemt klagepunkt skal opfattes som en særskilt klage  

 over en polititjenestemands adfærd, kan det ved besvarelsen af klagen over  

 den materielle afgørelse tilkendegives, at man alene har opfattet  

 henvendelsen som en klage over den materielle afgørelse.
Samtidig må klageren  

 vejledes om fremgangsmåden, såfremt han ønsker at klage over  

 politipersonalets adfærd.
4. Politimesteren (politidirektøren) kan uden  

 lokalnævnets medvirken foretage uopsættelige undersøgelsesskridt.
Sådanne  

 undersøgelser må ikke udføres af den, der klages over.
Endvidere kan  

 politimesteren (politidirektøren) foretage undersøgelser, der skønnes  

 nødvendige for at identificere den, der klages over, eller for at fastlægge  

 klagens indhold.
Derudover kan den indklagede polititjenestemand anmodes om  

 at fremkomme med en skriftlig fremstilling om klagen.
Den pågældende må  

 udtrykkelig gøres bekendt med, at han ikke har nogen pligt til at udtale sig  

 om klagen, jfr. retsplejelovens § 1019 d, stk. 1. Vedkommende tillidsmand  

 underrettes om en klages fremkomst.
5. Bestemmelsen i bekendtgørelsens § 21 giver  

 lokalnævnet, et klageudvalg eller nævnets formand hjemmel til eventuelt med  

 politiets bistand at søge indhentet de oplysninger, der er nødvendige for at  

 træffe afgørelse vedrørende iværksættelse af en undersøgelse.
Denne  

 bestemmelse giver alene mulighed for at indhente oplysninger, der kan  

 tydeliggøre klagen.
Derimod giver bestemmelsen ikke mulighed for at lade  

 politiet eller lokalnævnet selv foretage en egentlig undersøgelse.
Yderligere  

 oplysninger kan f.eks. være nødvendige i sager, hvor klage indgives af andre  

 end den, der påstås forulempet af politiet, og det ønskes oplyst, om denne  

 vil tiltræde klagen.
Endvidere kan der undertiden være behov for at få  

 afklaret, hvad der egentlig klages over.
I en del tilfælde er det næppe  

 sandsynligt, at klageren vil være i stand til på tilfredsstillende måde at  

 uddybe sin klage skriftligt.
Det kan derfor være rimeligt at give klageren  

 adgang til at uddybe klagen over for en overordnet polititjenestemand.
Der  

 bør derimod ikke foretages nogen egentlig afhøring af klageren.
 Derudover kan der forekomme tilfælde, hvor det skønnes hensigtsmæssigt at  

 lade klageren få lejlighed til at gennemse den indklagedes skriftlige  

 udtalelse i henhold til retsplejelovens § 1019 d og eventuelt kommentere det  

 fremkomne.
Bestemmelsen i bekendtgørelsens § 21 anviser en fremgangsmåde, der skal  

 kunne hindre, at behandlingen af en klagesag bliver langvarig som følge af  

 manglende elementære oplysninger i det første møde i lokalnævnet eller  

 klageudvalget efter modtagelsen af en klage.
Såfremt det skønnes  

 hensigtsmæssigt, kan der eventuelt gives politimesteren (politidirektøren) en  

 generel bemyndigelse til at indhente nærmere angivne oplysninger uden  

 forelæggelse for nævnet i hvert enkelt tilfælde.
6. Bestemmelsen i bekendtgørelsens § 20, stk. 2, giver  

 lokalnævnets formand mulighed for efter forhandling med politimesteren  

 (politidirektøren) og den advokat, som er medlem af nævnet, at træffe  

 afgørelse om at iværksætte en undersøgelse uden at afvente sagens behandling  

 i lokalnævnet.
Denne fremgangsmåde bør navnlig anvendes i tilfælde, hvor der  

 foreligger en alvorlig klage, der ikke kan afvises som ubegrundet, og klagen  

 indgives lang tid før næste ordinære møde i lokalnævnet eller et klageudvalg.  

 Politimesteren (politidirektøren) bør have opmærksomheden henledt på, om  

 denne fremgangsmåde eventuelt bør foreslås anvendt.
Såfremt der opstår  

 spørgsmål herom, bør politimesteren (politidirektøren) inden sagens  

 forelæggelse for lokalnævnets formand orientere vedkommende  

 personalerepræsentant i lokalnævnet og give denne lejlighed til at ytre sig  

 om den videre sagsbehandling.
I tilfælde af uenighed mellem politimesteren  

 (politidirektøren) og personalerepræsentanten bør det overvejes at søge  

 afholdt et ekstraordinært møde i lokalnævnet eller klageudvalget.
7. I motiverne til lokalnævnsreglerne er det forudsat,  

 at den hidtil fulgte praksis vedrørende politiets behandling af mindre klager  

 opretholdes.
Efter denne praksis bliver mange små klager afgjort ved en  

 samtale mellem en overordnet polititjenestemand og klageren.
Herved kan  

 fejltagelser og misforståelser opklares, og klageren vil undertiden være  

 tilfreds hermed.
Det kan endvidere tænkes, at klageren får medhold i sin  

 klage, f.eks. hvis den indklagede polititjenestemand erkender at have optrådt  

 ukorrekt.
Såfremt klageren i sådanne tilfælde modtager en beklagelse af det  

 passerede med tilsagn om, at forholdet vil blive påtalt, og han erklærer sig  

 tilfreds hermed, vil der ofte ikke være behov for at iværksætte nogen  

 undersøgelse.
Klageren må imidlertid vejledes om sin adgang til at få klagen  

 indbragt for lokalnævnet, ligesom der skal udfærdiges et notat om det  

 passerede, jfr. bekendtgørelsens § 15. Sagen bør endvidere forelægges  

 lokalnævnet til gennemsyn, således at nævnet får lejlighed til at træffe  

 bestemmelse om at iværksætte en nærmere undersøgelse i medfør af  

 retsplejelovens § 1019, stk. 2.
 Ovennævnte fremgangsmåde kan navnlig tænkes anvendt i tilfælde, hvor der  

 indgives mundtlig klage, eller hvor klageren får lejlighed til mundtligt at  

 uddybe sin klage, f.eks. ved indhentelse af supplerende oplysninger i medfør  

 af bekendtgørelsens § 21.
8. I tilfælde, hvor klagesagen ikke kan forventes  

 afsluttet inden for rimelig tid, bør klageren af politiet eller lokalnævnet  

 underrettes om, hvad der sker i sagen, og hvornår en afgørelse kan ventes at  

 foreligge.
I tilfælde, hvor en undersøgelse er foretaget, og nævnet har  

 fundet sagen tilstrækkeligt oplyst, skal klageren underrettes om sagens  

 videresendelse til politimesteren (politidirektøren) til afgørelse, jfr.  

 retsplejelovens § 1019 l, stk. 2.
C.
Lokalnævnets behandling af klagesager 1. Lokalnævnet har alene til opgave at træffe  

 afgørelse om, hvorvidt der skal iværksættes en undersøgelse i anledning af en  

 klage.
Afgørelse af selve klagen falder uden for lokalnævnets kompetence.
2. Lokalnævnets afgørelse om, hvorvidt en undersøgelse  

 bør iværksættes, vil i reglen kunne baseres på en skriftlig klage eller et  

 notat i medfør af bekendtgørelsens § 15 og den indklagede polititjenestemands  

 skriftlige udtalelse, eventuelt suppleret med oplysninger, som er fremkommet  

 i et møde med lokalnævnets formand eller sekretær i medfør af  

 bekendtgørelsens § 18, eller som er indhentet i medfør af § 21. Såfremt det  

 besluttes at iværksætte en undersøgelse, bestemmer nævnet, hvorledes  

 undersøgelsen skal foretages, jfr. retsplejelovens § 1019 b, stk. 2. Hensynet  

 til klageren og til den indklagede taler for, at sagerne fremmes med fornøden  

 hurtighed og effektivitet.
En retslig undersøgelse vil i almindelighed være  

 mere tidskrævende og omstændelig end en undersøgelse, foretaget af  

 statsadvokaten, og kan endvidere være mere belastende for sagens parter.  

 Såfremt der ikke i de enkelte tilfælde er væsentlige modstående hensyn, bør  

 undersøgelsen derfor i almindelighed foretages af statsadvokaten.
Dette  

 gælder særligt, såfremt der skal foretages afhøringer af personer, der bor  

 forskellige steder i landet.
Omvendt kan der foreligge tilfælde, hvor det  

 skønnes af betydning, at forklaringer afgives under vidneansvar eller i  

 offentlige retsmøder.
I disse tilfælde og i tilfælde, hvor der i forvejen  

 verserer straffesag mod klageren ved retten, kan en retslig undersøgelse være  

 mest hensigtsmæssig.
 3. Foretages undersøgelsen af statsadvokaten, skal  

 indklagede gøres bekendt med, at han har ret til at møde med en repræsentant  

 for den pågældende organisation, et andet medlem af personalet eller en  

 advokat som bisidder, jfr. retsplejelovens § 1019 e.
4. Når undersøgelsen er afsluttet, modtager  

 lokalnævnet den af statsadvokaten udfærdigede redegørelse.
Lokalnævnet tager  

 stilling til, om sagen kan anses for tilstrækkeligt oplyst, og sender i  

 bekræftende fald materialet til politimesteren (politidirektøren), som på  

 baggrund af det modtagne materiale træffer afgørelse om selve klagen, jfr.  

 retsplejelovens § 1019 l, stk. 2, og bekendtgørelsens § 27, stk. 1.
5. Bestemmelserne om lokalnævn giver ikke nævnet  

 hjemmel til selv at foretage egentlige undersøgelser af klagen, f.eks. gennem  

 afhøring ved nævnets formand eller sekretær.
Derimod giver bekendtgørelsens §  

 21 mulighed for, at klageren af nævnet kan opfordres til at uddybe sin klage.  

 En sådan uddybning kan eventuelt ske over for en repræsentant for nævnet  

 efter nævnets nærmere bestemmelse.
6. Bestemmelsen i bekendtgørelsens § 18 fastslår  

 klagerens og den indklagedes adgang til ved personligt fremmøde for  

 lokalnævnets formand eller sekretær mundtligt at redegøre for deres syn på  

 sagen.
Nævnets sekretariat skal ved modtagelsen af klagen gøre klageren  

 bekendt hermed.
Ifølge offentlighedslovens § 12 kan den, der er part i en sag, som er til  

 behandling i den offentlige forvaltning, forlange udsættelse med sagens  

 afgørelse, til han har afgivet en udtalelse om sagen.
En sådan udtalelse kan  

 afgives mundtligt eller skriftligt efter partens valg.
Den kan endvidere  

 afgives af en repræsentant for parten, f.eks. en advokat.
 De anførte bestemmelser giver ikke en part adgang til at udtale sig over  

 for det samlede lokalnævn.
7. Retsplejelovens § 1019 b, stk. 1, bestemmer, at  

 lokalnævnet i visse sager skal eller kan afvise at iværksætte en  

 undersøgelse.
Afvisning skal ske, hvis klagen findes åbenbart grundløs, eller  

 hvis sagen anses for tilstrækkeligt oplyst.
Denne bestemmelse giver ikke  

 nævnet adgang til at afgøre selve klagen.
Også i disse tilfælde afgøres  

 klagen af politimesteren (politidirektøren). Såfremt lokalnævnet ønsker at  

 meddele klageren baggrunden for nævnets afgørelse, bør dette ske på en sådan  

 måde, at klageren ikke opfatter lokalnævnets meddelelse som en afgørelse af  

 selve klagen.
Opmærksomheden henledes på bestemmelsen i bekendtgørelsens §  

 22, hvorefter politimesteren (politidirektøren) i disse tilfælde kan  

 bemyndiges til at underrette klageren om nævnets afgørelse samtidig med  

 meddelelsen af afgørelsen vedrørende selve klagen.
Såfremt lokalnævnet ønsker  

 at underrette klageren direkte, kan det være hensigtsmæssigt blot at meddele,  

 at man i medfør af retsplejelovens § 1019 b, stk. 1, ikke har fundet grundlag  

 for at iværksætte nogen undersøgelse, og at sagen er oversendt til  

 politimesteren (politidirektøren) til afgørelse.
8. Retsplejelovens § 1019 b, stk. 3, bestemmer, at der  

 i en bestemt type sager altid skal foretages en undersøgelse.
I tilfælde,  

 hvor klagen vedrører politipersonalets adfærd i forbindelse med fjernelse af  

 personer, der har nægtet at forlade en fast ejendom, skal der således altid  

 foretages en undersøgelse, når fjernelsen er begæret af en kommunalbestyrelse  

 i politikredsen, et af kommunalbestyrelsens udvalg, magistraten, et af dennes  

 medlemmer eller borgmesteren.
Lokalnævnet bestemmer, om undersøgelsen skal  

 foretages ved retten eller af statsadvokaten.
 Udtrykket »en fast ejendom« dækker uden særlige begrænsninger  

 den almindelige opfattelse af dette begreb, det vil sige et landområde eller  

 en grund med eventuelle bygninger.
Sager om fjernelse af personer, der overtræder bestemmelserne i  

 straffelovens § 264 eller bestemmelserne i politivedtægterne svarende til  

 normalpolitivedtægtens § 3 og § 16 vil kunne være omfattet.
En undersøgelse  

 er kun obligatorisk, når politiets bistand er rekvireret af selve  

 kommunalbestyrelsen eller i øvrigt af kommunale politikere som nævnt i  

 bestemmelsen.
Afgørelser truffet af udvalgsformænd træffes udelukkende på  

 udvalgets vegne, jfr. bestemmelsen i § 22 i loven om kommuners styrelse, og  

 er derfor omfattet af bestemmelsen.
Bestemmelsen omfatter derimod ikke  

 begæringer om fjernelse, der er fremsat af embedsmænd i den kommunale  

 forvaltning.
Bistand, der ydes af politiet efter anmodning fra fogedretten,  

 f.eks. i forbindelse med ind- og udsættelsesforretninger i kommunale  

 ejendomme, er heller ikke omfattet.
Heller ikke tilfælde, hvor politiet  

 griber ind af egen drift i henhold til retsplejelovens § 108, stk. 1, vil  

 være omfattet.
9. Retsplejeloven og bekendtgørelsen om lokalnævn  

 indeholder ikke bestemmelser om adgangen til at klage over lokalnævnets  

 sagsbehandling.
Justitsministeriet vil ikke kunne tage stilling til klager  

 over f.eks. nævnets afvisning af at iværksætte en undersøgelse eller  

 udformningen af lokalnævnets skrivelser.
D.
Afgørelse af klagesager m.v.
 1. Når lokalnævnet har afsluttet behandlingen af en  

 klagesag, sendes sagen til politimesteren (politidirektøren) til afgørelse.  

 Dette gælder alle sager, herunder også sager, hvor lokalnævnet har afvist at  

 iværksætte en undersøgelse i medfør af retsplejelovens § 1019 b, stk. 1.  

 Såfremt lokalnævnet har meddelt en klager, at man har afvist at iværksætte en  

 undersøgelse, fordi klagen findes åbenbart grundløs, og politimesteren  

 (politidirektøren) kan tiltræde denne opfattelse, vil politimesteren  

 (politidirektøren) ved sin afgørelse af klagen kunne henholde sig til nævnets  

 afgørelse.
2. Det bør fremgå af politimesterens  

 (politidirektørens) besvarelse af en klage, hvilket grundlag afgørelsen er  

 baseret på.
Svaret kan eventuelt indeholde et resume af sagens oplysninger,  

 herunder indklagedes fremstilling.
3. Politimesterens (politidirektørerns) afgørelse i en  

 klagesag kan påklages til justitsministeriet.
Såfremt klageren ikke får  

 medhold i sin klage, må politimesteren (politidirektøren) samtidig med  

 afgørelsen af klagen oplyse klageren om adgangen til at påklage afgørelsen.
 4. Klager over politimesteren (politidirektøren)  

 personlig indsendes efter afslutningen af lokalnævnets behandling til  

 justitsministeriet til afgørelse.
5. Den advokat, der som medlem af lokalnævnet har  

 deltaget i behandling af en klagesag, bør ikke optræde som partsrepræsentant  

 under senere retssager med udspring i de forhold, som har været behandlet i  

 lokalnævnet.
Der kan være tale om rollen som forsvarer, hvis tiltale er  

 blevet rejst mod indklagede, klageren eller eventuelt andre implicerede i  

 begivenhedsforløbet, eller rollen som advokat under en civil sag, typisk et  

 erstatningssøgsmål mod det offentlige.
Det ovennævnte vil efter  

 omstændighederne også gælde for advokater i kompagniskab med den advokat, som  

 er lokalnævnsmedlem.
E.
Aktindsigt 1. Akterne i klagesager, der henhører under  

 lokalnævnets kompetence, er omfattet af den almindelige adgang til aktindsigt  

 i medfør af lov nr. 280 af 10. juni 1970 om offentlighed i forvaltningen med  

 de begrænsninger, der følger af lovens undtagelsesbestemmelser.
2. Ifølge lovens § 8, stk. 1, afgøres spørgsmål om  

 aktindsigt af den myndighed, som har afgørelsen af den pågældende sag.
Indtil  

 lokalnævnet har afsluttet behandlingen af en klagesag, må der derfor i nævnet  

 tages stilling til begæringer om aktindsigt.
Begæringer, der fremsættes efter  

 nævnsbehandlingens afslutning, behandles af politimesteren  

 (politidirektøren), hvis afgørelse kan påklages til justitsministeriet.  

 Lokalnævnet må dog fortsat tage stilling til begæringer vedrørende akter, der  

 alene findes i nævnets sagsmateriale, f.eks. eventuel korrespondance, der  

 ikke følger med sagen.
I den forbindelse bemærkes, at efter  

 offentlighedslovens § 5, nr. 3, er en myndigheds interne arbejdsmateriale,  

 såsom referater, ikke undergivet aktindsigt.
3. Adgang til aktindsigt tilkommer efter loven såvel  

 sagens parter som offentligheden.
Såfremt en klagesag overgår til  

 straffesagsbehandling, vil sagens akter være omfattet af  

 undtagelsesbestemmelsen i lovens § 6, stk. 1. Opmærksomheden henledes på, at  

 denne bestemmelse ikke finder anvendelse på straffeakter, der til orientering  

 vedlægges en klagesag, som behandles i lokalnævnet.
Begæringer om aktindsigt  

 fra andre end sagens parter vil dog ofte måtte afslås helt eller delvis i  

 medfør af lovens § 2. I forhold til sagens parter vil begæringer om  

 aktindsigt kunne afslås, når betingelserne i § 10, stk. 1, er opfyldt.
Efter  

 denne bestemmelse kan aktindsigt nægtes, hvis partens interesse i at kunne  

 benytte kendskab til sagens dokumenter til varetagelse af sit tarv findes at  

 burde vige for afgørende hensyn til offentlige eller private interesser.
Den  

 nævnte interesseafvejning vil f.eks. kunne føre til, at aktindsigt efter  

 omstændighederne kan nægtes en part, hvis en offentliggørelse af dokumentet  

 ikke kan ske uden at krænke offentlige eller private interesser.
4. Offentlighedsloven fastsætter regler for, i hvilket  

 omfang offentligheden eller en part har krav på aktindsigt.
Begæringer om  

 aktindsigt i videre omfang kan imødekommes af vedkommende myndighed,  

 medmindre dette ville være uforeneligt med myndighedens tavshedspligt eller  

 af andre grunde give anledning til betænkeligheder.
F.
Tavshedspligt 1. Efter § 8, stk. 2, i bekendtgørelsen kan  

 lokalnævnet, såfremt tavshedspligt ikke allerede følger af regler i  

 lovgivningen, bestemme, at medlemmer ikke må videregive bestemte oplysninger  

 til offentligheden om forhold, som de har fået kendskab til i nævnet.
2. Henvisningen i bekendtgørelsens § 8, stk. 2, til  

 lovgivningens almindelige regler om tavshedspligt vedrører særligt  

 straffelovens § 152, stk. 1, og § 264 b.
Efter § 152, stk. 1, straffes med  

 bøde, hæfte eller under skærpende omstændigheder med fængsel indtil 1 år den,  

 som virker i offentlig tjeneste eller hverv, hvis han røber, hvad han i  

 tjenestens eller hvervets medfør har erfaret som en hemmelighed, eller hvad  

 der ved lov eller anden gyldig bestemmelse er betegnet som sådan.
Efter § 264  

 b straffes med bøde, hæfte eller fængsel indtil 6 måneder personer, som  

 virker eller har virket i offentlig tjeneste eller hverv, eller som i medfør  

 af offentlig beskikkelse eller anerkendelse udøver eller har udøvet et  

 erhverv, såvel som sådanne personers medhjælpere, når de røber privatlivet  

 tilhørende hemmeligheder, der er kommet til deres kundskab ved udøvelsen af  

 deres virksomhed, medmindre de har været forpligtede til at udtale sig eller  

 har handlet i berettiget varetagelse af åbenbar almeninteresse eller af eget  

 eller andres tarv.
3. En overtrædelse af et pålæg givet i medfør af  

 bekendtgørelsens § 8, stk. 2, om ikke at videregive bestemte oplysninger til  

 offentligheden om forhold, som de har fået kendskab til i nævnet, vil kunne  

 indebære et strafansvar efter straffelovens § 152, stk. 1, jfr. ordene:  

 »hvis han røber, hvad der ved gyldig bestemmelse er betegnet som en  

 hemmelighed.« 4. Som eksempel på andre bestemmelser af interesse kan  

 endvidere nævnes straffelovens § 264 d.
Efter denne bestemmelse straffes den,  

 som uberettiget videregiver meddelelser eller billeder vedrørende en andens  

 private forhold eller i øvrigt billeder af den pågældende under  

 omstændigheder, der åbenbart kan forlanges unddraget offentligheden.
5. Opmærksomheden henledes på den adskillige steder i  

 landet fulgte praksis, hvorefter der - inden for rammerne af de ovenfor  

 omtalte tavshedspligtsregler - af formanden eller en anden af lokalnævnet  

 udpeget person gives offentligheden orientering om de sager, der har været  

 behandlet i nævnet.
Omtale af konkrete enkeltsager bør ske i passende  

 anonymiseret form.
