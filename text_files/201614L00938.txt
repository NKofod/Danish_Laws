Betænkning afgivet af Sundheds- og Ældreudvalget den 23. maj 2017 Betænkning over Forslag til lov om ændring af lov om anvendelse af tvang i psykiatrien (Oprettelse af særlige pladser på psykiatrisk afdeling) [af sundhedsministeren (Karen Ellemann)]:
1. Ændringsforslag Sundhedsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 3. maj 2017 og var til 1. behandling den 10. maj 2017. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og sundhedsministeren sendte den 7. april 2017 dette udkast til udvalget, jf.
SUU alm. del  bilag 270. Den 3. maj 2017 sendte sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Psykiatrisk Selskab og Lægeforeningen, Danske Regioner, Rådet for Socialt Udsatte og SIND.
 Sundhedsministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 27 spørgsmål til sundhedsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Dansk Folkepartis medlemmer af udvalget tilslutter sig lovforslaget, men kan være betænkelig ved, at regeringen mener, at lovforslaget løser psykiatriens udfordringer.
Vi har desværre de seneste år set, at flere sengepladser er blevet lukket, og at flere mennesker med psykisk sygdom efter partiets opfattelse er blevet udskrevet for hurtigt.
Og det har medført, at mange mennesker med psykisk sygdom ikke har fået den nødvendige tid til behandling.
Desværre har vi efter flere voldsepisoder set os nødsaget til at sikre et behandlingstilbud til svært psykisk syge mennesker, som oftest også har et misbrugsproblem, og som kan have voldelige tendenser.
For DF var det under forhandlingerne vigtigt, at pladserne skulle være på afdelinger under regionerne, at det er psykiatriloven, som finder anvendelse, og at det sikres, at der med lovforslaget ikke forekommer ny tvang.
Det er syge mennesker, som har brug for hjælp, og det er dét, vi skal sikre.
Ved at sikre det sikrer vi også personalet, som dagligt prøver at hjælpe psykisk syge mennesker, og som desværre ofte står alene i situationer, hvor de ikke burde stå alene.
Med dette lovforslag samt L 206 på social- og børneministerens område håber DF, at vi kan komme et stykke af vejen.
DF ønsker dog stadigvæk fokus på og ressourcer til området, da dette forslag kun er et skridt på vejen.
DF vil følge området og håber også, at man bliver bedre til at visitere de enkelte, så vi ikke har institutioner med mennesker med forskelligheder, der gør, at det er svært at leve sammen.
Her skal kommunerne være bedre til at visitere og til at bruge specialiserede institutioner.
 Alternativets og Socialistisk Folkepartis medlemmer af udvalget mener, at der med et bredt fagligt og politisk samarbejde er fundet en god løsning med oprettelsen af 150 særlige psykiatriske pladser i det regionale behandlingssystem.
ALT og SF håber, at intentionen med lovforslaget kan opnås, og at den lille gruppe af særligt udsatte borgere med svære psykiske lidelser og udadreagerende adfærd, som pladserne er målrettet, kan få en længerevarende, intensiv og helhedsorienteret behandlings- og rehabiliteringsindsats, der sikrer, at de er bedre i stand til at mestre hverdagen.
Partierne er i den forbindelse særlig tilfreds med, at det med forslaget sikres, at der skal laves en samlet handleplan for hele indsatsen, når en borger indskrives på en af de nye afdelinger, og at der også skal forelægges en koordineret plan for borgeren ved udskrivning, så der sikres en god overgang og opfølgning.
 ALT og SF påpeger, at det er afgørende, at der sker en løbende evaluering af forslagets praktiske betydning med særligt fokus på kompetencefordelingen i visitationen, som med forslaget forankres i et tværfagligt sammensat visitationsforum.
ALT og SF gør samtidig opmærksom på, at der fremadrettet fortsat er behov for at forbedre og forandre psykiatrien i Danmark, og at dette forslag blot adresserer en lille del af de samlede udfordringer i psykiatrien.
Partierne er af den overbevisning, at arbejdet bør fortsætte, så det sikres, at der fremadrettet er en høj kvalitet i psykiatriens behandlingsmuligheder.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af sundhedsministeren, tiltrådt af udvalget:
 1) I titlen indsættes efter »psykiatrien« ordene: »og sundhedsloven«.
[Konsekvens af ændringsforslag nr. 2] Ny paragraf 2) Efter § 1 indsættes som ny paragraf:
»§ 01 I sundhedsloven, jf. lovbekendtgørelse nr. 1188 af 24. september 2016, som ændret senest ved lov nr. 430 af 3. maj 2017, foretages følgende ændring:
 1. Efter § 238 indsættes:
»§  238 a.
Et regionsråd kan af en kommunalbestyrelse, som har visiteret en person til en særlig plads på psykiatrisk afdeling, jf. kapitel 12 a i lov om anvendelse af tvang i psykiatrien m.v., opkræve betaling for personens ophold på afdelingen.
 Stk. 2. Et regionsråd kan af kommunalbestyrelserne i regionen opkræve betaling for ubenyttede særlige pladser på psykiatrisk afdeling, jf. kapitel 12 a i lov om anvendelse af tvang i psykiatrien m.v.
Stk. 3. Sundhedsministeren kan fastsætte nærmere regler om betaling efter stk. 1 og 2.«« [Hjemmel for regioners opkrævning] Bemærkninger Til nr. 1 og 2 Sundhedslovens kapitel 74 om ydelser i sygehussektoren indeholder ikke en klar hjemmel for regioners opkrævning af betaling fra kommuner i forbindelse med særlige pladser på psykiatrisk afdeling.
 De foreslåede ændringer har til formål at tilvejebringe en sådan hjemmel.
 Tilvejebringelse af en klar hjemmel for regioners opkrævning af betaling fra kommuner i forbindelse med særlige pladser på psykiatrisk afdeling er det eneste formål med de foreslåede ændringer.
 De foreslåede ændringer har således ikke til formål at ændre noget indholdsmæssigt i forhold til beskrivelsen i lovforslagets almindelige bemærkningers afsnit 4 om økonomiske og administrative konsekvenser for det offentlige.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Klaus Markussen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Christian Rabjerg Madsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
