 Ved afståelse af fast ejendom opgøres fortjenesten på grundlag af  

 kontantomregning af anskaffelses- og afhændelsessummerne efter reglerne i  

 ministeriet for skatter og afgifters bekendtgørelse nr. 511 af 22. september  

 1982 om beskatning af fortjeneste ved afståelse af fast ejendom.
 Private pantebreve m.v. skal efter disse regler kontantomregnes på  

 grundlag af kurser, som kvartalsvis offentliggøres af  

 statsskattedirektoratet.
 Tabellerne på vedlagte bilag indeholder kvartalsvise kurser vedrørende  

 perioden 1. kvartal 1975 til 4. kvartal 1982.
 Kurserne varierer med gældsposternes forrentning, restløbetid og  

 sikkerhedsmæssige placering.
Den sikkerhedsmæssige placering af en fordring findes ved en beregning af  

 den procentdel af den samlede prioritering, der udgøres af fordringen samt  

 foranstående hæftelser.
Fremgangsmåden kan illustreres ved følgende eksempel:
En ejendom sælges for 600.000 kr.
Køber overtager restgælden på  

 indestående prioriteter, i alt 480.000 kr., og restkøbesummen berigtiges ved,  

 at køber udsteder sædvanligt sælgerpantebrev med årlig ydelse 12,3%, heraf  

 rente 9% af den til enhver tid værende restgæld, på 70.000 kr. og betaler  

 50.000 kr. i kontant udbetaling.
 Restgælden på sælgerpantebrevet og de overtagne foranstående hæftelser  

 udgør i alt 70.000 kr. + 480.000 kr. = 550.000 kr., hvilket udgør 91,7% af  

 den samlede handelspris.
 Sælgerpantebrevet skal derfor kursansættes på grundlag af tabellen over  

 gæld med pantesikerhed udover 90% af pantets handelsværdi.
 Pantebrevets restløbetid er ca. 15 år, og omregningskursen kan herefter  

 findes ved i tabellen at gå ind under restløbetid 15 år og rentefod 8.01 -  

 10,00%. I 4. kvartal 1982 vil kursen være 45 og pantebrevets kursværdi 70.000  

 x (45/100) = 31.500 kr.
 Reglerne finder tilsvarende anvendelse ved opgørelse af fortjenesten ved  

 afhændelse af afskrivningsberettigede bygninger (beskatning af genvundne  

 afskrivninger) samt ved fastlæggelsen af afskrivningsgrundlaget for  

 afskrivningsberettigede bygninger, jf. lovbekendtgørelse nr. 487 af 1.  

 september 1982 om skattemæssige afskrivninger m.v., og ved skatte- og  

 afgiftsmæssig værdiansættelse af fast ejendom i dødsboer m.v. samt ved  

 gaveoverdragelser, jf. lovbekendtgørelse nr. 443 af 28. september 1972 om  

 afgift af arv og gave og cirkulære af 17. november 1982 om værdiansættelsen  

 af aktiver og passiver i dødsboer m.m. og ved gaveafgiftsberegning.
