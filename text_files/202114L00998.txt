Betænkning afgivet af Retsudvalget den 2. juni 2022 Betænkning over Forslag til lov om delvis undtagelse af den uafhængige taskforce om reder-, ejer- og forsikringsforholdene vedrørende »Scandinavian Star« fra reglerne i lov om offentlighed i forvaltningen m.v.
 [af justitsministeren (Nick Hækkerup)]:
1. Ændringsforslag Justitsministeren har stillet 1 ændringsforslag til lovforslaget.
2. Indstillinger Et flertal i udvalget (S, V, SF, EL, KF, DF, NB, IA, SIU og Karina Adsbøl (UFG)) indstiller lovforslaget til vedtagelse med det stillede ændringsforslag.
Et mindretal i udvalget (RV og Simon Emil Ammitzbøll-Bille (UFG)) vil ved 3. behandling stemme hverken for eller imod lovforslaget.
Mindretallet vil stemme for det stillede ændringsforslag.
Et andet mindretal i udvalget (FG) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Liberal Alliance, Alternativet, Kristendemokraterne, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at Venstre støtter forslaget, der undtagelsesvis sikrer, at visse interne dokumenter ikke omfattes af reglerne om aktindsigt.
Der henvises til forslagets bemærkninger.
Socialistisk Folkeparti Socialistisk Folkepartis medlemmer af udvalget hilser det meget velkommen, at vi endelig får en tilbundsgående undersøgelse af, hvad der skete i Danmarks største mordbrand, som kostede 159 personer livet, og hvor det viste sig, at man aldrig havde foretaget en undersøgelse af ejer- og forsikringsforholdene  selv om politiet havde hævdet det alle årene.
SF kæmper for at ændre offentlighedsloven, så der er mere åbenhed.
Derfor er det en særegen undtagelse, når SF nu bakker op om mindre indsigt, når det handler om undersøgelsen af reder-, ejer- og forsikringsforholdene vedrørende »Scandinavian Star«.
Dette sker, fordi taskforcen beder om netop det.
 Det er nemlig taskforcens vurdering, at det kan skade undersøgelsen, hvis der bliver adgang til offentlighed om det materiale, der løbende stilles til rådighed for taskforcen.
 For det første indsamler taskforcen materiale i et meget stort omfang, og derfor er det ikke  på det tidspunkt, hvor en anmodning om aktindsigt måtte indgives  muligt at få klarhed over, om materialet skal bruges i en senere politimæssig efterforskning, og om udleveringen kan hindre senere efterforskningsmæssige skridt.
 For det andet indsamles der løbende information via interviews, som de interviewede måske ikke ønsker offentliggjort, og hvor de kan nægte at deltage, såfremt anonymitet ikke kan garanteres.
For det tredje indhenter Justitsministeriet materiale for taskforcen, der er i udenlandske myndigheders besiddelse.
Her er forventningen, at interessen i at bidrage vil blive reduceret kraftigt, hvis ikke taskforcen kan garantere, at materialet vil blive underlagt mindst den samme fortrolighed, som det har hos den udleverende udenlandske myndighed.
I SF er vi oprigtigt interesserede i at få klarlagt forløbet om »Scandinavian Star«.
Da det ikke er en helt almindelig efterforskning, hvor meget skal indhentes ved frivillighed, må vi derfor tage det lidt usædvanlige skridt.
Vi frygter, at manglende medvirken vil kunne skade undersøgelsen.
 SF konstaterer endvidere, at det jo heller ikke er sådan, at politiet udleverer alt materiale i en straffesag på anmodning, da man også her har brug for at holde kortene tæt ind til kroppen ind til en eventuel retssag.
 På den baggrund støtter SF lovforslaget.
Radikale Venstre Radikale Venstres medlemmer af udvalget mener grundlæggende, at offentlighedsloven bør ændres, så der sikres større åbenhed og gennemsigtighed i den offentlige forvaltning.
Det er afgørende for tilliden til magthaverne, at disse kan ses efter i kortene.
Offentlighedsloven indeholder vide rammer for at undtage materiale fra aktindsigt.
Radikale Venstre tager til efterretning, at den uafhængige taskforce om reder-, ejer- og forsikringsforholdene vedrørende »Scandinavian Star« har ønsket, at taskforcens materiale ikke skal være omfattet af reglerne om aktindsigt i offentlighedsloven.
Radikale Venstre kan dog ikke støtte lovforslaget, da RV principielt ønsker mere åbenhed, end offentlighedsloven tilsiger, i stedet for mindre.
4. Ændringsforslag med bemærkninger Ændringsforslag Til § 2 Af justitsministeren, tiltrådt af et flertal (udvalget med undtagelse af FG):
 1) Datoen »15. juni 2022« ændres til: »1. juli 2022«.
[Udskydelse af lovens ikrafttræden] Bemærkninger Til nr. 1 Det foreslås, at tidspunktet for lovens ikrafttræden ændres fra den 15. juni 2022 til den 1. juli 2022 af hensyn til lovforslagets afsluttende behandling i Folketinget.
5. Udvalgsarbejdet Lovforslaget blev fremsat den 27. april 2022 og var til 1. behandling den 6. maj 2022. Lovforslaget blev efter 1. behandling henvist til behandling i Retsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og justitsministeren sendte den 15. marts 2022 dette udkast til udvalget, jf.
REU alm. del  bilag 198. Den 27. april 2022 sendte justitsministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til justitsministeren til skriftlig besvarelse, som ministeren har besvaret.
Bjørn Brandenborg (S) Thomas Jensen (S) Julie Skovsby (S) Leif Lahn Jensen (S) Rasmus Stoklund (S) Annette Lind (S) Karina Lorentzen Dehnhardt (SF) Lisbeth Bech-Nielsen (SF) Samira Nawa (RV) nfmd.
Susan Kronborg (RV) Rosa Lund (EL) Søren Søndergaard (EL) Aaja Chemnitz Larsen (IA) Aki-Matilda Høegh-Dam (SIU) Kasper Sand Kjær (S) Sikandar Siddique (FG) Preben Bang Henriksen (V) Jan E.
Jørgensen (V) Anne Rasmussen (V) Kenneth Mikkelsen (V) Morten Dahlin (V) fmd.
Michael Aastrup Jensen (V) Kristian Pihl Lorentzen (V) Peter Skaarup (DF) Karina Adsbøl (UFG) Marcus Knuth (KF) Britt Bager (KF) Pernille Vermund (NB) Simon Emil Ammitzbøll-Bille (UFG) Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ikke medlemmer i udvalget.
