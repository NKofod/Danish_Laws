 I medfør af § 38, stk. 4, i lov nr. 226 af 11. juni 1954 om almindelige  

 arbejderbeskyttelse fastsætter arbejdsministeren herved efter forhandling med  

 justitsministeren og ministeren for kulturelle anliggender følgende regler  

 for erhvervsmæssig medvirken af børn under 14 år ved offentlige  

 forestillinger m.v.
§ 1.  Politiet kan efter ansøgning i hvert enkelt  

 tilfælde tillade, at børn under 14 år erhvervsmæssigt optræder i offentlige  

 teaterforestillinger, ved offentlige koncerter, i offentlige varietee- eller  

 cirkusforestillinger, i radio og fjernsyn eller i andre offentlige  

 forestillinger eller medvirker som skuespillere eller statister ved optagelse  

 af film.
Sådan tilladelse må kun meddeles, såfremt barnets medvirken i den  

 pågældende forestilling eller filmoptagelse skønnes forsvarlig; der vil  

 herved navnlig være at tage hensyn til barnets alder, helbredstilstand og  

 miljø, dets skolegang, arten og hyppigheden af dets medvirken, den til  

 forberedelse, prøver og optræden nødvendige daglige arbejdstid, arbejdsstedet  

 samt engagementets varighed.
stk. 2.  Tilladelse meddeles af politimesteren i den  

 politikreds, hvor den pågældende forestilling finder sted, eller den  

 pågældende filmproducent har forretningslokale, i København af  

 politidirektøren.
Skal barnet medvirke i forestillinger, der gives af et  

 omrejsende teaterselskab, cirkus el. lign., eller i filmoptagelser, der  

 iværksættes af en udenlandsk filmproducent, meddeles tilladelsen af  

 politimesteren i den politikreds, hvor den første forestilling eller  

 optagelse finder sted.
§ 2.  Tilladelse i henhold til § 1 kan normalt kun  

 meddeles efter forevisning af en i overensstemmelse med nævnte lovs § 41  

 inden for det sidste halve år udstedt lægeattest for barnet vedrørende  

 arbejde af lignende art.
Politiet kan dog uden at kræve lægeerklæring  

 tilvejebragt meddele den omhandlede tilladelse for et tidsrum af indtil 4  

 uger; forlængelse af tilladelsen ud over 4 uger vil ikke kunne gives,  

 forinden barnet har været underkastet lægeundersøgelse i overensstemmelse med  

 den nævnte lovbestemmelse.
 stk. 2.  Lægeattest udstedes på den i socialministeriets  

 bekendtgørelse nr. 231 af 14. juli 1955 om lægeundersøgelse af personer under  

 18 år foreskrevne blanket, der udleveres arbejdsgiveren af politiet.
 stk. 3.  Forinden tilladelse meddeles, skal barnets  

 alder dokumenteres ved forevisning af fødsels- eller dåbsattest eller på  

 anden betryggende måde.
§ 3.  Tilladelsen skal nøje angive det tidsrum inden  

 for døgnet, i hvilket barnet må beskæftiges, således at der sikres det  

 tilstrækkelig nattehvile og lejlighed til at passe skoleundervisningen.
For  

 tilladelsen kan i øvrigt fastsættes sådanne vilkår, som i det enkelte  

 tilfælde findes påkrævede.
 § 4.  Den i lov nr. 226 af 11. juni 1954 om almindelig  

 arbejderbeskyttelse § 40 omhandlede arbejdsbog skal ikke benyttes ved børns  

 medvirken ved offentlige forestillinger m.v.
 § 5.  Politiet fører det almindelige tilsyn med  

 overholdelsen af foranstående bestemmelser og af de vilkår, der er opstillet  

 i tilladelser i henhold hertil.
 § 6.  Denne bekendtgørelse træder i kraft den 1. april  

 1964, således at den finder anvendelse ved forestillinger m.v., der finder  

 sted efter denne dato.
 Arbejdsministeriet, den 22. januar 1964.
 ERLING DINESEN.
 /Lundbeck.
