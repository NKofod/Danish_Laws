Nr BTL 220 Betænkning over Forslag til lov om undersøgelse af Nørrebrosagen   

 Nr L 220 1995-96, 1. samling Afgivet af Retsudvalget Afgivet: 19960502 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
Endvidere har udvalget modtaget to skriftlige henvendelser fra Dansk  

 Politiforbund og professor, dr. jur.
Eva Smith, Retsvidenskabeligt Institut  

 A.
 Disse henvendelser og justitsministerens kommentar hertil samt et notat om  

 Folketingets inddragelse af fakulteter/institutter på universiteterne til  

 afklaring af juridiske spørgsmål, herunder eventuelt at vælge en repræsentant  

 til kommissioner, er optrykt som bilag til betænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Flertallet har noteret sig justitsministerens svar på spørgsmål nr. 20,  

 hvoraf det fremgår, at den person, som skal bistå kommissionen med at  

 foretage afhøringer i retten, bør udpeges efter indstilling fra kommissionen.
 Et mindretal inden for flertallet (Enhedslistens medlem af udvalget)  

 udtaler derudover:
Under Nørrebrourolighederne den 18. maj 1993 blev en række personer ramt  

 af politiets kugler, uden at de efterfølgende blev dømt for at have begået  

 noget kriminelt.
Om ikke andet, så burde det have været grund nok til at  

 gennemføre en grundig og uvildig undersøgelse af, hvordan det kunne gå til.
En sådan undersøgelse burde selvfølgelig have været gennemført så hurtigt  

 som muligt efter begivenhederne, det vil sige på et tidspunkt, hvor der var  

 de bedste muligheder for at få opklaret mest muligt.
Men det skete ikke.
For Enhedslisten er det afgørende spørgsmål: Hvorfor blev der ikke  

 gennemført en grundig og uvildig undersøgelse af Nørrebro-begivenhederne på  

 det tidspunkt, hvor det burde være sket? Hvem har ansvaret for det? Og  

 hvordan kan noget lignende undgås fremover? Den politiske mulighed for at få undersøgt dette spørgsmål står og falder  

 med en samlet vedtagelse af § 2 i lovforslaget.
Derfor støtter Enhedslisten  

 hele denne paragraf, også selv om partiet ikke har den store tiltro til, at  

 der kommer så meget nyt frem om selve begivenhedsforløbet den 18. maj 1993.
 I forbindelse med Folketingets behandling af lovforslaget har Enhedslisten  

 udtrykt bekymring for, at en ny undersøgelse vil kunne blive blokeret af, at  

 en række af de centrale personer i sagen nægter at udtale sig med henvisning  

 til, at de kan risikere et disciplinært eller strafferetligt ansvar.
 Det er baggrunden for, at Enhedslisten har overvejet, om der eksisterer  

 muligheder for at fritage de involverede for et eventuelt disciplinært og  

 strafferetligt ansvar, blandt andet også fordi man kan risikere den noget  

 barokke situation, at der bliver gennemført tjenestemandssager for relativt  

 små forseelser, samtidig med at sager for relativt alvorligere forseelser  

 bliver opgivet på grund af forældelse i henhold til straffelovens § 93.
Imidlertid har Enhedslisten noteret sig reaktionen på overvejelserne  

 blandt andet fra repræsentanter for Dansk Politiforbund, og mindretallet må  

 på den baggrund konstatere, at uanset hvad Folketinget vedtager, så er der  

 personer og grupper, som ikke ønsker at bidrage til en belysning af de  

 områder, som undersøgelseskommissionen skal undersøge.
I den forbindelse skal  

 det så blot konstateres, at personer, som nægter at udtale sig eller forsøger  

 at få andre til ikke at udtale sig, dels må have noget at skjule og dels  

 påtager sig et ansvar for, at sandheden ikke kommer frem.
 Enhedslisten ønsker endelig at fremhæve, at det er meget hensigtsmæssigt,  

 hvis mindst et af undersøgelseskommissionens medlemmer kommer fra kredsen  

 omkring foreningen af de beskikkede advokater ud fra deres store sagkundskab  

 i forhold til tilsvarende sager.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet understreger, at lovforslaget udspringer af autonomes  

 voldsudøvelse mod resultatet af en lovlig folkeafstemning.
Dette nævner  

 lovforslaget intet om, og mindretallet finder det besynderligt, at der nu  

 igen skal foranstaltes en undersøgelse rettet mod politiet og  

 højesteretsdommer Asbjørn Jensen.
 Sagen har været undersøgt i snart 3 år, og mindretallet finder ikke, at  

 justitsministeren på nogen måde har godtgjort, at en ny undersøgelse vil  

 kunne bringe noget væsentligt nyt frem.
 Mindretallet bemærker generelt, at lovforslaget, der på en række punkter  

 strider mod dansk rets almindelige retsgrundsætninger, ikke har været sendt  

 til høring, men at et flertal i Retsudvalget tværtimod har ønsket at  

 gennemføre betænkningsafgivelse, uden at mindretallet har haft lejlighed til  

 at afvente svar på de stillede spørgsmål.
 Mindretallet skal dybt beklage, at der ikke har været den fornødne tid til  

 en forsvarlig behandling af dette usædvanlige lovforslag.
 Justitsministeren har fremsat lovforslaget den 13. marts 1996, hvilket  

 ligger mere end en måned efter den frist, der er aftalt med Folketinget for  

 fremsættelse af lovforslag, der ønskes fremmet i indeværende folketingsår.  

 Ministeren har været næsten en måned om at afgive svar på stillede spørgsmål,  

 hvilket har betydet, at udvalgsmedlemmerne kun har haft få dage til at  

 studere svarene og stille nye spørgsmål.
 Mindretallet finder, at lovforslagets tekst og bemærkninger vedrørende  

 undersøgelsens omfang er meget uklar.
Som påpeget af professor, dr.jur.
Eva Smith i en henvendelse til  

 Retsudvalget, optrykt som bilag til betænkningen, må det antages, at  

 undersøgelsen, som lovforslaget er formuleret, vil medføre, at kommissionen  

 skal afhøre mindst 500 personer.
 Justitsministerens kommentar til Eva Smiths henvendelse, ligeledes optrykt  

 som bilag til betænkningen, synes at bekræfte, at undersøgelsen kan blive  

 særdeles omfangsrig, aldeles uoverskuelig og meget langvarig.
Mindretallet har i øvrigt både under førstebehandlingen i Folketingssalen  

 og under udvalgsarbejdet stillet en række spørgsmål om undersøgelsens omfang.  

 Ministerens svar har ikke bragt nogen afklaring, idet ministeren alene  

 henviser til, at den kommission, der skal nedsættes, selv tilrettelægger  

 undersøgelsen.
Det er således ikke oplyst for Folketinget, hvor mange tusind  

 sider rapporter og retsbogsudskrifter kommissionen skal gennemgå, ligesom det  

 fortsat er helt uafklaret, hvor mange hundrede vidner der skal indkaldes,  

 samt hvilke fortrolige dokumenter myndigheder og borgere kan tvinges til at  

 udlevere.
 Afslutningsvis udtaler mindretallet, at man havde fundet det mere  

 konstruktivt, om justitsministeren havde indkaldt partierne til politiske  

 drøftelser om, hvordan man kan forebygge en gentagelse af de  

 borgerkrigsagtige tilstande, der herskede den 18. maj 1996.
 Noget sådant lægger lovforslaget slet ikke op til.
 Tværtimod medvirker regeringen med dette lovforslag til at vende denne sag  

 totalt på hovedet.
 Lovforslaget står således i skærende kontrast til den opbakning,  

 statsministeren og den daværende justitsminister gav politiet få dage efter  

 urolighederne.
 Et flertal inden for mindretallet (Venstres og Fremskridtspartiets  

 medlemmer af udvalget) er enig med Dansk Politiforbund, der i en henvendelse,  

 optrykt som bilag til betænkningen, til Retsudvalget har anført, at  

 undersøgelsen, der skal vurdere muligheden for at placere et retligt ansvar  

 hos personer, der var involveret i urolighederne, i den offentlige debat vil  

 få vægt som en egentlig dom.
 Dette flertal finder i øvrigt, at den undersøgelseskonstruktion, som  

 foreslås, er behæftet med væsentlige mangler med hensyn til de afhørtes  

 retssikkerhed.
Alene indkaldelse til afhøring vil virke som en mistænkeliggørelse.
Dertil  

 kommer, at det er uafklaret, hvilken retsstilling der er tiltænkt de afhørte,  

 der evt. senere vil kunne idømmes disciplinære eller strafferetlige  

 sanktioner.
 Såfremt man iagttager menneskerettighederne og almindelige  

 retsgrundsætninger i dansk ret, vil ingen kunne forpligtes til at afgive  

 vidneforklaring, hvis den pågældende herved vil udsætte sig selv for straf  

 eller tab af velfærd, og undersøgelsen vil allerede af den grund være  

 nytteløs.
Den omstændighed, at justitsministeren i flere svar har henvist til  

 undersøgelsen vedrørende den færøske banksag, bortforklarer ikke, at  

 undersøgelsen strider mod almindelige retsprincipper med hensyn til de  

 pligter, der pålægges de borgere, der involveres i undersøgelsen, ligesom de  

 helt utilstrækkelige forskrifter, som forslaget giver for kommissionen, synes  

 at bryde med, hvad der tidligere har været praksis.
Endelig ønsker dette  

 flertal at pege på de betænkeligheder, der må rejses i anledning af, at  

 lovforslaget helt i strid med praksis og uden anden hjemmel end nærværende  

 lovforslag pålægger universiteterne at udpege en person, der skal fungere som  

 en slags dommer.
Der henvises til bilag 20.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag To henvendelser til Retsudvalget og justitsministerens kommentar hertil  

 samt et notat om Folketingets inddragelse af fakulteter/institutter på  

 universiteterne til afklaring af juridiske spørgsmål, herunder eventuelt at  

 vælge en repræsentant til kommissioner Eva SmithDen 27. marts 1996 Professor dr.jur.
Retsvidenskabeligt institut A Københavns Universitet Studiegården, Studiestræde 6 1455 København K Til Folketingets Retsudvalg Christiansborg Christiansborg Slotsplads 1 1218 København K Vedrørende den nye Nørrebro-undersøgelse Herved tillader jeg mig at sende et indlæg, som også har været bragt i  

 dagspressen.
Pointen er, at Folketinget efter min opfattelse bliver nødt til  

 at fastlægge kommissoriet helt klart, hvis man vil undgå en ny  

 kommissoriestrid, som vi så det efter Asbjørn Jensens undersøgelse.
Naturligvis kan kommissoriet - når medlemmerne er fundet - selv spørge  

 Folketinget.
Det må imidlertid antages at have en vis betydning for de  

 potentielle medlemmer af kommissoriet at have en vis ide om omfanget af  

 arbejdet.
Med venlig hilsen Eva Smith Den nye Nørrebroundersøgelse Det fremgår af det seneste lovforslag vedrørende begivenhederne på  

 Nørrebro i maj 1993, at der skal nedsættes en undersøgelseskommission på 3  

 personer, der skal foretage en ny, selvstændig undersøgelse dels af de  

 forhold, der var omfattet af Asbjørn Jensens undersøgelse, dels af yderligere  

 forhold, bl.a. de ledelsesmæssige dispositioner.
 Ifølge bemærkningerne til § 2 skal der være tale om en ny selvstændig  

 undersøgelse - men samtidig hedder det i § 3, at  

 »undersøgelseskommissionen kan inddrage materiale, som er tilvejebragt i  

 forbindelse med den daværende rigsadvokats undersøgelse«.
Det fremgår ikke af bemærkningerne, hvad der menes hermed.
Betyder det, at  

 undersøgelseskommissionen kan lægge materiale til grund fra en undersøgelse,  

 der af ombudsmanden er karakteriseret som manglende uvildighed? Kan man  

 f.eks. anvende de afhøringer, som Rigspolitiets Rejsehold har stået for  

 (efter Asbjørn Jensens instruktion)? Eller skal alle afhøringer foretages på  

 ny, således at AJ's materiale kun bruges til vurdering af nye oplysningers  

 troværdighed samt i det omfang, der er tale om tekniske erklæringer? Ved besvarelsen af dette spørgsmål bør man nok overveje, hvad resultatet  

 vil blive, hvis man følger det, der synes at være regeringens ønske: en helt  

 ny undersøgelse.
Ved Asbjørn Jensens undersøgelse blev der afhørt ca. 150 beboere, og det  

 fremgår, at i alt 303 politifolk successivt var sat ind i området.
Dertil  

 kommer personer, der ikke ønskede at udtale sig ved AJ's undersøgelse  

 (pressefolk, aktivister m.v.). Og skal der laves en ny, selvstændig  

 undersøgelse, skal de fleste vel afhøres, så man er sikker på, at man ikke  

 har overset noget.
Dertil kommer eksperter (lydbånd, fundne kugler, politiets  

 udrustning) samt overordnede politifolk.
Og dermed er man kun færdig med første punkt.
Der er to yderligere punkter  

 i undersøgelsen, der dog næppe vil kræve helt så stort et antal  

 vidneafhøringer.
 Det må imidlertid antages, at kommissionen skal foretage afhøringer af  

mindst 500 personer - og nogle af disse vil det utvivlsomt blive  

 nødvendigt at afhøre mere end en gang.
I tamilsagen blev der afhørt 61 vidner.
Enkelte over flere dage, hvilket  

 næppe bliver nødvendigt i denne sag.
Alligevel siger det noget om den opgave, der venter kommissionen.
Dertil  

 kommer så læsning af rapporter, gennemsyn af videobånd, tekniske erklæringer,  

 undervisningsmateriale, mødereferater, Asbjørn Jensens og ombudsmandens  

 rapporter osv.
Tamilsagen tog 21/2 år - hvis undersøgelsesretten virkelig skal vende hver  

 en sten, vil det blive vore børnebørn, der kommer til at læse, hvad der  

 (ifølge undersøgelseskommissionen) skete på Nørrebro.
Dertil kommer, at  

 adskilligt flere ledende politifolk end Eefsen må antages at være  

 pensionerede, før undersøgelseskommissionen når til vejs ende.
Må jeg komme med et kættersk forslag: Mig bekendt har ingen rejst tvivl  

 om, hvorvidt de centrale dele af Asbjørn Jensens faktuelle undersøgelse  

 svarer til virkeligheden.
Vi ved, at politiets områdeleder misforstod en  

 »knibemelding«.
I den tro, at kollegerne var i livsfare, rykkede  

 han frem med en undertallig styrke uden at vente på tåregassen.
Vi ved også,  

 at man ikke kunne finde nøglen til skabet med tåregas.
Hvorfor ikke lade kommissionen lægge dette til grund og så koncentrere sig  

 om, hvem der havde ansvaret for, at knibemeldingen kunne misforstås, og at  

 nøglen ikke kunne findes.
Derudover kan man undersøge forhold, hvor der er  

 tvivl f.eks. modstridende vidneforklaringer samt naturligvis de  

 ledelsesmæssige dispositioner i bred forstand.
 Dermed ville man få et overkommeligt kommissorium, og - hånden på hjertet  

 - hvem tror, at vidnerne tre år efter kan fremkomme med nye sandfærdige  

 oplysninger? Risikoen for, at deres beretninger er influerede af  

 hukommelsesmæssige forskydninger, beretninger fra andre samt tv og radio, er  

 overhængende.
 Men under alle omstændigheder må Folketinget afklare, hvorledes § 3 i  

 kommissoriet skal forstås, så vi ikke skal have en ny kommissoriestrid - og  

 en 5. Nørrebroundersøgelse - når denne er færdig.
Dansk PolitiforbundDen 12. april 1996 Alhambravej 9 1826 Frederiksberg C Folketingets Retsudvalg Christiansborg 1240 København K Vedr. lovforslaget om Nørrebro-undersøgelsen Dansk Politiforbund må udtrykke sin skarpeste misbilligelse af, at  

 Justitsministeriets lovforslag om undersøgelse af Nørrebro-sagen indeholder  

 et krav om, at en nedsat undersøgelseskommission foruden det objektive  

 begivenhedsforløb skal vurdere muligheden af at placere retligt ansvar hos  

 personer, der var involveret i urolighederne.
 Forbundet frygter, at man er på vej til at oprette en maskeret særdomstol  

 med dømmende myndighed, fordi undersøgelseskommissionens beretning i praksis  

 vil få præjudicerende virkning for senere afgørelser.
 Forbundet tvivler på, at dette er lovgivningsmagtens hensigt.
 Vi vil begrunde det anførte nærmere:
 Selv om medlemmerne af undersøgelseskommissionen ifølge lovforslaget ikke  

 må være dommere, må man gå ud fra, at der udpeges personer, som er fortrolige  

 med anvendelse af juridisk metode.
Retsplejelovens regler om vidnepligt og vidneansvar gælder for de  

 afhøringer, som undersøgelseskommissionen ønsker foretaget.
For de  

 afhøringer, der måtte blive gennemført, medfører dette betydelig nøjagtighed,  

 hvilket er positivt.
 På den anden side må det tages i betragtning, at beretningen vil få  

 præjudicerende virkning over for en byretsdommer eller politimyndighed, der  

 behandler eventuelle senere straffe- og disciplinærsager mod de kritiserede.
 Dette er efter vor opfattelse ikke i overensstemmelse med almindelige  

 retssikkerhedsprincipper.
Undersøgelseskommissionen vil ifølge lovforslaget få betydelige ressourcer  

 stillet til rådighed.
Det er udmærket, når det gælder fastlæggelse af et  

 objektivt begivenhedsforløb.
 Men når kommissionen dertil skal udtale sig om skyldsspørgsmål, havner man  

 i den situation, at dens beretning får en vægt, der svarer til en overordnet  

 domstols dom.
 Dette er indirekte i strid med grundlovens § 61, andet punktum, hvorefter  

 særdomstole med dømmende myndighed ikke kan oprettes.
 Man kan indvende, at kommissionens beretning ikke nødvendigvis behøver at  

 resultere i efterfølgende straffe- og disciplinærsager.
 Det er efter vor opfattelse uundgåeligt, at de personer, hos hvem  

 kommissionen placerer et ansvar, efterfølgende bliver tiltalt eller  

 disciplinærforfulgt.
Det følger af, at kommissionen i vid udstrækning anvender de principper,  

 også anklagemyndigheden bruger.
Det er umuligt for de pågældende instanser  

 efterfølgende at se bort fra eller tilsidesætte undersøgelseskommissionens  

 konklusioner i betragtning af dens sagkundskab, tilførte ressourcer og  

 arbejdsmetode.
Det betænkelige er, at lovforslaget gør det til en opgave for kommissionen  

 at vurdere, om nogen kan anses ansvarlige for Nørrebro-begivenhedernes  

 udvikling.
En sådan vurdering sker på baggrund af flere års mere eller mindre  

 seriøs kritik af den tidligere undersøgelse og det pres, denne kritik  

 afstedkommer.
Et andet uheldigt aspekt, når kommissionen skal udtale sig om ansvar, er  

 konsekvenserne for dem, der indkaldes til afhøring.
Den blotte indkaldelse  

 medfører en sådan mistænkeliggørelse af en polititjenestemand, at  

 vedkommendes karriere risikerer at afsluttes.
Selv om den senere beretning  

 konkluderer, at han/hun ikke har begået fejl.
 Selv om undersøgelseskommissionen ikke skal afsige dom, bliver dette  

 virkningen, hvis kommissionen mener, at f.eks. delingsførere har begået fejl  

 eller forsømmelser.
 Ved et kommissorium som lovforslagets giver man reelt  

 undersøgelseskommissionen dømmende myndighed.
 Medvirkende hertil er endvidere, at offentligheden, herunder politikerne,  

 har en tendens til at opfatte beretningen som en dom.
Hvem husker ikke, at en statsminister trådte tilbage få timer efter, at  

 beretningen i tamilsagen blev offentliggjort? Vel var dette en politisk afgørelse, men den viser, hvilken vægt man  

 tillægger beretninger som her omhandlet.
 I lovforslaget hedder det på side 11:
»Når kommissionens beretning foreligger, må de pågældende  

 myndigheder, herunder ansættelsesmyndigheder, tage stilling til, hvilke  

 konsekvenser der skal drages af kommissionens udtalelser om sådanne  

 ansvarsspørgsmål.« Det er betænkeligt, at de personer, der måtte blive kritiseret, uanset den  

 umiddelbare, vidtrækkende virkning for deres fremtid, ikke har nogen  

 appelmulighed.
De må afvente retssystemets reaktion på kritikken.
Men  

 retssystemet vil som ovenfor nævnt have meget vanskeligt ved at bortse fra  

 kommissionens kritik.
Derfor kan man frygte, at kritikkens virkning reelt er  

 en domfældelse.
Hvor er sikkerheden for, at Advokatrådet, det juridiske fakultet ved  

 Københavns Universitet og Juridisk Institut ved Århus Universitet finder frem  

 til personer, som har en bedre forståelse og rutine i at indsamle og bedømme  

 fakta end den tidligere undersøger, nuværende højesteretsdommer Asbjørn  

 Jensen? Hvis kommissionen skal kunne udtale sig om retligt ansvar, må der  

 indbygges en sikkerhed i form af appelmulighed eller lignende.
 Det er utilstrækkeligt, at kommissionen forudsættes at underrette de  

 pågældende skriftligt, hvis den vil give udtryk for retsstridig handlemåde.
 Det må fastslås i lovforslaget, at der er pligt hertil.
 Endvidere er det kritisabelt, at forvaltningsloven (lov nr. 571 af  

 19.12.1985), lov om offentlighed i forvaltningen og ombudsmandsloven ikke  

 skal gælde for kommissionens virksomhed.
 Forvaltningsloven indeholder de centrale sagsbehandlingsregler, som sikrer  

 borgernes fundamentale interesser i principper som aktindsigt, kontradiktion,  

 begrundelses- og klagevejledning.
Hvorfor skal disse fundamentale retsgoder ikke gælde for  

 polititjenestemænd? Lovforslaget har ikke det sædvanlige generelle sigte.
Det er bebyrdende  

 for et bestemt udsnit af befolkningen, som forslaget rammer med  

 tilbagevirkende effekt.
Det skaber furore i den gældende forvaltningsmæssige  

 ordning ved at sætte centrale sagsbehandlingsregler ud af kraft.
Er det et tilfælde, at kommissoriet ifølge lovforslaget er identisk med  

 det, der blev brugt i tamilsagen? Tamilsagens kommissorium: ». . . om nogen i offentlig tjeneste  

 eller hverv under sagsbehandlingen har gjort sig skyldig i fejl eller  

 forsømmelser, som kan give anledning til, at et retligt ansvar søges  

 gennemført.« Og det nu foreslåede i Nørrebro-sagen: »På grundlag af  

 undersøgelse og klarlæggelse skal undersøgelseskommissionen udtale sig om,  

 hvorvidt der af personer i offentlig tjeneste er begået fejl eller  

 forsømmelser, der kan give anledning til, at et retligt ansvar søges  

 gennemført.« Netop i forbindelse med tamilsagen blev det kritiseret, at  

 undersøgelsesinstansen ved kommissoriet af den nævnte art får dømmende  

 myndighed.
 Dansk Politiforbund opfordrer Folketinget til at tage forslaget af bordet  

 eller i det mindste at formulere kommissoriet, så det ikke indeholder krav om  

 at placere et ansvar.
 Det er domstolenes opgave.
 En undersøgelseskommission skal højst have til opgave objektivt at søge  

 fastslået, hvad der er foregået ved en bestemt lejlighed.
 Som lovforslaget foreligger, er det udtryk for en uskik i dansk  

 parlamentarisk liv.
Ønsker Folketinget, at retssikkerheden for en gruppe af personer i  

 samfundet skal baseres indirekte på en undersøgelseskommissions konklusioner  

 i stedet for det normale retssystem, der indbefatter appelmulighed? Det er, hvad man som følge af flere års minoritets- og mediepres er i færd  

 med at indføre.
Med venlig hilsen p.f.v.
Tommy Agerskov Thomsen / Steen Møller Andersen Spørgsmål:
»Udvalget udbeder sig i 70 eksemplarer ministerens kommentar til  

 henvendelsen fra professor, dr.jur.
Eva Smith af 27. marts 1996, jf. bilag 7.
 Svar:
1. Professor, dr.jur.
Eva Smith giver i sin henvendelse til Folketingets  

 Retsudvalg bl.a. udtryk for, at der er behov for at få afklaret, hvordan  

 bestemmelsen i lovforslagets § 3 skal forstås.
Efter lovforslagets § 3 træffer undersøgelseskommissionen bestemmelse om  

 undersøgelsens nærmere tilrettelæggelse.
Undersøgelseskommissionen kan  

 inddrage materiale, som er tilvejebragt i forbindelse med den daværende  

 rigsadvokats undersøgelse.
Undersøgelseskommissionen kan anmode særligt  

 sagkyndige om en udtalelse eller anden bistand til brug for undersøgelsen.
I bemærkningerne til bestemmelsen er det bl.a. anført, at bestemmelsen er  

 et udslag af kommissionens funktionelle uafhængighed.
I den forbindelse åbner  

 bestemmelsen mulighed for, at kommissionen kan bestemme, at materiale, der er  

 tilvejebragt i forbindelse med Asbjørn Jensens undersøgelse, skal indgå i  

 undersøgelsen.
På den baggrund finder Justitsministeriet, at det klart fremgår, at  

 kommissionen er frit stillet med hensyn til spørgsmålet om, i hvilket omfang  

 allerede foreliggende materiale inddrages i undersøgelsen.
Kommissionen kan  

 således inddrage materialet, hvis - og i det omfang - den ønsker det.
Den kan  

 også lade være, hvis den finder, at det er mest hensigtsmæssigt.
2. Professor, dr.jur.
Eva Smith rejser i sin henvendelse endvidere  

 spørgsmål om, hvorvidt kommissionen - i lyset af omfanget af den forventede  

 bevisførelse under en ny selvstændig undersøgelse og det hermed forbundne  

 tidsforbrug - ikke bør kunne lægge dele af Asbjørn Jensens undersøgelse til  

 grund.
Efter Justitsministeriets opfattelse ville det i lyset af den kritik fra  

 Folketingets Ombudsmand, der er baggrunden for forslaget om en ny  

 undersøgelse, være forkert, hvis man i loven fastsatte, at kommissionen  

 skulle lægge dele af Asbjørn Jensens undersøgelse til grund for sin  

 undersøgelse.
Det ville efter Justitsministeriets opfattelse på den anden  

 side også være forkert, hvis man helt forbød kommissionen at inddrage de  

 oplysninger, som allerede foreligger.
 Hertil kommer, at en afgrænsning, hvorefter visse dele af Asbjørn Jensens  

 undersøgelse skulle lægges til grund, mens der skulle ses bort fra andre  

 dele, formentlig ville være ganske vanskelig at gennemføre.
 Justitsministeriet finder sammenfattende, at det i det hele bør overlades  

 til undersøgelseskommissionen at tage stilling til undersøgelsens  

 tilrettelæggelse og gennemførelse, således som der også er lagt op til i det  

 foreliggende lovforslag.
 Spørgsmål nr. 9:
»Udvalget anmoder om ministerens kommentar til henvendelsen af 12.  

 april 1996 fra Dansk Politiforbund, jf. bilag 9.« Svar:
 1. I henvendelsen til Folketingets Retsudvalg har Dansk Politiforbund  

 kritiseret det forhold, at undersøgelseskommissionen - ud over at klarlægge  

 de faktiske begivenhedsforløb - skal udtale sig om, hvorvidt der af personer  

 i offentlig tjeneste er begået fejl eller forsømmelser, der kan give  

 anledning til, at et retligt ansvar søges gennemført, jf. lovforslagets § 2,  

 stk. 2.
 Politiforbundet finder, at denne bestemmelse indirekte er i strid med  

 grundlovens § 61, 2. pkt., hvorefter særdomstole med dømmende myndighed ikke  

 kan nedsættes.
 Politiforbundet giver i den forbindelse udtryk for, at kommissionens  

 konklusioner reelt vil få virkning som en dom, uden at de kritiserede har  

 nogen appelmulighed.
 Politiforbundet finder det endvidere kritisabelt, at forvaltningsloven,  

 offentlighedsloven og loven om Folketingets Ombudsmand ikke skal gælde for  

 den virksomhed, som udøves af undersøgelseskommissionen, jf. lovforslagets §  

 6.
 2. Bestemmelsen i grundlovens § 61 har følgende ordlyd:
»§ 61. Den dømmende magts udøvelse kan kun ordnes ved lov.  

 Særdomstole med dømmende myndighed kan ikke nedsættes.« Bestemmelsen i 2. pkt. blev indsat ved grundlovsændringen i 1953. Før da  

 indeholdt grundloven ikke et forbud mod særdomstole med dømmende myndighed,  

 jf.
Alf Ross, Dansk Statsforfatningsret (3. udg. ved Ole Espersen,  

 1980), side 539.
 I bestemmelsens forarbejder hedder det bl.a. følgende  

 (Forfatningskommissionens betænkning 1953, side 39):
»2. pkt., hvorefter særdomstole med dømmende myndighed ikke kan  

 nedsættes, er en ny bestemmelse.
Ved udtrykket »særdomstole«  

 forstås domstole, som nedsættes til pådømmelse af en eller flere allerede  

 foreliggende sager.
Sådanne domstole frembyder den betænkelighed, at  

 udpegningen af dommere kan ske under hensyntagen til deres indstilling til  

 den eller de sager, hvori de skal dømme.
Bestemmelsen er ikke til hinder for nedsættelse af særdomstole, hvis  

 myndighed ikke udstrækker sig til sagernes pådømmelse.
Sådanne særdomstole  

 vil fortsat kunne nedsættes ikke blot ved lov, men også i henhold til lov,  

 jf. retsplejelovens § 21.' Det er således i grundlovens forarbejder udtrykkeligt anført, at  

 bestemmelsen i § 61, 2. pkt., ikke er til hinder for nedsættelse af  

 særdomstole uden dømmende myndighed.
Den samme opfattelse af kommet til  

 udtryk i den forfatningsretlige litteratur, jf.
Alf Ross, a.st., side  

 540, Max Sørensen, Statsforfatningsret (2. udg. ved Peter Germer,  

 1973), side 154 f., Henrik Zahle, Dansk Forfatningsret 2 (1989), side  

 382, og Peter Germer, Statsforfatningsret (2. udg., 1995), side 162 f.
Den undersøgelseskommission, der foreslås nedsat til undersøgelse af  

 Nørrebro-sagen, tillægges ikke dømmende myndighed.
Dette gælder ikke blot i  

 forhold til menige politifolk på Nørrebro, hvis eventuelle ansvarsforhold  

 kommissionen ikke skal udtale sig om, men også i forhold til andre i  

 offentlig tjeneste, hvor kommissionen alene skal udtale sig om, hvorvidt der  

 af de pågældende er begået fejl og forsømmelser, der kan give anledning til,  

 at et retligt ansvar søges gennemført.
Kommissionen har ikke beføjelse til at træffe afgørelse om et eventuelt  

 personligt ansvar for involverede personer og tillægges således ikke dømmende  

 myndighed.
Dette er også udtrykkeligt anført i lovforslagets bemærkninger til  

 bestemmelsen.
 På den anførte baggrund kan det fastslås, at lovforslaget ikke - hverken  

 direkte eller indirekte - er i strid med grundlovens § 61.
 Det kan tilføjes, at undersøgelseskommissionens kommissorium på det  

 omhandlede punkt svarer til de kommissorier, som i de senere år har været  

 givet til kommissionsdomstole og undersøgelsesretter.
 3. Med hensyn til spørgsmålet om mulighederne for appel kan oplyses  

 følgende:
Lovforslaget indeholder ikke bestemmelser om en adgang til at påklage  

 kommissionens udtalelser om et eventuelt personligt ansvar for involverede  

 personer.
Dette skyldes, at sådanne udtalelser ikke i sig selv har nogen  

 retlig virkning.
 Det er imidlertid ikke ensbetydende med, at de berørte personer ikke har  

 de sædvanlige retsmidler til rådighed med hensyn til efterprøvelse af de  

 afgørelser, der af de kompetente myndigheder træffes på grundlag af  

 kommissionens udtalelser.
 Finder de berørte myndigheder på grundlag af undersøgelseskommissionens  

 beretning, at en eller flere polititjenestemænd bør søges draget retligt til  

 ansvar, gælder således de almindelige regler herom.
Kommer et disciplinært ansvar på tale, må myndighederne således gå  

 frem efter reglerne i tjenestemandslovens kap. 4 og indlede en  

 høringsprocedure med en angivelse af de forhold, der formodes at udgøre en  

 tjenesteforseelse.
Alvorligere tjenstlige sanktioner kan, medmindre forholdet  

 er fastslået ved dom, kun ikendes efter afholdelse af tjenstligt forhør, jf.  

 § 24, 3. pkt., og i tilfælde, hvor en disciplinær straf er ikendt uden  

 tjenstligt forhør, kan den pågældende tjenestemand med centralorganisationens  

 anbefaling begære en tjenstlig undersøgelse iværksat, jf. tjenestemandslovens  

 § 22, stk. 4.
Hverken den forhørsleder, der i givet fald skal forestå en disciplinær  

 undersøgelse og eventuelt afgive en indstilling om sagens afgørelse, eller  

 den myndighed, der skal træffe afgørelse i tjenestemandssagen, vil være  

 berettiget til at lægge undersøgelseskommissionens vurderinger uprøvet til  

 grund.
En afgørelse om ikendelse af disciplinærstraf vil endvidere skulle  

 træffes under iagttagelse af såvel tjenestemandslovens som forvaltningslovens  

 almindelige regler.
Afgørelser under eventuelle tjenestemandssager vil i øvrigt kunne  

 indbringes for Folketingets Ombudsmand.
Sagen vil endelig kunne indbringes  

 for domstolene, jf. grundlovens § 63.
 Bliver der spørgsmål om strafansvar, vil dette spørgsmål skulle  

 behandles og afgøres af anklagemyndigheden og domstolene efter  

 retsplejelovens almindelige regler herom, dvs. med adgang til administrativ  

 rekurs, appel af domstolsafgørelser osv.
 Hvad endelig angår de processuelle beslutninger, som træffes af Københavns  

 Byret i forbindelse med afhøringer, herunder om spørgsmålet om vidnepligt,  

 vil der være appeladgang efter retsplejelovens almindelige regler, jf.  

 lovforslagets § 5.
 4. Som anført af Dansk Politiforbund skal forvaltningsloven,  

 offentlighedsloven og loven om Folketingets Ombudsmand efter lovforslagets §  

 6 ikke gælde for den virksomhed, der udøves af undersøgelseskommissionen.
 Indledningsvis bemærkes, at en tilsvarende bestemmelse findes i loven om  

 undersøgelse af den færøske banksag, og at afhøringer i retten som nævnt skal  

 foretages efter retsplejelovens bestemmelser.
 Baggrunden for bestemmelsen er, at undersøgelseskommissionen ikke er en  

 almindelig offentlig myndighed, der skal udføre forvaltningsretlige opgaver,  

 jf. lovforslagets side 7, 2. sp.
 Det forhold, at forvaltningsloven og offentlighedsloven ikke gælder for  

 kommissionens virksomhed, har efter Justitsministeriets opfattelse ikke  

 betydning for de berørte polititjenestemænds retssikkerhed.
 Forvaltningslovens centrale bestemmelser om aktindsigt, partshøring og  

 begrundelse gælder således alene for parter i sager, hvori der er eller vil  

 blive truffet afgørelse af en forvaltningsmyndighed, jf. lovens § 2, stk. 1.  

 Forvaltningslovens kapitel 8 om tavshedspligt m.v. gælder dog for al  

 virksomhed, der udøves inden for den offentlige forvaltning.
 Undersøgelseskommissionen skal ikke træffe forvaltningsretlige afgørelser.  

 Hvis man derfor lod undersøgelseskommissionens virksomhed være omfattet af  

 forvaltningsloven, ville forvaltningsloven efter sit eget indhold i vid  

 udstrækning alligevel ikke finde anvendelse på kommissionens virksomhed.
 De berørte polititjenestemænds adgang til aktindsigt og partshøring er  

 imidlertid på anden måde sikret i lovforslaget.
 Det fremgår således af lovforslagets bemærkninger til § 5 (side 5, sp. 1  

 f.), at det »forudsættes, at kommissionen udleverer en kopi af alt  

 relevant materiale til bisidderne, herunder også udskrift af afgivne  

 forklaringer«.
Endvidere forudsættes det, at kommissionen »i tilfælde, hvor der kan  

 blive spørgsmål om at give udtryk for, at der efter kommissionens opfattelse  

 er handlet kritisabelt eller på en måde, der kan give anledning til, at et  

 retligt ansvar søges gennemført, underretter de pågældende skriftligt herom  

 med en angivelse af, hvad de mulige kritikpunkter nærmere går ud på . . .  

 Bisidderne har på grundlag heraf adgang til i skriftlige indlæg at kommentere  

 de rejste kritikpunkter, inden kommissionen foretager den endelige vurdering  

 af sagen.« I øvrigt skal kommissionen ifølge sagens natur i beretningen udførligt  

 begrunde resultatet af sin undersøgelse.
At offentlighedsloven ikke gælder for kommissionen, har således ikke  

 betydning for de berørte polititjenestemænd.
For så vidt angår  

 udenforståendes adgang til aktindsigt, indebærer bestemmelsen, at disse ikke  

 ved henvendelse til kommissionen har krav på at få aktindsigt i kommissionens  

 materiale.
Derimod berører bestemmelsen ikke deres adgang til hos  

 myndighederne at få aktindsigt efter offentlighedslovens almindelige regler.
 Som følge af det anførte er det Justitsministeriets opfattelse, at  

 lovforslaget stiller de berørte polititjenestemænd bedre, end hvis  

 undersøgelseskommissionens procesform alene havde været reguleret af  

 forvaltningsloven og offentlighedsloven.
Lovsekretariatet30. april 1996 og Udvalgsafdelingen NOTAT om Folketingets inddragelse af fakulteter/institutter på universiteterne  

 til afklaring af juridiske spørgsmål, herunder eventuelt at vælge en  

 repræsentant til kommissioner  Ad forslag til lov om undersøgelse af  

 Nørrebro-sagen (L nr. 220) I spørgsmål 6 (L 220 - bilag 4) har Retsudvalget anmodet  

 Justitsministeriet om at angive eksempler fra lovgivningen på, at de  

 juridiske fakulteter/institutter ved universiteterne bliver pålagt at udpege  

 medlemmer til kommissioner og tilsvarende.
 Tilsvarende er Lovsekretariatet og Udvalgsafdelingen blevet bedt om at  

 redegøre for eksempler på, at Folketinget har inddraget de retsvidenskabelige  

 fakulteter/institutter på universiteterne til afklaring af juridiske  

 spørgsmål, herunder eventuelt at vælge en repræsentant til kommissioner.
 I den anledning skal oplyses følgende:
1) Juridiske responsa Frem til ikrafttrædelsen af den tidligere lov om universiteternes styrelse  

 den 1. september 1971 var det muligt for bl.a.
Folketinget at anmode de  

 retsvidenskabelige fakulteter ved universiteterne i København og Århus om  

 juridiske responsa.
For så vidt angik Københavns Universitet, skete det med  

 henvisning til kgl. anordning nr. 223 af 5. oktober 1939 om Københavns  

 Universitets organisation, hvis § 18, stk. 4, var sålydende:
»Om de Responsa vedrørende gældende dansk Ret, der afæskes det  

 juridiske Fakultet af andre offentlige Myndigheder, Institutioner eller  

 Private, har det sit forblivende ved de hidtil gældende Regler.« Så vidt det har kunnet oplyses, er ordningen opstået som en afløser for  

 adgangen under enevælden til at bede Højesteret om juridiske responsa - en  

 ordning, der bortfaldt i Danmark med grundloven af 1849, men som f.eks.  

 fortsat eksisterer i Norge, jf. den norske grundlovs § 83, hvorefter  

 »Stortinget kan indhente Højesterets betænkning over juridiske  

 genstande«.
 Der vedlægges som bilag et eksempel fra 1961 på, at et folketingsudvalg  

 gennem et ministerium har foranlediget udtalelser fra såvel Københavns som  

 Århus Universiteter (islandske håndskrifter).
Som ordningen udviklede sig, blev den efterhånden anset for problematisk  

 af professorerne, bl.a. fordi der skete en udvikling i spørgsmålene fra en  

 mere teknisk-juridisk, generel karakter, der kunne besvares på grundlag af en  

 sagsfremstilling/problembeskrivelse i en dokumentsamling fra det pågældende  

 ministerium, til spørgsmål, hvis besvarelse i højere grad efter almindelig  

 juridisk opfattelse måtte forudsætte partsindlæg og procedure fra involverede  

 parter.
Herudover ansås ekspropriationsspørgsmål ikke for egnede til  

 besvarelse på denne måde.
Som senere eksempel kan nævnes, at et folketingsudvalg i 1970 med  

 henvisning til ovennævnte kgl. anordning indhentede et responsum fra  

 Københavns Universitet om grundlovens bopælskrav i relation til valgret og  

 valgbarhed.
Fakultetet gik her over til at udpege de 2 relevante professorer  

 (Bent Christensen og Allan Philip) til at afgive responsumet direkte i stedet  

 for at inddrage samtlige professorer.
Også efter ordningens bortfald er universitetseksperter blevet anmodet om  

 at udarbejde juridiske (eller andre) responsa.
F.eks. bad Finansudvalget i  

 1980 statsministeren om at søge nogle budgetretlige tvivlsspørgsmål belyst  

 gennem statsretlig ekspertise.
Og Statsministeriet videregav anmodningen til  

 professor Bent Christensen.
 2) Fakulteternes inddragelse i kommissionsarbejde og lign.
 For så vidt angår inddragelse af fakulteterne/institutterne i henhold til  

 lovbestemmelser, henvises til Justitsministeriets ovennævnte besvarelse.
Om Folketinget skal anføres, at Folketingets valg til kommissioner normalt  

 sker med henblik på politisk repræsentation.
Kun ved valget til Etisk Råd (og  

 tidligere endvidere Teknologirådet), der oprettedes med henblik på rådgivning  

 af bl.a.
Folketinget, vælges kandidaterne først og fremmest ud fra deres  

 faglige kvalifikationer.
 Dette er baggrunden for, at valgene gennemføres som flertalsvalg og ikke  

 som forholdstalsvalg, hvilket ville være nødvendigt efter grundloven, hvis  

 formålet var en politisk repræsentation.
Selv om der formelt ikke ville være noget, der hindrede det, har man  

 således ikke i nogen af tilfældene valgt at lade udpegningen foregå ved  

 fakulteternes mellemkomst.
Det sker ved direkte kontakt til relevante  

 personer.
Århus UniversitetÅrhus, den 1. juni 1961 Det økonomiske og juridiske fakultet Undervisningsministeren har ved skrivelse af 10. maj 1961 (2. dept. 1. kt.  

 j.nr. 400/59) anmodet rektor om at indhente en udtalelse fra fakultetet  

 vedrørende det af folketingets udvalg angående forslag til lov om ændring i fundats af 18. januar 1760 for Arne  

 Magnussens Legat (Den arnamagnæanske Stiftelse) og forslag til folketingsbeslutning om afslutning af en traktat mellem  

 Danmark og Island om overførelse af dele af Den arnamagnæanske Stiftelses  

 håndskrifter til forvaring og forvaltning af universitetet i Reykjavik stillede spørgsmål 2:
En udtalelse fra de retsvidenskabelige fakulteter ved universiteterne  

 udbedes.
I denne udtalelse ønskes det belyst, hvorvidt testamentariske  

 dispositioner kan tilsidesættes af lovgivningsmagten, samt om en disposition  

 som den foreslåede imod stiftelsens protest må anses for en tvangsmæssig  

 afståelse af ejendom.
Fakultetet har på et ekstraordinært møde den 13. maj drøftet det forelagte  

 spørgsmål.
Der var her enighed om, at testamentariske dispositioner i  

 almindelighed kan ændres af lovgivningsmagten inden for de af grundloven  

 fastsatte grænser, men at en juridisk vurdering af de i forbindelse med de  

 forelagte forslag rejste problemer, herunder også det fremsatte spørgsmål om,  

 hvorvidt der foreligger tvangsmæssig afståelse af ejendom, ville kræve  

 nærmere undersøgelser.
 Man nedsatte et udvalg bestående af professorerne Knud Illum, Thøger  

 Nielsen og Max Sørensen til at drøfte sagen og eventuelt på fakultetets møde  

 den 3. juni at fremsætte forslag til den begærede udtalelse.
 Da professor Max Sørensen var nødsaget til at opholde sig i udlandet i de  

 sidste dage i maj måned, afgav han til udvalgets øvrige medlemmer en skitse  

 til udtalelse.
Imidlertid har undervisningsministeriet den 31. maj udbedt sig fakultetets  

 svar senest fredag morgen den 2. juni.
Under disse omstændigheder har  

 udvalget været forhindret i at fuldføre sit arbejde, og den juridiske  

 faggruppe har uden professor Max Sørensens deltagelse drøftet sagen på et  

 møde den 1. juni.
På dette møde fremlagde professor Knud Illum med professor Thøger Nielsens  

 tilslutning et forslag til udtalelse.
Professor Torben Lund kunne fuldt ud  

 tiltræde denne udtalelse.
Professorerne Stig Jørgensen og Alvar Nelson kunne  

 tilslutte sig den af professor Illum redigerede udtalelses bemærkninger om,  

 at lovforslaget, som det foreligger, må antages at indebære en afståelse af  

 ejendom, hvorimod de, uden fuldt ud at kunne følge de af professor Max  

 Sørensen derom fremsatte synspunkter, måtte give udtryk for tvivl om,  

 hvorvidt afståelsen i det foreliggende tilfælde må antages at vedrøre sådan  

 ejendom, som omfattes af grundlovens § 73.
 Den af professor Illum redigerede udtalelse vedlægges som bilag 1.  

 Professor Max Sørensens skitse til udtalelse vedlægges som bilag 2 med  

 bemærkning, at professoren på grund af sagens udvikling ikke har haft  

 lejlighed til at foretage en endelig redaktion.
 P.f.v.
Stig Jørgensen, dekan Til rektor.
Københavns UniversitetDen 2. juni 1961 Det rets- og statsvidenskabelige fakultet Efter at universitetets rektor har anmodet de juridiske medlemmer af det  

 rets- og statsvidenskabelige fakultet om en udtalelse vedrørende de af  

 folketingsudvalget angående forslag til lov om ændring i fundats af 18.  

 januar 1760 for Arne Magnussens Legat (Den arnamagnæanske Stiftelse) og  

 forslag til folketingsbeslutning om afslutning af en traktat mellem Danmark  

 og Island om overførelse af dele af Den arnamagnæanske Stiftelses  

 håndskrifter til forvaring og forvaltning af universitetet i Reykjavik  

 fremsatte spørgsmål, har afdelingen i et møde den 1. juni d.å. behandlet  

 forespørgslen.
I mødet deltog samtlige afdelingens medlemmer bortset fra  

 professor Sven Clausen, der var forhindret på grund af sygdom.
 De tilstedeværende medlemmer var alle enige om, at testamentariske  

 dispositioner kan tilsidesættes af lovgivningsmagten inden for de af  

 grundlovens fastsatte grænser.
Med hensyn til spørgmsålet om, hvorvidt en disposition som den i  

 lovforslaget indeholdte vedrørende Den arnamagnæanske Stiftelse imod  

 stiftelsens protest må anses for tvangsmæssig afståelse af ejendomsret, delte  

 afdelingen sig i et flertal, bestående af professorerne O.
A.
Borum, Bent  

 Christensen, W.
E. von Eyben, Stig Iuul, A.
Vinding Kruse, Carl Rasting og  

 Knud Waaben, og et mindretal, bestående af professorerne Ernst Andersen, B.  

 Gomard og Alf Ross.
Flertallet var af den opfattelse, at forespørgslen måtte besvares  

 bekræftende.
Den afgørende betragtning var, at den foreslåede ordning, selv  

 om den i formen fremtræder som en ændring af stiftelsens organisation, måtte  

 betragtes som en tvangsafståelse af ejendom, som omfattes af grundlovens §  

 73, uden hensyn til, om der i det foreliggende tilfælde kunne blive spørgsmål  

 om udredelse af nogen erstatning til Den arnamagnæanske Stiftelse.
 Mindretallet fandt, at det foreliggende lovforslag ikke kan anses som et  

 forslag om ekspropriation under hensyn til den traditionelt anerkendte adgang  

 til ændring af legaters og stiftelsers forhold og til, at stiftelsen efter  

 lovforslagets eventuelle vedtagelse opretholdes, omend i en ændret skikkelse.  

 Professor Ernst Andersen har ønsket at uddybe sit standpunkt, jfr. vedlagte  

 votum.
 P.f.v.
A.
Vinding Kruse, prodekan Til undervisningsministeriet.
