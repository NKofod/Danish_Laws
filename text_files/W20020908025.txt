 Pressenævnet fandt, at det faldt inden for den  

 redaktionelle formuleringsfrihed at benytte udtrykket "eksperiment"  

 om behandlingen med kastrationsmedicin på Anstalten ved Herstedvester.  

 Nævnet fandt ikke grundlag for at udtale kritik af Danmarks Radio  

 på dette punkt eller i anledning af, at Danmarks Radio havde bragt  

 udtalelser fra dømte personer, der tidligere havde været i  

 behandling med kastrationsmedicin.
Kendelse fra Pressenævnet i sag nr.  

 128/2001 Overlæge K har klaget til Pressenævnet over en  

 udsendelse bragt i Danmarks Radio (DR) den 24. oktober 2001, idet hun mener,  

 at god presseskik er tilsidesat.
Udsendelsen med titlen "De Kastrerede"  

omhandlede behandlingen af sex-dømte med kastrationsmedicin og  

 herunder de problemer, der kan være forbundet hermed.
I udsendelsen  

 medvirkede blandt andet tidligere sex-dømte, en psykolog, en  

 kriminolog, et tidligere medlem af Folketingets Retsudvalg samt  

 overlæge K.
 Af udsendelsen fremgik blandt andet:
----- Speak: "I årevis har myndighederne  

 forsøgt at kastrere sexforbrydere med medicin, og eksperimentet med  

 kastrationsbehandling er ifølge den ansvarlige overlæge en  

 succes." ----- Speak: "Vi har undersøgt en række  

 kriminalsager, der drejer sig om nogle af Danmarks groveste sexforbrydere.  

 Myndighederne siger, at kastrationsmedicinen gør sexforbryderne  

 ufarlige, og at man derfor kan løslade dem før tiden.
Men  

 sagerne viser, at Folketinget og offentligheden er ført bag  

 lyset." ----- Speak: "Men kastrationerne fortsætter med  

 medicin, og eksperimenterne er navnlig foregået under overlæge K,  

 der fra 1989 har stået for kastrationsbehandling af 35 af Danmarks  

 værste sexforbrydere." ----- Speak: "Op gennem 10 år er K ansvarlig for  

 behandlingen med medicin, blandt andet Androcur og Decapeptyl som et  

 eksperiment." ----- Speak: "Ks gode resultater bruger  

 Justitsministeriet samtidig i en ny lov, der blåstempler eksperimentet.  

 Men hvad Folketinget ikke får at vide, før loven vedtages, er,  

 at medicinsk kastration måske slet ikke virker.
Men det konkluderer  

 andre, der har gennemført eksperimentet." ----- Speak: "Den alvorligste sag om bivirkninger ved  

 kastrationsmedicin får Herstedvester i juni 1994. Her falder en  

 sexkriminel indsat ved navn  Jan  Herluf  Mathiesen   om på en  

 gårdtur.  Poul  Olsen   er sammen med ham.
Poul  Olsen: Vi gik rundt i gården.
Lige  

 pludselig falder han bare om, og jeg tænkte på, hvad helvedet  

 sker der her og begynder at råbe og skrige på manden, men ingen  

 reaktion.
Så sætter jeg mig ned på hug og begynder at give  

 hjertemassage   desværre ingen resultat, tager puls på manden,  

 der var intet.
Så gik der panik i mig, og jeg tænkte, hvad  

 helvede er det her for noget.
Får fat i en betjent og siger, at de skal  

 have fat i en ambulance, og det er nu." ----- Speak: " Jan  Herluf  Mathiesen   dør af  

 en blodprop i hjertet.
Obduktionen viser, at han er svært  

 åreforkalket, og at han har haft flere blodpropper.
Androcur må  

 altså ikke gives til folk, der har haft blodpropper.
Men hvorfor gav  

 lægerne ham så medicinen? Interviewer: Hvorfor var I ikke vidende om hans  

 åreforkalkning? K: Fordi han ingen symptomer havde på det.  

 Altså vi undersøger ikke folk for alt muligt.
Vi  

 undersøger kun, hvis vi har mistanke om, at der er en  

 sygdom." ----- Interviewer: "Man kunne jo godt undersøge,  

 om han havde åreforkalkning, inden man gik i gang med behandling.
K: Jamen, det gør vi altså ikke.
Men  

 så kunne vi undersøge for meget andet også.
Vi kunne  

 også lave glukosebelastningsprøve Interviewer: Jamen, nu er der nogle bestemte  

 sygdomme, som man siger, man skal passe på med, når man giver det  

 her.
Der er 3-4 stykker.
Dem kunne man jo godt undersøge for.
K: Jeg vil sige, at disse folk er langt mere  

 undersøgt end mange andre mennesker, der går og får  

 behandling, hvor der er risiko ved behandlingen.
Vi står her med  

 personer, hvor deres alternativ er indespærring." ----- Udsendelsen afsluttes med, at en tidligere sex-dømt  

 får stillet følgende spørgsmål:
Interviewer: "Hvis du sådan skal se  

 tilbage.
Hvad var det så? Var det forsøg eller var det  

 behandling? Tidligere sex-dømt: Det var et  

 forsøg.
Hele vejen igennem.
Interviewer: Hvorfor? Tidligere sex-dømt.
Fordi øh . Ja,  

 hvorfor." Klageren har anført, at udsendelsen er tilblevet  

 på en måde, der tilsidesætter reglerne for god presseskik.  

 Helt generelt finder klager, at kravet om, at det skal gøres klart,  

 hvad der er faktiske oplysninger, og hvad der er kommentarer, ikke er  

 overholdt.
 Klager bestrider ikke massemediernes frie adgang til at  

 indsamle informationer, men finder, at DR i forbindelse med indsamling af  

 oplysninger til udsendelsen har krænket hendes integritet og  

 tilføjet hende ubeføjet krænkelse.
Klageren har oplyst, at udsendelsens klip med hende  

 stammer fra et 4 timer langt interview.
Under hele dette interview taltes om  

 den medicinske kastration som en behandling   på intet tidspunkt som et  

 forsøg, endsige et eksperiment.
Klager føler, at DR har vist  

 disrespekt for hendes personlige integritet, og hun føler sig  

 krænket over at blive fremstillet som en person, der leder og har  

 ansvar for, at der på Anstalten ved Herstedvester er udført  

 medicinske eksperimenter.
Behandlingen var ikke et forsøg.
Det var en  

 lægelig behandling, som alle implicerede parter havde fuldt kendskab  

 til og accepterede.
Klageren har videre anført, at man i udsendelsen,  

 som den fremstod, har tilsidesat princippet om, at det, så langt det er  

 muligt, skal kontrolleres, at de oplysninger, der gives, er korrekte.
Dette  

 belyses ved, at  Poul  Olsens   beretning om dødsfaldet i  

 fængselsgården er opspind.
Dette havde DR kunnet få at  

 vide, hvis de havde spurgt klager eller i Kriminalforsorgen havde bedt om at  

 se Anstalten ved Herstedvesters indberetning af dødsfaldet.
Klageren har yderligere anført, at DR ikke har  

 udvist den kritik, som bør udvises over for nyhedskilderne, i  

 særdeleshed når disses udsagn kan være farvet af personlige  

 interesser eller skadevoldende hensigt.
Dette begrundes i, at flere af de  

 personer, DR fører som sandhedsvidner for at underbygge udsendelsens  

 påstand om, at Folketinget og offentligheden er ført bag lyset,  

 er hårdt belastede sexkriminelle drabsmænd, der end ikke i retten  

 behøver at tale sandt.
 DR  har afvist at have handlet i strid med god presseskik.
DR har oplyst, at programmet havde til formål at  

 debattere og fokusere på problemerne med gentagelseskriminalitet blandt  

 nogle af landets værste seksualforbrydere.
Programmet gennemgår  

 kritisk myndighedernes forsøg på at behandle og løse  

 dette problem ved brug af bl.a. kastrationsmedicin.
Programmet påpeger  

 en rækker problemer ved behandlingen samt fortielser og fejl fra  

 myndighedernes side.
Den ansvarlige overlæge på Herstedvester, K,  

 er interviewet som en af hovedkilderne.
 DR har anført, at det ikke er DR´s umiddelbare  

 opfattelse, at klagers påstand om, at programmet ikke lever op til  

 princippet om, at det skal gøres klart, hvad der er faktiske  

 oplysninger, og hvad der er kommentarer, kan dokumenteres.
DR har med hensyn til anvendelsen af udtrykket  

 "eksperiment" anført, at der er belæg for ordvalget.  

 Ordvalget skal dække over den lange årrække, klager  

 forestod og havde ansvaret for, hvilke præparater der blev anvendt over  

 for sexforbrydere.
DR har i samme forbindelse henvist til, at ordet  

 "forsøgsordning" anvendes talrige steder i  

 Justitsministeriets hvidbog om lov nr. 274 af 15. april 1997. Endvidere  

 fremgår det af Politikens synonymordbog, at ordet  

 "eksperiment" er synonymt med ordet "forsøg",  

 ligesom ordene i daglig tale bruges i flæng.
Endelig har K selv i  

 pressen benævnt sin behandling som "forsøg".
DR har videre anført, at samtlige oplysninger i  

 udsendelsen er kontrolleret så langt, som det er muligt.
For så  

 vidt angår klagen over beretningen om dødsfaldet i  

 fængselsgården, bemærker DR, at beskrivelsen og eksistensen  

 af den pågældende episode er bekræftet af personale fra  

 Herstedvester og af tidligere indsatte.
Klager var i øvrigt ikke selv  

 tilstede ved "dødsfaldet i fængselsgården",  

 hvorfor det ikke ville give nogen mening at interviewe hende om dette.
DR har  

 desuden bedt Kriminalforsorgen om aktindsigt i sagen, men har fået  

 afslag på sin anmodning.
DR har endelig afvist klagen over, at man ikke har udvist  

 kritik over for nyhedskilderne, fordi de interviewede kunne være  

 farvede af personlig interesse.
I udsendelsen medtages naturligvis udtalelser  

 fra de personer, der har været personligt og direkte berørt af  

 den behandlingsform, udsendelsen portrætterer.
Udtalelserne står  

 i øvrigt ikke alene, men suppleres af behandlere, berørte  

 eksperter og udefrakommende eksperter.
 Afslutningsvis har DR anført, at udsendelsen  

 på en fair og sober måde belyser en behandlingsform for en  

 alvorlig og samfundsbelastende adfærd anvendt igennem en længere  

 årrække.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Pressenævnet udtaler:
I udsendelsen får overlæge K lejlighed til  

 fremkomme med sin opfattelse af den behandling med  

 kønsdriftsdæmpende medicin, der er foregået på  

 Anstalten ved Herstedvester.
Nævnet finder, at det falder inden for den  

 redaktionelle formuleringsfrihed at benytte udtrykket "eksperiment"  

 om behandlingen med kastrationsmedicin på Anstalten ved Herstedvester.  

 Nævnet finder derfor ikke grundlag for at udtale kritik af Danmarks  

 Radio på dette punkt.
Nævnet har ikke mulighed for at tage stilling til de  

 nærmere omstændigheder omkring det i udsendelsen omtalte  

 dødsfald i fængselsgården.
I udsendelsen bringes en  

 beretning om dødsfaldet fra en tidligere indsat, der angiveligt  

 overværede hændelsen, som   efter det af Danmarks Radio oplyste  

 er bekræftet af andre indsatte og personale ved fængslet.  

 Danmarks Radio har forgæves anmodet Kriminalforsorgen om aktindsigt i  

 sagen om det pågældende dødsfald.
Nævnet finder, at  

 Danmarks Radio ikke har handlet i strid med god presseskik ved at bringe  

 beretningen om de nærmere omstændigheder i forbindelse med  

 dødsfaldet.
 Nævnet finder videre, at Danmarks Radio ikke har  

 handlet i strid med god presseskik ved i udsendelsen blandt andet at bringe  

 udtalelser fra dømte personer, der tidligere har været i  

 behandling med kastrationsmedicin.
 Nævnet finder heller ikke i øvrigt, at  

 Danmarks Radio har handlet i strid med god presseskik.
