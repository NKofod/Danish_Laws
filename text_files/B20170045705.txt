Bekendtgørelse om ændring af bekendtgørelse om krav til sikkerhedsudstyr til børn i biler § 1 I bekendtgørelse nr. 1002 af 16. september 2014 om krav til sikkerhedsudstyr til børn i biler foretages følgende ændringer:
 1. Indledningen affattes således:
»I medfør af § 68, stk. 1 og 2, § 68 a, stk. 3 og 4, og § 118, stk. 8, 1. pkt., i færdselsloven, jf. lovbekendtgørelse nr. 38 af 5. januar 2017, fastsættes efter bemyndigelse i henhold til § 134 a, stk. 1:« 2. Efter § 2 indsættes:
»Udtagelse og undersøgelse af sikkerhedsudstyr til børn i biler § 2 a.  Som led i produkttilsyn efter færdselslovens § 68 a kan Færdselsstyrelsen udtage sikkerhedsudstyr til børn i biler hos den erhvervsdrivende.
 Stk. 2. Færdselsstyrelsen kan foretage undersøgelser af sikkerhedsudstyr til børn i biler udtaget i medfør af stk. 1. Er det nødvendigt for undersøgelsen, kan Færdselsstyrelsen indhente sagkyndige erklæringer.
Stk. 3. I de tilfælde, hvor undersøgelsen viser, at sikkerhedsudstyr til børn i biler ikke er i overensstemmelse med produktkravene, herunder mærkningskravene, refunderer den erhvervsdrivende Færdselsstyrelsens nødvendige udgifter ved prøveudtagning efter stk. 1 og nødvendige udgifter til undersøgelser efter stk. 2.« § 2 Bekendtgørelsen træder i kraft den 1. juli 2017.
