Skriftlig fremsættelse (26. november  

 1998) Fødevareministeren Herved tillader jeg mig for Folketinget at  

 fremsætte:
 Forslag til fiskerilov.
(Lovforslag nr.
L 106).
Forslaget afløser 9 love om fiskeri og  

 førstegangsomsætning med fisk.
Hovedsigtet med forslaget er at  

 skabe et overskueligt, sammenhængende og tidssvarende  

 nationalregelsæt for fiskeriet.
Forslaget medfører forholdsvis  

 få indholdsmæssige ændringer.
Disse gennemføres  

 hovedsageligt med henblik på forenkling/modernisering og som en  

 konsekvens af, at regelsættet vil komme til at udgøre en helhed  

 herefter.
Ved udarbejdelsen af forslaget har regelsættet  

 været gennemgået med henblik på vurdering af, om  

 eksisterende regler om krav om dansk indfødsret eller bopæl i  

 Danmark burde opretholdes.
Dette har medført, at krav om dansk  

 indfødsret for ikke EU-borgere i forbindelse med bevilling til at  

 drive fiskeauktion, samt et krav om, at en vis del af besætningen  

 på et fiskerfartøj skal have indfødsret eller have haft  

 fast bopæl i Danmark i 2 år, ikke videreføres.
En væsentlig ændring i forhold til  

 gældende regler er liberalisering af udstedelsen af bevilling i  

 forbindelse med offentlige fiskeauktioner.
Under det gældende system  

 udnævnes auktionsmestre efter opslag fra ministeriet, idet der i  

 princippet kun udnævnes én auktionsmester i hver havn.
Forslaget  

 indebærer, at drift af fiskeauktioner fremover bliver fri næring  

 dog således, at alle for at opnå bevilling skal opfylde objektive  

 krav vedrørende vandel mv.
Disse krav skal ses i sammenhæng med,  

 at alle førstegangsomsættere herunder auktionsmestre af fisk som  

 hidtil skal have bevilling hertil.
Regelsættet omkring mulighederne for  

 fratagelse af bevilling, såfremt de pågældende gøre  

 sig skyldige i grove eller gentagne overtrædelser af vilkårene  

 for bevillingsudstedelsen, præciseres.
Med forslaget indføres dansk rets almindelige  

 ordning om, at bøder indbetales til statskassen.
Efter dele af den  

 gældende lovgivning indbetales bøder til fonde, oprettet med  

 henblik på almennyttigede formål i forhold til fiskeriet.  

 Indbetalingerne til disse fonde ophører, dog således at der sker  

 en afvikling af indbetalingerne indtil udgangen af 2002.
De gældende hjemler til at gennemføre  

 fiskerikontrol overfor fartøjer og virksomheder opretholdes dog  

 således, at muligheden for at kontrolmyndighederne kan indhente  

 oplysninger hos andre offentlige myndigheder suppleres med mulighed for at  

 gøre dette bl.a. med henblik på registersammenkøring og  

 sammenstilling af oplysningerne i kontroløjemed.
Hensigten med dette  

 er at forbedre mulighederne for en effektiv kontrolindsats, der foregår  

 med indsats fra flere ministeriers ressort.
