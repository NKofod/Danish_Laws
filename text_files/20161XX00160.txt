Skriftlig fremsættelse (10. november 2016) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af sundhedsloven (Justering af takster for somatiske færdigbehandlingsdage) (Lovforslag nr.
L 75) Det er uværdigt, at patienter bliver henvist til en seng på gangen.
For regeringen er det derfor helt afgørende, at overbelægning på landets sygehuse bliver nedbragt.
 Regeringen har med den nationale handlingsplan for den ældre medicinske patient afsat 1,2 mia. kr., som indeholder en konkret og målrettet Akutpakke mod overbelægning samt styrkede færdigbehandlingstakster med henblik på nedbringelse af færdigbehandlingsdage.
Det er vigtigt, at regioner og kommuner har og bruger de rette redskaber til at nedbringe unødigt lange indlæggelser og overbelægning på landets sygehuse.
Kommunernes økonomiske incitament til at hjemtage færdigbehandlede patienter via færdigbehandlingstakster er et helt centralt instrument i denne dagsorden.
 Regeringens formål med loven er netop at styrke kommunernes incitament til hjemtagelse af færdigbehandlede borgere.
Der er mellem 35.000 og 40.000 somatiske færdigbehandlingsdage i det danske sundhedsvæsen om året.
Og heraf er ca. 40 pct. af dagene dele af forløb med over 10 færdigbehandlingsdage.
Det er ineffektiv brug af specialiserede sygehusressourcer og uværdigt for borgeren.
I et samlet sundhedsvæsen, der går på tværs af sektorer, er en klar arbejdsdeling mellem regioner og kommuner vigtig.
Det indebærer bl.a., at kommunerne hjemtager færdigbehandlede borgere, så snart behandlingen på sygehuset er afsluttet.
Det er en fordel for de færdigbehandlede borgere, som kan være hjemme i trygge, nære omgivelser.
Og det er en fordel for sygehusvæsenet, som får frigjort kapacitet.
 Med loven justeres kommunernes takster for færdigbehandlede patienter med det formål at reducere og forebygge overbelægning på sygehusene og samtidig sikre mere sundhed for pengene.
Med lovforslaget skal kommunernes færdigbehandlingstakst, der i dag er 1.976 kr. pr. dag, fordobles for de første to dage og tredobles fra dag tre og frem.
Regionerne vil modtage samme takst som i dag, mens forøgelsen vil blive tilbageført til kommunerne under ét inden for den enkelte region.
På den måde bliver pengene i det kommunale system, men den enkelte kommune får øget incitament til at hjemtage sine borgere.
 De højere færdigbehandlingstakster skal som nævnt ses i sammenhæng med den nationale handlingsplan for den ældre medicinske patient (juni 2016) samt akutpakken for nedbringelse af overbelægning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
