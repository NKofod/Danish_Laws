 Resumé  


  

 Statens Bilinspektion (S) havde afslået A's ansøgning om at blive godkendt  

 som taksameterkontrollant med den begrundelse, at A's status som både  

 hyrevognmand, automekaniker og - i givet fald - taksameterkontrollant ville  

 medføre en risiko for interessesammenfald, der ville kunne svække  

 kontrolordningens kvalitet.
A klagede over afslaget til Trafikministeriet (T), som afviste  

 at behandle klagen.
T henviste til, at hyrekørselslovgivningen udtømmende  

 opregnede  

 de tilfælde, hvor T havde hjemmel til at behandle klager over underordnede  

 myndigheders afgørelser, og at A's klage ikke var omfattet heraf.
Ombudsmanden udtalte, at der inden for den statslige forvaltning  

 som udgangspunkt er en ulovhjemlet adgang til rekurs til en overordnet  

 myndighed, medmindre der er tale om en særlig myndighed uden for den  

 sædvanlige hierarkiske struktur.
En fravigelse herfra kræver udtrykkelig  

 lovhjemmel, som efter ombudsmandens opfattelse hverken fandtes i de  

 bestemmelser i hyrekørselsloven, som T havde anført, eller andre steder i  

 loven.
 Da S's afgørelse om afslag på godkendelse som  

 taksameterkontrollant var truffet med hjemmel i hyrekørselsbekendtgørelsen,  

 som i forvaltningsmæssig henseende hører under T, fandt ombudsmanden det  

 kritisabelt, at T havde afslået at behandle klagen over afslaget, og han  

 henstillede, at T nu realitetsbehandlede klagen. (J. nr. 1990-361-519).
 Rekursadgang ved afslag på godkendelse som  

 taksameterkontrollant.
 A klagede  

 over, at Statens Bilinspektion havde meddelt afslag på en ansøgning om  

 godkendelse som taksameterkontrollant, og over at Trafikministeriet havde  

 afslået at behandle A's klage over bilinspektionens afgørelse.
Det fremgik af sagen, at A i  

 et brev af 19. september 1988 ansøgte Statens Bilinspektion om at blive  

 godkendt som taksameterkontrollant.
I en skrivelse af 12. oktober 1988  

 meddelte bilinspektionen A afslag på ansøgningen med den begrundelse, at  

 man ikke ønskede at udvide antallet af taksameterkontrollanter i  

 Storkøbenhavn.
A klagede over afslaget til  

 Justitsministeriet, som i en skrivelse af 25. oktober 1988 meddelte ham, at  

 klager over afgørelser vedrørende godkendelse som taksameterkontrollant  

 henhørte under Trafikministeriet.
Justitsministeriet videresendte derfor  

 klagen til Trafikministeriet.
Trafikministeriet afviste  

 imidlertid at behandle klagen.
I en skrivelse af 16. december 1988 er  

 følgende  

 anført:
"Trafik- og  

 Kommunikationsministeriet skal, efter at have forelagt Deres klage for  

 Statens  

 Bilinspektion i Storkøbenhavn, meddele, at bilinspektionens afgørelse i  

 henhold  

 til hyrekørselslovgivningen ikke kan indbringes for ministeriet eller anden  

 administrativ myndighed, idet dog bemærkes, at ministeriet ikke finder  

 anledning til at kritisere de af bilinspektionen anvendte  

 godkendelseskriterier." I breve af 19. januar, 8.,  

 12., og 18. februar 1989 anmodede A på ny Statens Bilinspektion om at blive  

 godkendt som taksameterkontrollant.
 Den 9. marts 1989 traf Statens  

 Bilinspektion afgørelse om, at hverken A eller B, som er ansat i A's  

 værkstedssektion,  

 kunne godkendes som taksameterkontrollant.
Afgørelsen var begrundet med,  

 at A's status som både hyrevognmand, automekaniker og - i givet fald -  

 taksameterkontrollant  

 ville medføre en risiko for interessesammenfald, der ville kunne svække  

 kontrolordningens kvalitet.
Det var bilinspektionens opfattelse, at også et  

 ansættelsesforhold hos en hyrevognmand ville kunne medføre risiko for  

 interessesammenfald.
 Af afgørelsens  

 klagevejledning fremgik, at afslaget kunne indbringes for Trafikministeriet,  

 hvilket A's advokat gjorde i et brev af 13. marts 1989.
Den 27. april 1989 traf  

 Trafikministeriet på ny afgørelse i sagen.
Ministeriet fastholdt, at  

 bilinspektionens afgørelse ikke kunne indbringes for Trafikministeriet og  

 afviste derfor at tage stilling til sagen.
 I en skrivelse af 6. juni  

 1989 begrundede Trafikministeriet sit standpunkt således:
 "Hyrekørselsloven bygger  

 på en decentraliseret myndighedsudøvelse, således at afgørelse om  

 bevillingstildeling,  

 godkendelse af bestillingskontorer m.v. er henlagt til kommunerne  

 (Storkøbenhavns Hyrevognsnævn for så vidt angår det storkøbenhavnske område).  

 Kommunernes (og nævnets) afgørelser i disse sager kan ikke rekureres til  

 Trafikministeriet eller anden administrativ myndighed.
Der er i henhold til  

 hyrekørselsloven alene adgang til rekurs til Trafikministeriet, såfremt der  

 foreligger en afgørelse om nægtelse af bevilling eller godkendelse jf. § 7,  

 stk. 1, nr. 2, og stk. 3 i loven, eller en afgørelse om tilbagekaldelse af en  

 bevilling eller godkendelse, jf. §§ 8, stk. 1, og 9, stk. 1, i loven.
Det  

 fremgår af forarbejderne til loven, at der med "godkendelse"  

 tillige  

 tænkes på godkendelse af taksameterkontrollanter.
 Hyrekørselslovens forudsatte  

 decentralisering med vid afskæring af rekursadgang gælder således også  

 bilinspektionens afgørelser vedrørende godkendelse af  

 taksameterkontrollanter.  

 Dette gælder, uanset at der ikke af trafikministeren er fastsat de i § 13,  

 stk. 2 i hyrekørselsbekendtgørelsen omtalte nærmere regler om  

 taksameterkontrollanter  

 og disses virksomhed.
Da det af bilinspektionen i  

 Storkøbenhavn meddelte afslag på Deres klienters ansøgning om godkendelse som  

 taksameterkontrollanter ikke er en afgørelse i henhold til § 7, stk. 1, nr. 2  

 i hyrekørselsloven, kan bilinspektionens afgørelse i overensstemmelse med  

 ovenstående  

  

 ikke  

  

 indbringes for  

 ministeriet med henblik på materiel prøvelse og eventuel omgørelse af  

 afgørelsen." Den 24. november 1989  

 anmodede A's advokat ved et møde i Trafikministeriet Statens Bilinspektion  

 om at revurdere det tidligere meddelte afslag på A's ansøgning om godkendelse  

 som taksameterkontrollant.
I en afgørelse af 14.  

 december 1989 fastholdt Statens Bilinspektion afslaget på ansøgningen.
Det  

 var  

 fortsat bilinspektionens opfattelse, at hyrevognmænd og disses ansatte ikke  

 bør kunne opnå godkendelse som taksameterkontrollanter.
 I sin udtalelse af 30. marts  

 1990 til mig fastholdt Trafikministeriet, at Statens Bilinspektions afgørelse  

 om godkendelse som taksameterkontrollant ikke kunne indbringes for  

 ministeriet.  

 Som begrundelse er i det væsentlige anført det samme som i ministeriets  

 skrivelse af 6. juni 1989 til A's advokat.
 Jeg udtalte herefter  

 følgende:
 "Efter lov nr. 296 af 8.  

 juni 1978 om hyrekørsel § 6 fastsætter ministeren for offentlige arbejder  

 nærmere regler om bl.a. "udstyr og benyttelse samt kontrol med  

 taksametre  

 og andet udstyr".
 Bemyndigelsen er udnyttet ved  

 Ministeriet for Offentlige Arbejders bekendtgørelse nr. 401 af 14. september  

 1979 om hyrekørsel, hvor der i § 13 er fastsat nærmere regler om taksametre.  

 §  

 13, stk. 2, er sålydende:
"Taksametret og dets  

 forbindelse til vognen (transmissionen) skal være kontrolleret og plomberet  

 af  

 en af Statens Bilinspektion godkendt person.
Reglerne herfor fastsættes af  

 ministeren for offentlige arbejder.
Den senest udfærdigede taksameterattest  

 skal til enhver tid forefindes i vognen og på forlangende forevises for  

 politiet.
Ved udskiftning til anden dækstørrelse end den, der fremgår af  

 taksameterattesten, skal der indhentes ny taksameterattest.
Beskadigede  

 plomberinger skal omgående fornyes".
 Ministeren for offentlige  

 arbejder - nu trafikministeren - har ikke fastsat de regler, som er omtalt i  

 2. pkt.
Det fremgår af bekendtgørelse  

 nr. 401, at afgørelse om godkendelse som taksameterkontrollant træffes af  

 Statens Bilinspektion.
Afgørelsen beror på et skøn, for så vidt som loven og  

 bekendtgørelsen ikke indeholder nærmere regler om godkendelsesordningen, og  

 bemyndigelsen  

 til at fastsætte sådanne regler ikke er udnyttet. (Loven indeholder i § 7 og  

 § 8 nogle særlige regler om adgang til at nægte godkendelse eller  

 tilbagekalde en godkendelse på grund af ansøgerens vandelsmæssige forhold.  

 Der  

 er ikke tale om sådanne forhold i denne sag).
Skønsudøvelsen er dog  

 begrænset af almindelige forvaltningsretlige grundsætninger om saglig  

 forvaltning og ligebehandling af borgerne m.v., ligesom forvaltningslovens  

 regler om sagsbehandlingen er gældende.
Tilsidesættelse af disse alment  

 gældende krav vil kunne sanktioneres ved administrativ rekurs eller ved en  

 domstolsprøvelse.
Om adgangen til rekurs inden  

 for den  

  

 statslige forvaltning  

  

 gælder  

 som udgangspunkt, at der er en ulovhjemlet adgang til rekurs til en  

 overordnet  

 myndighed, i sidste instans til ministeren.
Udgangspunktet fraviges, hvis der  

 er tale om en særlig myndighed uden for den sædvanlige hierarkiske struktur.  

 I øvrigt kræver fravigelse af udgangspunktet udtrykkelig lovhjemmel.  

 (Administrativ rekurs er nærmere omtalt i Juridisk Grundbog (4. udgave 1989),  

 bind 4, s. 255 ff).
Afgørelser, som er truffet af  

 den  

  

 kommunale forvaltning  

  

 , kan ikke  

 påklages til statslige myndigheder.
Dette udgangspunkt - som er begrundet i  

 kommunalbestyrelsens selvstændige stilling uden for den statslige forvaltning  

 - fraviges, hvis der er lovhjemmel for rekurs til statslige myndigheder.
På de fleste  

 forvaltningsområder findes særskilt regulering af rekursspørgsmålet.
Denne  

 regulering er som regel udtømmende, men er lovens bestemmelser om rekurs  

 uklare, eller er spørgsmålet ikke omtalt i loven, må de almindelige regler,  

 som  

 er omtalt ovenfor, anvendes.
Afgørelser efter  

 hyrekørselsloven træffes af kommunalbestyrelsen, hvorfor der som udgangspunkt  

 ikke er mulighed for at indbringe afgørelserne for en statslig myndighed.
Ved  

 nogle særlige typer af afgørelser er der imidlertid efter hyrekørselslovens §  

 7, stk. 3, og § 9, givet mulighed for at indbringe afgørelsen for  

 Trafikministeriet.  

 Det drejer sig om afgørelser om at nægte bevilling eller tilbagekalde en  

 allerede meddelt bevilling på grund af ansøgerens/bevillingshaverens vandel.
Trafikministeriet har anført,  

 at disse lovbestemmelser udtømmende opregner de tilfælde, hvor afgørelsen  

 inden  

 for lovens område kan påklages til ministeriet.
Trafikministeriet har bl.a.  

 henvist til bemærkningerne til hyrevognslovens § 7 (Folketingstidende  

 1977/78, tillæg A, sp. 1085-1086), som har følgende indhold:
 "§ 7.
Ifølge straffelovens § 78,  

 stk. 2, kan den, der er dømt for et strafbart forhold, udelukkes fra at udøve  

 virksomhed, som kræver en særlig offentlig autorisation eller godkendelse,  

 såfremt det udviste forhold begrunder, at der er nærliggende fare for misbrug  

 af stillingen eller hvervet.
Denne bestemmelse vil kunne anvendes overfor  

 ansøgere til hyrevognsbevillinger, ligesom den vil kunne anvendes overfor  

 den,  

 der søger om at blive godkendt som indehaver eller leder af et  

 bestillingskontor - eller f.eks. som taksameterkontrollant.
Hvis nægtelse  

 sker efter denne bestemmelse, kan ansøgeren benytte fremgangsmåden iflg.  

 straffelovens § 78, stk. 3, hvorefter anklagemyndigheden på hans begæring  

 skal  

 indbringe sagen for retten.
Endvidere vil en bevilling  

 eller en godkendelse efter bestemmelsen i stk. 1, nr. 2, kunne nægtes en  

 ansøger,  

 der i stilling eller erhverv har udvist en sådan adfærd, at der er grund til  

 at antage, at han ikke vil drive f.eks. hyrekørselsvirksomhed eller  

 bestillingskontor  

 på en forsvarlig måde.
En sådan nægtelse vil efter reglen i stk. 3 kunne  

 påklages til ministeren for offentlige arbejder, og ministerens afgørelse  

 vil kunne prøves ved domstolene efter den almindelige regel om  

 domstolskontrol  

 med forvaltningen i grundlovens § 63. Et afslag på en bevilling, der alene er  

 begrundet i det forhold, at antallet af ansøgere er større end antallet af  

 ledige bevillinger, vil derimod ikke kunne indbringes for ministeren." Som omtalt er der i sagen  

 ikke noget vandelsproblem, og bemærkningerne må forstås således, at i andre  

 tilfælde gælder den almindelige regel om, at kommunalbestyrelsens afgørelser  

 ikke kan indbringes for en statslig myndighed - her trafikministeren.
Hyrekørselsloven indeholder  

 ikke herudover regler om adgangen til at påklage de afgørelser, som træffes i  

 henhold til lovens bestemmelser.
Spørgsmålet om, hvorvidt disse afgørelser  

 kan indbringes for en statslig myndighed, må derfor besvares efter de  

 almindelige regler.
Afgørelsen om godkendelse som  

 taksameterkontrollant træffes af Statens Bilinspektion, som er en statslig  

 myndighed.
Bilinspektionens afgørelser vil efter den almindelige  

 (ulovhjemlede) adgang til rekurs kunne indbringes for overordnet statslig  

 myndighed.
 Statens Bilinspektion hører  

 som institution under Justitsministeriet, som i en vejledning for  

 Justitsministeriets  

 bilinspektører har fastsat en række retningslinjer for bilinspektionens  

 arbejde, bl.a. vedrørende godkendelse af taksameterkontrollanter.
 Bilinspektionens afgørelse om  

 godkendelse som taksameterkontrollant træffes med hjemmel i  

 hyrevognsbekendtgørelsens  

 § 13, stk. 2, som er citeret ovenfor.
 Uanset at Trafikministeriet  

 ikke har udnyttet bekendtgørelsens beføjelse til at fastsætte nærmere regler  

 om godkendelse af taksameterkontrollanter, må Statens Bilinspektions  

 afgørelser på dette område funktionelt anses for at høre under  

 Trafikministeriet.  

 Trafikministeriet har da heller ikke under sagen gjort gældende, at sager om  

 godkendelse som taksameterkontrollanter i forvaltningsmæssig henseende bør  

 behandles af Justitsministeriet.
 Jeg må herefter give Dem  

 medhold i, at Trafikministeriet som overordnet myndighed på  

 hyrekørselsområdet  

 burde have taget Deres klage over Statens Bilinspektions afgørelse til  

 realitetsbehandling.
 Jeg har gjort  

 Trafikministeriet bekendt med min opfattelse, og har samtidig henstillet, at  

 Trafikministeriet nu realitetsbehandler Deres klage.
Da Statens Bilinspektions  

 afgørelse efter min opfattelse således kan indbringes for en højere  

 administrativ myndighed, har jeg under henvisning til bestemmelsen i  

 ombudsmandslovens  

 § 6, stk. 3, fundet at måtte undlade at foretage en efterprøvelse af  

 realiteten  

 i sagen." I skrivelse af 12. december  

 1990 modtog jeg underretning fra Trafikministeriet om, at ministeriet nu  

 havde  

 realitetsbehandlet og truffet afgørelse i sagen.
 Jeg meddelte herefter  

 ministeriet, at jeg på det foreliggende grundlag ikke foretog videre i sagen.
