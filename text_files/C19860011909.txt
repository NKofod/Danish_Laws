 Efter § 137, 1. pkt., i lov om social bistand fastsættes herved regler om  

 revision af amtskommunernes samt Københavns og Frederiksberg kommunes  

 regnskaber på visse dele af det sociale område.
 Hvor der i de følgende bestemmelser er anvendt udtryk som amtskommune  

 eller amtsråd, er Københavns og Frederiksberg kommuner eller deres  

 kommunalbestyrelser også omfattet af bestemmelserne.
 § 1.  Revisionen omfatter regnskaber for de udgifter,  

 som amtskommunerne kan anmelde til refusion fra staten, således for  

 forsorgshjem og tilsvarende institutioner, jfr. bistandsloven §§ 105-111, og  

 indtil 1. januar 1987 amtskommunale plejehjem, jfr. bistandsloven §§ 79-85.
 § 2.  Revisionen udføres af vedkommende amtskommunes  

 revision.
 § 3.  Revisionen foretages i overensstemmelse med god  

 offentlig revisionsskik, således som dette begreb er fastlagt i § 3 i lov om  

 revisionen af statens regnskaber m.m., dvs. at det ved revisionen  

 efterprøves, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, love og andre forskrifter samt indgåede aftaler og sædvanlig  

 praksis, samt at der endvidere foretages en vurdering af, hvorvidt der er  

 taget skyldige økonomiske hensyn ved driften af de institutioner, der er  

 omfattet af regnskabet.
 Stk. 2.  Revisionen må tilrettelægges under hensyn til  

 dens betydning for de statslige myndigheder.
§ 4.  Det efterprøves, om institutionerne drives i  

 overensstemmelse med lovgivningens regler, og om løn og andre  

 ansættelsesvilkår for personalet følger de bestemmelser, der til enhver tid  

 er fastsat.
Der foretages et skøn over, om udnyttelsen af såvel det samlede  

 antal institutionspladser som af institutionens personale, lokaler, inventar,  

 maskiner, materiel m.v. har været hensigtsmæssig, og om driftsudgiften ligger  

 på et rimeligt niveau i forhold til udnyttelsesgraden.
Endvidere må det  

 efterprøves, om der er taget hensyn til principielle afgørelser, der træffes  

 af decisionsmyndigheder og ankeinstanser.
Stk. 2.  Revisionen af regnskaber vedrørende  

 anlægsarbejder foretages i overensstemmelse med god offentlig revisionsskik,  

 jfr. § 3. I den forbindelse påser revisionen bl.a., at der har været afholdt  

 licitation, at bygge- og ibrugtagningstilladelse foreligger, at der er aflagt  

 regnskab for anlægsudgifterne i overensstemmelse med indenrigsministeriets  

 regler, at udgifterne, herunder grundudgifterne, er rimelige, og at  

 kapitalomkostningerne er anmeldt til refusion i overensstemmelse med reglerne  

 i socialministeriets cirkulære af d.d. om amtskommunernes samt Københavns og  

 Frederiksberg kommuners regnskabsaflæggelse og statsrefusion på visse dele af  

 det sociale område.
Revisor påser, at der snarest muligt udarbejdes endeligt  

 regnskab.
 Stk. 3.  For private, herunder selvejende,  

 institutioner, som ikke har egen revision, efterprøver amtskommunens revisor  

 ud over de i § 3 og stk. 1 og 2 nævnte revisionsarbejder, om de drives i  

 overensstemmelse med bestemmelserne i institutionens vedtægt og den med  

 amtsrådet indgåede overenskomst.
 Stk. 4.  For private, herunder selvejende,  

 institutioner, som har egen revision, må amtskommunens revisor påse, at  

 regnskabet er undergivet betryggende revision, jfr. § 5, herunder at  

 institutionens revisor har foretaget den i stk. 2 omhandlede vurdering af  

 eventuelle anlægsarbejder.
 § 5.  For de institutioner, der er nævnt i § 4, stk.  

 4, påhviler det institutionens revisor bl.a. at udføre de i § 3, og § 4, stk.  

 1-3, nævnte revisionsarbejder og at påtegne regnskabet herom samt at afgive  

 revisionsberetning i overensstemmelse med reglen i § 9.
 Stk. 2.  Det af institutionens revisor påtegnede  

 regnskab samt eventuelt tillige anlægsregnskab skal sammen med  

 revisionsberetningen hvert år afgives til amtsrådet inden for en af dette  

 fastsat frist.
 Stk. 3.  Revisor skal straks give institutionen og  

 vedkommende amtskommune meddelelse, hvis der ved revisionen konstateres  

 lovovertrædelser eller tilsidesættelse af forskrifter, der skønnes at være af  

 betydning i forbindelse med midlernes forvaltning.
 § 6.  Amtsrådet skal give revisionen adgang til at  

 foretage de undersøgelser m.v., som denne finder nødvendige, og sørge for, at  

 revisionen i øvrigt får de oplysninger og den bistand, som revisionen anser  

 for påkrævet for udførelsen af hvervet.
 § 7.  Den endelige årlige refusionsopgørelse med  

 tilhørende specifikationer skal af revisionen forsynes med påtegning om, at  

 opgørelsen er revideret, og at revisionen er udført i overensstemmelse med  

 reglerne i amtskommunens revisionsregulativ og dette cirkulære.
Stk. 2.  Den i stk. 1 omhandlede påtegning skal  

 indeholde revisors erklæring om, at opgørelsen af statsrefusion er foretaget  

 i overensstemmelse med gældende refusionsbestemmelser.
Der skal i påtegningen  

 henvises til den i § 9 omhandlede beretning.
 § 8.  Såfremt revisionen har påpeget, at beløb med  

 urette er anmeldt til refusion, må revisor påse, at der foretages tilsvarende  

 fradrag i beløb, der senere anmeldes til refusion.
 § 9.  Revisor afgiver hvert år, senest samtidig med  

 afgivelse af beretninger om revisionen af amtskommunens øvrige regnskaber,  

 beretning om revisionen i henhold til dette cirkulære.
Stk. 2.  I denne beretning redegøres for den udførte  

 revision samt for alle væsentlige forhold, der har givet anledning til  

 bemærkninger.
Der redegøres endvidere for forhold af principiel eller  

 økonomisk betydning, som revisor finder anledning til at fremdrage, derunder  

 tilfælde, hvor fortolkning af gældende regler giver anledning til tvivl.
 § 10.  Senest samtidig med indsendelsen til  

 indenrigsministeriet af revisonsberetninger m.v. vedr. amtskommunens  

 regnskaber sender amtsrådet den i § 9 nævnte beretning sammen med besvarelsen  

 af eventuelle revisionsbemærkninger, begge dele i to eksemplarer, til  

 socialstyrelsen, Kristineberg 6, 2100 København Ø., Postbox 2555. Samtidig  

 sendes et eksemplar af besvarelsen til revisor.
 Stk. 2.  Socialstyrelsen varetager gennemgangen af  

 revisionsberetninger og besvarelser af revisionsbemærkninger vedrørende de i  

 § 1 nævnte områder og meddeler amtsråd og revision de afgørelser af spørgsmål  

 af betydning for statsrefusionen og den vejledning, som gennemgangen måtte  

 give anledning til.
 Stk. 3.  Socialstyrelsen varetager behandlingen af såvel  

 telefoniske som skriftlige spørgsmål fra amtskommuner og revision m.v. om  

 refusion af udgifter på de i § 1 nævnte områder.
 Stk. 4.  Styrelsens afgørelser, herunder besvarelser af  

 spørgsmål, kan af vedkommende amtsråd indbringes for socialministeriet.
 § 11.  Rigsrevisor udøver tilsyn med de i § 1 nævnte  

 områder i overensstemmelse med bestemmelserne i §§ 5 og 6 i lov om revisionen  

 af statens regnskaber m.m.
 Stk. 2.  Rigsrevisor kan af amtsrådet forlange sig  

 meddelt alle sådanne oplysninger, som efter hans skøn er af betydning for  

 tilsynet, jfr. § 12 i den nævnte lov.
 § 12.  Cirkulæret finder anvendelse fra revisionen af  

 regnskaberne for 1986.
