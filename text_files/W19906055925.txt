Et beløb, som stammede fra en ophævet pensionsordning, indgik i  

 årsopgørelsen for 1988 som en del af den personlige indkomst.
Beløbet indgik  

 derfor også i indkomstgrundlaget for 1990, som blev anvendt ved  

 støtteberegningen i støtteåret 1989/90. Styrelsen for Statens  

 Uddannelsesstøtte lægger de oplysninger vedrørende indkomstgrundlaget, som  

 styrelsen modtager fra Statsskattedirektoratet, til grund ved  

 støtteberegningen og har ikke mulighed for at ændre på de enkelte  

 komponenter.
Ankenævnet tiltrådte dette Ankenævnets brev af 22. maj 1990:
I et brev af 17. november 1989 har De klaget over, at Styrelsen for  

 Statens Uddannelsesstøtte i brev af 2. november 1989 har meddelt Deres  

 klient, NN, at styrelsen ikke har mulighed for at fratrække et beløb på  

 135.082 kr. i indkomstgrundlaget for 1990. Beløbet stammer fra en ophævet  

 pensionsordning.
NNs mor ophævede ordningen den 21. december 1988, og beløbet  

 indgår i årsopgørelsen for 1988 som en del af den personlige indkomst.  

 Styrelsen anførte i brevet af 2. november 1989, at styrelsen lægger de  

 oplysninger vedrørende indkomstgrundlaget til grund, som styrelsen modtager  

 fra Statsskattedirektoratet, jf. § 9 a, stk. 1, 2 og 7, i Undervisnings- og  

 Forskningsministeriets lovbekendtgørelse nr. 416 af 14. juni 1989. Styrelsen  

 anførte, at den ikke har mulighed for at ændre på de enkelte komponenter, som  

 indgår i indkomstgrundlaget (personlig indkomst, positiv kapitalindkomst og  

 eventuelt et beregnet formueafkast). De anfører i Deres klage, at NNs mor har  

 en indkomst på brutto ikke over 16.000 kr. pr. måned.
SU-styrelsen har i brev af 15. februar 1990 i anledning af Deres klage  

 afgivet en udtalelse, som De har fået tilsendt i kopi.
Styrelsen anfører, at  

 den ikke har mulighed for at ændre på de enkelte komponenter, som indgår i  

 indkomstgrundlaget.
Styrelsen fastholder på denne baggrund støtteberegningen  

 som anført i støttemeddelelsen.
Ankenævnet er enig med styrelsen i, at styrelsen ikke kan ændre på de  

 komponenter, som indgår i indkomstgrundlaget, jf. § 9 a i lovbekendtgørelsen.  

 Der er ikke hjemmel til at ændre disse beløb.
Der er heller ikke ifølge § 32,  

 stk. 2, i Undervisnings- og Forskningsministeriets bekendtgørelse nr. 178 af  

 20. marts 1989 mulighed for at beregne støtten ud fra den aktuelle  

 forældreindkomst.
 Nævnet kan derfor tiltræde styrelsens afgørelse i sagen.
