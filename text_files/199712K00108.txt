Nr LSF 108 Forslag til Lov om jernbanevirksomhed m.v.
Fremsat af trafikministeren (Bjørn Westh) den 27. november 1997 Kapitel 1 Formål § 1. Denne lovs formål er gennem fastlæggelse af rammerne for  

 jernbanevirksomhed at fremme opfyldelsen af samfundets transportbehov på et  

 bæredygtigt grundlag under hensyn til 1) miljø, 2) samfundsøkonomi, 3) trafiksikkerhed, 4) fremkommelighed og 5) sociale hensyn.
 Stk. 2. Ved jernbanevirksomhed forstås befordring af personer og  

 transport af gods m.v. på jernbane.
Kapitel 2 Lovens anvendelsesområde § 2. Loven gælder for al jernbanevirksomhed, jf. dog stk. 2-4.
 Stk. 2. Loven gælder ikke for jernbanevirksomhed, der udføres på  

 letbaner, som anlægges i medfør af lov om Ørestaden m.v.
 Stk. 3. Bestemmelserne i kapitel 4 og 5 gælder alene for  

 jernbanevirksomhed, som udføres på statens jernbaneinfrastruktur samt  

 infrastruktur ejet af A/S Storebæltsforbindelsen og A/S Øresundsforbindelsen.
 Stk. 4. Trafikministeren kan bestemme, at loven i sin helhed skal  

 gælde for al jernbanevirksomhed.
Kapitel 3 Retten til at drive jernbanevirksomhed § 3. Ret til at drive jernbanevirksomhed kræver tilladelse udstedt  

 af Jernbanetilsynet efter denne lov samt sikkerhedscertifikat udstedt i  

 medfør af lov om jernbanesikkerhed m.v.
 Stk. 2. Tilladelse udstedt af andre medlemsstater i Den Europæiske  

 Union i medfør af EU-regler gælder i Danmark.
§ 4. Tilladelse til at drive jernbanevirksomhed kan meddeles  

 virksomheder, der 1) ønsker at drive personbefordring eller godstransport på jernbane som  

 virksomhedens hovedaktivitet, 2) har økonomisk grundlag for at drive virksomheden forretningsmæssigt  

 forsvarligt, 3) ikke er erklæret konkurs, 4) ikke har forfalden gæld til det offentlige på 50.000 kr. eller derover, 5) ikke er blevet idømt straf for alvorlige lovovertrædelser, herunder for  

 overtrædelser i erhvervsforhold eller på transportområdet, 6) ikke er blevet dømt for alvorlige eller gentagne overtrædelser af  

 bestemmelser på det social- og arbejdsretlige område, herunder forpligtelser  

 i henhold til lovgivningen om beskyttelse af arbejdstagere, 7) i faglig henseende er kvalificeret til at drive jernbanevirksomhed,  

 herunder har etableret en godkendt jernbanesikkerhedsorganisation, 8) er i besiddelse af en gyldig ansvarsforsikring, jf. § 17, og 9) råder over trækkraft.
 Stk. 2. Betingelserne i stk. 1, nr. 3, 5 og 6 skal ligeledes være  

 opfyldt af direktørerne og alle bestyrelsesmedlemmerne.
Stk. 3. En tilladelse er gyldig, så længe virksomheden opfylder de  

 i denne lov angivne vilkår.
Jernbanetilsynet kan, hvis Tilsynet finder  

 anledning hertil, bestemme, at der skal foretages en fornyet vurdering af, om  

 vilkårene er opfyldt.
En fornyet vurdering skal dog senest finde sted 5 år  

 efter udstedelsen af tilladelsen.
 Stk. 4 . Jernbanetilsynet kan suspendere eller tilbagekalde  

 tilladelsen, hvis virksomheden ikke længere opfylder vilkårene i stk. 1 og 2.  

 Nærmere regler om suspension og tilbagekaldelse fastsættes af  

 trafikministeren.
Stk. 5. Trafikministeren kan bestemme, at der kan knyttes særlige  

 vilkår til tilladelser, herunder at tilladelser udstedes for en begrænset  

 periode.
Trafikministeren kan fastsætte nærmere regler om udstedelse af  

 tilladelser.
 Stk. 6. Jernbanetilsynet kan opkræve et gebyr i forbindelse med  

 udstedelse af tilladelse til jernbanevirksomhederne.
 § 5. Trafikministeren kan fravige vilkårene i § 4 ved meddelelsen  

 af tilladelse til ikke-erhvervsmæssig jernbanedrift, der fortrinsvis gennem  

 en begrænset personbefordring drives for at tilgodese jernbanehistoriske og  

 turistmæssige formål og ikke tilsigter at dække noget egentligt trafikalt  

 behov.
 § 6. Trafikministeren sikrer, at jernbanevirksomhederne mod  

 betaling kan få uddannet jernbaneteknisk personale på lige og  

 ikke-diskriminerende vilkår.
 § 7. Trafikministeren fastsætter i et regnskabsreglement nærmere  

 regler for udarbejdelse af interne virksomhedsregnskaber for  

 jernbanevirksomheder, herunder for hvilke forretningsområder, der skal  

 aflægges særskilt regnskab.
 Stk. 2. Regnskaber, udarbejdet i henhold til et  

 regnskabsreglement, sendes til trafikministeren, men er ikke offentligt  

 tilgængelige.
 Stk. 3. Trafikministeren opstiller i tilknytning til fastsættelsen  

 af en jernbanevirksomheds regnskabsreglement retningslinier og vilkår for  

 overholdelse af konkurrenceretlige forhold.
Kapitel 4 Udførelse af jernbanetrafik som offentlig service § 8. Trafikministeren sikrer jernbanetrafikbetjeningen for  

 passagerer i et af ministeren nærmere fastlagt omfang gennem indgåelse af  

 kontrakter med jernbanevirksomheder om trafik udført som offentlig service.  

 Trafikministeren sikrer i den forbindelse en passende køreplanskoordinering.
 Stk. 2. Trafikministeren bemyndiges til at bringe kontrakter om  

 passagertrafik udført som offentlig service i udbud.
Stk. 3. Enhver virksomhed, herunder DSB, der måtte have tilladelse  

 til at drive jernbanevirksomhed i henhold til kapitel 3, kan deltage på lige  

 og ikke-diskriminerende vilkår i udbudsforretninger om trafik udført som  

 offentlig service, når den bydende enhed udgør en selvstændig økonomisk  

 enhed.
Trafikministeren fastsætter nærmere regler herom.
Stk. 4. DSB er efter trafikministerens beslutning forpligtet til  

 at stille rullende materiel til rådighed for trafik udført som offentlig  

 service, der bringes i udbud.
Materiellet stilles til rådighed på lejevilkår  

 og for en periode svarende til kontraktens længde.
Trafikministeren  

 fastlægger nærmere vilkår for DSBs forpligtelse.
 Stk. 5. Trafikministeren kan pålægge DSB at udføre trafik som  

 offentlig service mod betaling.
 Stk. 6. For trafik udført som offentlig service fastsættes regler  

 om takster, befordringspligt, billetteringssystemer og køreplanskoordinering  

 m.v. i kontrakterne.
Stk. 7. Træffes der i medfør af § 2, stk. 4 bestemmelse om, at  

 kapitel 4 skal gælde for den trafik, der ved lovens ikrafttræden varetages af  

 privatbanerne i medfør af koncession, kan trafikministeren aftale med anden  

 offentlig myndighed, at denne varetager trafikministerens forpligtelse i  

 medfør af stk. 1 og 2 for denne trafik.
Trafikministeren kan endvidere  

 bestemme, at privatbanerne pålægges forpligtelser svarende til dem, der er  

 pålagt DSB i medfør af stk. 4 og 5.
Kapitel 5 Adgangen til jernbaneinfrastrukturen og betaling herfor § 9. Infrastrukturkapacitet tildeles af det pågældende baneafsnits  

 infrastrukturforvalter.
 Stk. 2. Infrastrukturforvalteren kan efter trafikministerens  

 nærmere bestemmelse reservere infrastrukturkapacitet til særlige formål,  

 herunder til internationale godstogskorridorer.
Stk. 3. I de tilfælde, hvor der foreligger modstridende ønsker om  

 jernbaneinfrastrukturkapacitet på et baneafsnit, fordeler  

 infrastrukturforvalteren kapaciteten efter nærmere regler fastsat af  

 trafikministeren.
Fortrinsret gives inden for nærmere fastsatte rammer til  

 offentlig service trafik og derefter til godstrafik i internationale  

 godstogskorridorer, jf. stk. 2. Resterende kapacitet fordeles til ansøgende  

 jernbanevirksomheder således, at der tages hensyn til virksomhedernes  

 hidtidige kapacitetsrettigheder, at der inden for nærmere fastsatte rammer  

 stilles kapacitet til rådighed for jernbanevirksomheder, som for første gang  

 ansøger om rettigheder til baneafsnittet, og at infrastrukturen i øvrigt  

 udnyttes på den samfundsmæssigt mest hensigtsmæssige måde.
 Stk. 4. Tildeling af jernbaneinfrastrukturkapacitet medfører ikke  

 eneret til benyttelse af et givet jernbaneafsnit, men trafikministeren kan  

 meddele en jernbanevirksomhed eneret til afsætning og optagning af passagerer  

 på udvalgte stationer og på udvalgte tidspunkter.
 Stk. 5. I forbindelse med tildeling af infrastrukturkapacitet  

 indgår jernbanevirksomheden aftale med infrastrukturforvalteren om  

 samarbejdsrelationer, betingelser for benyttelse af infrastrukturen m.v.  

 Trafikministeren kan fastsætte nærmere regler herfor.
 § 10. Jernbanevirksomheder, der ejer stationer og kombiterminaler  

 eller dele heraf, skal give andre jernbanevirksomheder, der befærder det  

 baneafsnit, hvor faciliteterne er beliggende, adgang til på lige og  

 ikke-diskriminerende vilkår og mod betaling at benytte disse.  

 Trafikministeren kan fastsætte nærmere regler herfor.
 § 11. Trafikministeren fastsætter baneafgifter som  

 jernbanevirksomhedernes betaling for benyttelse af jernbaneinfrastrukturen,  

 miljø- og regionaltilskud til godstransport på jernbane samt regler for  

 opkrævning af baneafgifter og udbetaling af tilskud.
 Stk. 2. Trafikministeren kan bestemme, at jernbanevirksomheder mod  

 særskilt betaling kan købe særlige ydelser af infrastrukturforvalteren.
Kapitel 6 Forretningsbetingelser og takster § 12. Jernbanevirksomhederne udarbejder forretningsbetingelser,  

 hvori angives virksomhedens regler vedrørende befordring, beløbsstørrelse for  

 erstatning for bagage, erstatning i forbindelse med national godstransport  

 m.v., og anmelder disse til Banestyrelsen.
 Stk. 2. Trafikministeren kan udstede nærmere regler for  

 udformningen af jernbanevirksomhedernes forretningsbetingelser og i den  

 forbindelse gøre retten til at drive jernbanevirksomhed betinget af  

 opfyldelse af disse.
 Stk. 3. En jernbanevirksomheds forretningsbetingelser skal være  

 offentligt tilgængelige og til salg for publikum på de jernbanestationer, som  

 virksomheden betjener.
 Stk. 4. Jernbanevirksomhederne kan inden for rammer fastsat af  

 trafikministeren frit fastsætte takster for befordring af passagerer.  

 Jernbanevirksomheder, der driver regional personbefordring mellem stationer i  

 hovedstadsområdet, er dog underlagt Hovedstadsområdets Trafikselskabs  

 takstkompetence for disse befordringsydelser, jf. lov om hovedstadsområdets  

 kollektive persontrafik.
 Stk. 5 . Jernbanevirksomheder har pligt til at sælge  

 personbefordringsydelser for andre jernbanevirksomheder mod betaling fra  

 disse.
 Stk. 6. Trafikministeren kan bestemme, at jernbanevirksomheder,  

 der driver passagertrafik, skal bidrage til et centralt system for  

 kundeoplysning med informationer om egen togdrift og takster m.v.  

 Trafikministeren fastsætter i givet fald nærmere regler for administrationen  

 af dette system.
Kapitel 7 Forsikringspligt, erstatning og farligt gods § 13. Jernbanevirksomheden skal erstatte skader på passagerer, for  

 hvem der ikke på grund af tjenesteforhold til jernbanevirksomheden eller  

 infrastrukturforvalteren gælder særlige erstatningsregler, hvis skaden er en  

 følge af en begivenhed i forbindelse med jernbanebefordring under passagerens  

 ophold i tog eller under dennes ind- eller udstigning.
 Stk. 2. Jernbanevirksomheden skal endvidere erstatte skader på og  

 tab af genstande, som passagereren medfører som håndbagage, hvis skaden er  

 følge af en begivenhed i forbindelse med jernbanebefordring under passagerens  

 ophold i tog eller under dennes ind- eller udstigning.
Stk. 3. Erstatning i medfør af stk. 2 kan ikke overstige 10.000  

 kr. for hver passager.
Erstatningsbeløbet reguleres hvert år pr. 1. januar  

 med 2 pct. tillagt tilpasningsprocenten for det gældende finansår, jf. lov om  

 en satsreguleringsprocent.
De herefter fremkomne beløb afrundes til nærmeste  

 med 100 delelige kronebeløb.
Trafikministeren bekendtgør hvert år, hvilke  

 reguleringer der skal finde sted.
§ 14. Erstatningen for personskade eller tab af forsørger kan  

 nedsættes eller bortfalde, hvis skadelidte eller afdøde forsætligt har  

 medvirket til skaden.
Erstatningen kan endvidere nedsættes og i særlige  

 tilfælde bortfalde, hvis skadelidte eller afdøde ved grov uagtsomhed har  

 medvirket til skaden.
 Stk. 2. Erstatningen for tingskade kan nedsættes eller bortfalde,  

 hvis skadelidte forsætligt eller uagtsomt har medvirket til skaden.
§ 15. Jernbanevirksomheden skal erstatte skader på ejendom eller  

 personer, der ikke befordres med jernbanevirksomheden, og som foranlediges  

 ved påkørsel af andet end løsgående dyr.
Ved sådanne skader finder  

 bestemmelserne i § 14, stk. 1 og 2, og § 16 tilsvarende anvendelse.
 § 16. Jernbanevirksomheden kan gøre regres mod  

 infrastrukturforvalteren i det omfang, skaden er forvoldt ved fejl eller  

 uagtsomhed fra infrastrukturforvalterens side.
 § 17. Krav om erstatning for skader forvoldt af  

 jernbanevirksomheder skal være dækket af en ansvarsforsikring.
 Stk. 2. Forsikringen skal dække personskade eller tab af forsørger  

 på op til 150 mill. kr. og tingskade på op til 100 mill. kr. for den ved en  

 enkelt begivenhed forårsagede skade.
Stk. 3. De i stk. 2 nævnte beløb reguleres hvert år pr. 1. januar  

 med 2 pct. tillagt tilpasningsprocenten for det gældende finansår, jf. lov om  

 en satsreguleringsprocent.
De herefter fremkomne beløb afrundes til nærmeste  

 med 1 million delelige kronebeløb.
Trafikministeren bekendtgør hvert år,  

 hvilke reguleringer der skal finde sted.
 Stk. 4. Trafikministeren kan fastsætte nærmere regler om  

 jernbanevirksomhedernes forsikringsdækning.
 Stk. 5. Bestemmelserne i nærværende kapitel finder tilsvarende  

 anvendelse på skader, som forårsages af infrastrukturforvalternes  

 jernbanekøretøjer.
 Stk. 6 . Erstatningsansvaret ved befordring af gods i national  

 trafik følger reglerne i Fælles regler for kontrakter om international  

 befordring af gods med jernbane (CIM). For stykgods gælder dog den i  

 Konvention om fragtaftaler ved international godstransport ad landevej (CMR)  

 fastsatte maksimale erstatning.
 § 18. Trafikministeren kan fastsætte regler om transport af  

 farligt gods, herunder om afsenders erstatningsansvar over for  

 jernbanevirksomheden, såfremt der ved indlevering af gods afgives urigtig,  

 unøjagtig eller ufuldstændig betegnelse eller der sker overtrædelse af  

 gældende sikkerhedsforskrifter.
Kapitel 8 Færdsel og ophold på jernbanevirksomhedernes område § 19. Uden den pågældende jernbanevirksomheds eller  

 infrastrukturforvalters tilladelse må ingen 1) færdes eller lade dyr færdes på de dele af jernbaneområdet, som ikke er  

 åbne for offentligheden, eller 2) tage ophold i erhvervsøjemed, optage film eller fotografere i  

 erhvervsøjemed eller til undervisningsbrug, foretage indsamlinger, omdele  

 tryksager eller lignende på jernbaneområdet.
 § 20. Det er forbudt at hindre den automatiske dørlukning i tog.  

 Når tog eller togdel er i bevægelse, er det endvidere forbudt at stige på  

 eller af vognene eller at hjælpe andre dertil eller at åbne vognenes døre.
 Stk. 2. Ind- og udstigning skal ske på den dertil bestemte side af  

 toget og på de dertil bestemte eller anviste steder på stationer og færger.
 Stk. 3. Der må ikke udkastes affald eller andre genstande fra tog.
 Stk. 4. Nødbremsen i tog må kun benyttes, når virkelig fare  

 foreligger.
 § 21. Enhver, der søger adgang til eller opholder sig på en  

 jernbanevirksomheds område, skal rette sig efter de forskrifter til  

 opretholdelse af orden og sikkerhed, der meddeles af jernbanevirksomhedens  

 personale, eller som af jernbanevirksomheden er bekendtgjort ved opslag på  

 jernbanevirksomhedens område eller på anden hensigtsmæssig måde.
 Stk. 2. Enhver, der overtræder bestemmelserne i §§ 19, 20 og 21,  

 stk. 1, kan af jernbanevirksomhedens personale udvises, om fornødent  

 udsættes, fra jernbanevirksomhedens område.
 Stk. 3. Politiet skal efter anmodning bistå jernbanevirksomhederne  

 i håndhævelsen af jernbanevirksomhedernes ordens- og sikkerhedsbestemmelser.
Kapitel 9 Straffebestemmelser, kontrolafgift m.v.
§ 22. Med bøde straffes den, der 1) driver jernbanevirksomhed uden tilladelse i medfør af § 3, 2) overtræder §§ 19, 20 eller 21, stk. 1, 3) forsøger at skaffe sig befordring med ugyldig billet eller kort, eller 4) tilsidesætter vilkår for tilladelser efter § 19.
 Stk. 2. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
 § 23. Trafikministeren fastsætter regler om  

 jernbanevirksomhedernes adgang til at opkræve kontrolafgift og  

 ekspeditionsgebyr for passagerer, der ikke foreviser gyldig rejsehjemmel  

 (billetter og kort). Beløbene tillægges udpantningsret.
 Stk. 2. Jernbanevirksomheden kan fastsætte regler om pligt for  

 passagerer, der ikke er i besiddelse af gyldig rejsehjemmel (billetter og  

 kort), til på forlangende at forevise legitimation med henblik på at fastslå  

 passagerens identitet.
Kapitel 10 Klageadgang, Jernbaneklagenævnet m.v.
 § 24. Klager over afgørelser i medfør af §§ 4, 6 og 8-11 kan  

 indgives til Jernbaneklagenævnet.
Stk. 2. Nævnet består af 4 medlemmer, der beskikkes af  

 trafikministeren.
Formanden skal opfylde de almindelige betingelser for at  

 kunne blive dommer.
De 3 andre medlemmer skal repræsentere henholdsvis  

 jernbaneteknisk, samfundsøkonomisk og konkurrenceretlig ekspertise.
Der  

 beskikkes suppleanter for formanden og de øvrige medlemmer.
Stk. 3. Afgørelser i Jernbaneklagenævnet træffes ved  

 stemmeflerhed.
Ved stemmelighed er formandens stemme udslagsgivende.
 Stk. 4. I sager, der vedrører priser, øvrige aftalevilkår samt  

 krydssubsidiering i medfør af §§ 6, 8, stk. 3 og 4, og § 10, indhenter Nævnet  

 en bindende udtalelse fra Konkurrencerådet, inden Nævnet træffer endelig  

 afgørelse.
 Stk. 5. Nævnets afgørelse kan ikke indbringes for anden  

 administrativ myndighed.
 Stk. 6. Trafikministeren kan bestemme, at andre klager end de i  

 stk. 1 nævnte kan indbringes for Jernbaneklagenævnet.
Kapitel 11 Internationale konventioner § 25. Trafikministeren kan indgå konventioner med andre stater om  

 befordring af personer, bagage og gods med jernbane.
Bestemmelserne i sådanne  

 konventioner gælder her i landet efter bekendtgørelse i Lovtidende.
 § 26. Trafikministeren kan fastsætte sådanne forskrifter, som er  

 nødvendige for at gennemføre de af Den Europæiske Union udstedte direktiver  

 om jernbanevirksomheder, eller som er nødvendige for at anvende de af Den  

 Europæiske Union udstedte forordninger på jernbaneområdet.
Kapitel 12 Jernbanehjemmeværn m.v.
 § 27. Trafikministeren kan efter forhandling med  

 forsvarsministeren træffe beslutning om oprettelse af virksomhedshjemmeværn  

 (jernbanehjemmeværn) samt fastsætte regler om, at virksomheder med  

 tilknytning til jernbane og jernbanedrift mod økonomisk kompensation skal  

 give ansatte frihed til at deltage i virksomhedshjemmeværnet.
 Stk. 2. Trafikministeren kan endvidere fastsætte regler om  

 virksomhedshjemmeværnets adgang til og brug af jernbanearealer, herunder  

 jernbanetekniske anlæg samt stationsbygninger etc. til øvelsesformål m.v.  

 samt om, at virksomhederne mod økonomisk kompensation skal stille materiel  

 samt lokaler til rådighed for virksomhedshjemmeværnet.
 § 28. Jernbanevirksomhederne forpligtes til under ekstraordinære  

 forhold og mod fuld erstatning at stille transportkapacitet til disposition  

 efter trafikministerens bestemmelser.
Kapitel 13 Jernbanerådet § 29. Jernbanerådet, der består af op til 20 medlemmer, har til  

 opgave at rådgive og afgive udtalelse til trafikministeren om spørgsmål af  

 jernbanepolitisk betydning.
Stk. 2. Rådets formand beskikkes af trafikministeren. 8 medlemmer  

 vælges af Folketinget blandt dettes medlemmer.
Ministeren beskikker efter  

 indstilling 2 repræsentanter for Statsansattes Kartel samt 1 repræsentant for  

 henholdsvis Arbejderbevægelsens Erhvervsråd, Forbrugerrådet og Banestyrelsen.  

 Ministeren beskikker endvidere op til 3 repræsentanter for  

 jernbanevirksomheder.
Derudover beskikker ministeren 3 medlemmer, der  

 repræsenterer industri, handel og landbrug.
Stk. 3. Samtlige valg og beskikkelser gælder for 5 år ad gangen.  

 Genvalg og -beskikkelse kan finde sted.
De af Folketinget valgte medlemmer  

 afgår, såfremt de udtræder af Folketinget.
 Stk. 4. Trafikministeren fastsætter rådets forretningsorden.
Kapitel 14 Lovens ikrafttræden, ophævelse og ændring af andre love,  

 overgangsbestemmelser m.v.
 § 30. Loven træder i kraft dagen efter bekendtgørelsen i  

 Lovtidende.
 Stk. 2. Lov om DSB, jf. lovbekendtgørelse nr. 757 af 6. august  

 1996, ophæves.
 Stk. 3. Lov nr. 117 af 11. marts 1921 om erstatningsansvar for  

 skade ved jernbanedrift ophæves.
 Stk. 4. I lov nr. 230 af 4. april 1995 om styrelsen af DSB m.v.  

 ophæves § 6.
 Stk. 5. Bekendtgørelser, der er udstedt i medfør af de love, der  

 er nævnt i stk. 2-3, forbliver i kraft, indtil de afløses eller ophæves af  

 bestemmelser fastsat i medfør af denne lov, dog ikke bekendtgørelse nr. 1262  

 af 20. december 1996 om politibestemmelser m.v. for Banestyrelsen, der  

 ophæves.
 § 31. Kontrakter, aftaler, o.lign., der er gældende for de enkelte  

 jernbanevirksomheder på datoen for lovens ikrafttræden, forbliver i kraft  

 indtil udgangen af 1998, til hvilket tidspunkt jernbanevirksomhederne skal  

 træffe de nødvendige foranstaltninger for at efterkomme alle lovens krav.  

 Trafikministeren kan forlænge denne overgangsperiode med op til to år, hvis  

 forholdene taler derfor.
§ 32. Indtil 31. december 1998 kan infrastrukturforvalteren for  

 statens jernbaneinfrastruktur samt infrastruktur ejet af A/S  

 Storebæltsforbindelsen og A/S Øresundsforbindelsen alene tildele  

 infrastrukturkapacitet til 1) trafik, som udføres af eller efter aftale med DSB, 2) godstrafik udført af andre jernbanevirksomheder på strækninger, der  

 ikke trafikeres af DSB, 3) international kombineret godstrafik, der udføres i overensstemmelse med  

 gældende EU-ret, 4) trafik udført af internationale jernbanesammenslutninger mellem de  

 EU-medlemsstater, hvori de til sammenslutningerne hørende  

 jernbanevirksomheder er etableret, udført i overensstemmelse med gældende  

 EU-ret samt 5) grænseoverskridende godstrafik udført på særlige af trafikministeren  

 godkendte, internationale godstogskorridorer.
Stk. 2. For perioden fra 1. januar 1999 til 31. december 1999 kan  

 infrastrukturforvalteren for statens jernbaneinfrastruktur samt infrastruktur  

 ejet af A/S Storebæltsforbindelsen og A/S Øresundsforbindelsen alene tildele  

 infrastrukturkapacitet til 1) de i stk. 1 nævnte trafikformer samt 2) anden godstrafik.
§ 33. Indtil 31. december 1998 skal DSB befordre personer og  

 bagage samt gods, når 1) passageren, henholdsvis afsenderen, efterkommer lovens,  

 forretningsbetingelsernes og tariffernes bestemmelser, 2) befordringen er mulig med de befordringsmidler, der normalt er  

 tilstrækkelige til dækning af trafikkens behov, og 3) befordringen ikke hindres af forhold, som DSB hverken kan afværge eller  

 afhjælpe.
 § 34. I lov om hovedstadsrådets kollektive persontrafik, jf.  

 lovbekendtgørelse nr. 492 af 16. juni 1995, foretages følgende ændringer:
 1. I § 4 ændres »DSB, privatbanerne og  

 letbanerne« til: »jernbanevirksomheder og de i medfør af lov om  

 Ørestaden mv. dannede letbaneselskaber«.
 2. I § 5, stk. 1 , ændres »DSB og med inddragelse af  

 letbanerne« til: »jernbanevirksomhederne og med inddragelse af de i  

 medfør af lov om Ørestaden mv. dannede letbaneselskaber«.
 3. I § 5, stk. 2 , ændres »af DSB med tog, der alene  

 betjener hovedstadsområdet, og af privatbanerne samt letbanerne« til:  

 »og af jernbanevirksomheder med tog, der alene betjener  

 hovedstadsområdet, samt af de i stk. 1 nævnte letbaneselskaber med tog«.
 4. I § 7, stk. 1 , ændres »DSB og de berørte  

 privatbaner samt letbanerne« til: »jernbanevirksomhederne og de i  

 medfør af lov om Ørestaden mv. dannede letbaneselskaber«.
 § 35. I lov om den lokale og regionale kollektive personbefordring  

 uden for hovedstadsområdet, jf. lovbekendtgørelse nr. 493 af 16. juni 1995,  

 foretages følgende ændringer:
 1. I § 2, stk. 2, ændres »DSB, de inden for  

 amtskommunen værende privatbaner« til: »de jernbanevirksomheder,  

 der driver trafik i amtskommunen,».
 2. § 2, stk. 3, affattes således:
 » Stk. 3 . Planen skal angive linieføring og kørselsomfang for  

 den trafik, der udføres: 1) som almindelig rutekørsel, jf. § 2, stk. 2, i lov  

 om buskørsel, og som forløber inden for højst to amtskommuner eller en  

 amtskommune og hovedstadsrådet, 2) med tog, der alene løber inden for een  

 amtskommune, samt 3) med tog, der alene forløber inden for 2 amtskommuner,  

 når der foreligger konkret aftale mellem jernbanevirksomheden og de  

 pågældende amtsråd«.
 3. I § 6, stk. 1 , ændres »DSB og privatbanerne«  

 til: »jernbanevirksomhederne«.
 4. I § 7, stk. 4 , ændres »DSB-tog« til:  

 »tog«.
 § 36. I lov om buskørsel, jf. lovbekendtgørelse nr. 1270 af 16.  

 december 1996, foretages følgende ændring:
 1. I § 7 ændres »DSB og de i området værende  

 privatbaner« til: »jernbanevirksomhederne i området«.
Bemærkninger til lovforslaget Almindelige bemærkninger 1. Baggrunden for lovforslaget Jernbanerne i de industrialiserede lande og jernbanen i Danmark befinder  

 sig i en periode af afgørende betydning for banernes fremtid.
Der er overalt  

 et voksende behov for et transportsystem, der hurtigt og med lave  

 miljøomkostninger kan transportere gods og passagerer.
Jernbanen burde kunne  

 yde væsentlige bidrag til at opfylde dette behov.
Alligevel tiltrækkes  

 kunderne i stadigt voksende omfang af fly, busser, person- og lastbiler, der  

 i mange tilfælde belaster miljøet langt mere end tog.
I henhold til regeringens overordnede transportpolitiske strategioplæg  

 »Trafik 2005« fra 1993 er det målsætningen at øge jernbanens  

 markedsandel på både person- og godstransportområdet.
Jernbanetransport  

 indebærer fordele både med hensyn til miljømæssig bæredygtighed og  

 trafiksikkerhed.
Jernbanen er samtidig et afgørende led i det kollektive  

 trafiksystem, som er forudsætningen for mange unges, ældres og handicappedes  

 mobilitet.
Målsætningen er derfor et integreret led i regeringens  

 bestræbelser på at sikre rammerne for en bæredygtig økonomisk vækst.
 Der er imidlertid tale om et særdeles ambitiøst mål, fordi det kun kan  

 opfyldes, hvis jernbanen på een gang tiltrækker kunder, som i dag benytter  

 bil og fly, og tiltrækker helt nye kunder i takt med den forventede  

 fremtidige vækst i transportbehovet.
Selv om den samlede persontransport over land er steget med 66 pct. siden  

 1980, er de danske jernbaners passagerbefordring kun vokset med ca. 9 pct. i  

 samme periode.
Resultatet er, at jernbanens markedsandel er faldet fra ca. 9  

 pct. til ca. 6 pct. siden 1980. Jernbanen har ikke kunnet følge med  

 samfundets stigende transportbehov.
Personbilen er i stadigt stigende omfang  

 blevet borgernes foretrukne transportmiddel - på de længere strækninger  

 understøttet af motorvejsudbygninger og fremkomsten af hurtigfærger.
 Jernbanen er også blevet svækket på godstransportområdet, men her er  

 udviklingen mindre dramatisk med et fald i markedsandelen inden for  

 landtransport med 1 1/2 procentpoint fra 16 1/2 pct. i 1980 til i dag knap 15  

 pct.
 Der er med disse udviklingstendenser næppe tvivl om, at opfyldelsen af  

 målsætningen stiller krav til en fundamental ændring af vilkårene for  

 jernbanevirksomhed.
Først og fremmest må jernbanen blive mere attraktiv for kunderne.
Det  

 fordrer en fornyelse af jernbanens produktionsanlæg - skinnenet og materiel -  

 og en klarere fokusering på jernbanens stærke sider, især transport af gods  

 over lange afstande, hurtig befordring af personer over mellemlange afstande  

 og befordring af mange passagerer i og omkring de større byer.
Banenettets kapacitet er i almindelighed tilstrækkelig til at klare en  

 vækst i trafikken, men nettets hovedstruktur er fastlagt i midten af forrige  

 århundrede.
Der er flaskehalse, som begrænser udnyttelsen af det samlede  

 system, og forholdsvis snævre grænser for at reducere rejsetiderne.  

 Materielstandarden er god, men den har en begrænset maksimalhastighed i  

 forhold til standarden i sammenlignelige lande, og sidebanemateriellets  

 standard vanskeliggør konkurrencesituationen i forhold til privatbilen.
 For at gøre banen mere kundevenlig må der arbejdes på at reducere  

 rejsetider, forbedre køreplaner, regularitet og komfort og sikre direkte  

 forbindelser.
 Regeringen og Folketinget har på denne baggrund truffet en række  

 beslutninger for at sikre den nødvendige fornyelse på både infrastruktur- og  

 materielsiden.
Planerne for investeringer i banenettet vil i løbet af en årrække kunne  

 styrke og forbedre kapaciteten, styrke regulariteten og nedbringe rejsetider  

 på nettet.
Med vedtagelsen af en anlægslov om udbygningen med dobbeltspor på  

 strækningen Ballerup-Frederiksund og projekteringslove om en opgradering af  

 strækningerne København-Ringsted og Eriknauer-Skanderborg er der allerede  

 taget betydelige skridt til at bygge videre på den kvalitetsforbedring af  

 nettet, som de faste forbindelse over Storebælt og Øresund medfører.
 Figur 1. Det danske banenet.
Note: Det danske jernbanenet har en i international sammenhæng relativt  

 omfattende udstrækning målt i forhold til landets størrelse med heraf  

 følgende stor generel kapacitet.
Kortet viser Banestyrelsens, de faste  

 forbindelsers, privatbanernes strækninger samt de strækninger, der er under  

 anlæg af Ørestadsselskabet.
På materielsiden investeres i nye S-tog for et betydeligt beløb.
Desuden  

 indkøbes elektriske passagertog til Øresundstrafikken i så stort antal, at  

 det samtidig vil indebære en væsentlig serviceforbedring i den sjællandske  

 regionaltrafik.
Endelig erhverves nye stærke elgodslokomotiver, så  

 potentialet i den kommende landfaste banekorridor mellem det sydlige Europa  

 og Sverige/Norge kan udnyttes fuldt ud til aflastning for lastbiltrafikken  

 gennem Danmark.
 Figur 2. Planlagt europæisk integration skal styrke godstrafikken.
Note: Danmark arbejder i nordisk regi på at skabe korridorer til hurtige  

 godstog.
Kortet illustrerer den danske del af det nordiske pilotprojekt, der  

 senere skal tilknyttes de europæiske godskorridorer.
Skal jernbanen have en ny opblomstring i det næste århundrede, er det  

 imidlertid ikke tilstrækkeligt at foretage nye investeringer i materiel og  

 infrastruktur.
Der skal samtidig fokuseres på kundernes behov med bedre  

 tilbud.
Desuden skal det gennem effektivisering og målrettet styring sikres,  

 at samfundet får den optimale nytte af de meget betydelige tilskud, der  

 allerede i dag ydes til jernbanedriften, 4-5 mia.kr. årligt.
 Effektiviseringen af selve jernbanedriften er en krævende og vidtspændende  

 opgave.
DSB har igennem de seneste år gennemført en række produkt- og  

 driftsjusteringer for at øge evnen til at leve op til kundernes krav og  

 forventninger.
Der er i forbindelse med åbningen af den faste forbindelse  

 over Storebælt gennemført en række forbedringer i den øst-vestgående  

 fjerntrafik, som alle har til formål at øge kundetilfredsheden og sikre, at  

 jernbanens forspring på den faste forbindelse omsættes i en varig forøget  

 markedsandel.
Som et tredje - omend geografisk afgrænset - eksempel kan  

 nævnes bestræbelserne på at øge passagerernes tryghed på S-togsnettet, bl.a.  

 gennem indsatsen af et forøget antal S-togsrevisorer og servicemedarbejdere.
 Samtidig har DSB gennemført en række ændringer af den interne  

 organisation, så virksomheden bedre end hidtil bliver i stand til at opfylde  

 de økonomiske forpligtelser, som blandt andet er udstukket i rammeaftalen for  

 perioden 1995-98.
Som opfølgning på disse bestræbelser på at dreje DSB i retning af større  

 kundeorientering og øget effektivitet påregner regeringen i begyndelsen af  

 1998 at fremsætte lovforslag om omdannelsen af DSB til en selvstændig  

 offentlig virksomhed.
Med omdannelsen, der ventes at træde i kraft 1. januar  

 1999, vil DSBs placering som en forretningsorienteret virksomhed blive  

 klargjort.
Lovforslaget vil blive endnu et led i udmøntningen af den  

 politiske aftale om DSB, som blev indgået den 24. oktober 1996 mellem den  

 daværende regering, Venstre og Det konservative Folkeparti.
Tilfredshed blandt kunderne er på mange vare- og tjenesteområder et  

 resultat af muligheden for at vælge mellem flere leverandører.
For det første  

 opleves valgmuligheden ofte i sig selv som en tilfredsstillelse, for det  

 andet virker kundernes mulighed for at udtrykke tilfredshed eller det  

 modsatte som en katalysator for den enkelte leverandørs bestræbelser på at  

 forbedre sit produkt og effektivisere.
Hvor det ikke er hensigtsmæssigt med  

 flere konkurrerende leverandører, kan den valgmulighed, der opnås gennem  

 udbud, have en tilsvarende virkning over for den enkelte  

 leverandørvirksomhed.
 På jernbaneområdet har disse mekanismer kun haft ringe muligheder for at  

 slå igennem, såvel i Danmark som inden for EU.
På EU-plan er der gennemført en vis åbning for konkurrence mellem de store  

 nationale jernbanevirksomheder inden for grænseoverskridende trafik, og  

 Kommissionen har bl.a. i sin hvidbog »En strategi for et effektivt og  

 moderne jernbanesystem i EU« fra juli 1996 argumenteret for ændringer i  

 den retning.
Som helhed har resultaterne dog været begrænsede.
Fra dansk side har man støttet EU-kommissionens bestræbelser, og man er  

 også på visse punkter gået videre end krævet i de allerede vedtagne  

 EU-direktiver.
Overordnet betragtet må man imidlertid sige, at netop  

 jernbaneområdet i Danmark ligesom i de fleste øvrige europæiske lande skiller  

 sig ud fra andre dele af transportområdet ved en meget begrænset åbenhed og  

 få valgmuligheder for kunderne.
En enkelt meget dominerende virksomhed - DSB  

 - har vidtstrakt eneret på trafikken, og rammerne for DSBs virksomhed er  

 uklare, fordi der ikke sker en udtrykkelig sondring mellem de  

 forretningsmæssige og de bredere transportpolitiske krav til virksomheden.
I den politiske aftale om DSB af 24. oktober 1996 blev der lagt op til en  

 ændring af disse forhold.
I aftalen henvises til udenlandske erfaringer med  

 effektiviseringen af de nationale jernbaneselskaber, og det bemærkes, at  

 »et middel til at effektivisere operatørsiden og opnå en større  

 kundefokusering har været at skabe konkurrence på skinnerne ved at give flere  

 operatører adgang til jernbanenettet«.
Det anføres, at »parterne er  

 enige om at ændre strukturen i DSB i en mere markedsorienteret retning i  

 overensstemmelse med de beskrevne initiativer i andre lande og i  

 overensstemmelse med overvejelserne i EU-Kommissionens Hvidbog »En  

 strategi for et effektivt moderne jernbanesystem« af 30. juli 1996.  

 Strukturændringerne indebærer øget konkurrence på såvel operatør- som  

 infrastruktursiden og effektivisering af DSB'.
 Et første skridt mod en åbning af nettet blev taget med udskillelse af  

 DSBs infrastruktur i en af DSB uafhængig statsvirksomhed, Banestyrelsen, med  

 virkning fra 1. januar 1997 (lov nr. 1230 af 27. december 1996 om  

 Banestyrelsen m.v.). Med udskillelsen af infrastrukturen blev der i  

 princippet mulighed for på en åben, gennemskuelig og ikke-diskriminerende  

 måde at stille jernbaneinfrastrukturen til rådighed for alle  

 jernbanevirksomheder.
 Som supplement til den åbning for international trafik, som allerede var  

 sket i overensstemmelse med EUs bestemmelser herom, åbnedes i foråret 1997  

 yderligere for godstrafik på de af statens jernbanestrækninger, som ikke på  

 det seneste har været betjent af DSB.
 Med forslag til lov om jernbanevirksomhed m.v. lægger regeringen op til en  

 videre opfølgning på aftalen med en række vidtgående skridt:
- Godstrafikken forudsættes i fremtiden drevet på fuldt  

 kommercielle vilkår.
Med virkning fra 1. januar 1999 åbnes der for, at ikke  

 blot DSB, men også alle andre godkendte jernbanevirksomheder kan bruge  

 statens jernbanenet til enhver form for godstransport.
Samtidig indføres  

 miljø- og regionaltilskud, som ydes ikke-diskriminerende til alle  

 godsoperatører.
DSB Gods, der i øjeblikket giver underskud efter  

 årsregnskabslovens principper (når forrentning og afskrivning af aktiver  

 medtages i regnskabet), ydes omstrukturerings- og investeringstilskud, der  

 nedbringes over en periode.
Tidsplanen for nedbringelsen forudsættes fastlagt  

 i forbindelse med omdannelsen af DSB til en selvstændig offentlig virksomhed.  

 Der er ingen tvivl om, at specielt godstrafikken må omskrives under en  

 international synsvinkel.
- Den passagertrafik , som garanteres af det offentlige gennem  

 økonomiske tilskud, overgår pr. 1. januar 1999 til at blive udført på basis  

 af kontrakter mellem trafikministeren og den udførende jernbanevirksomhed  

 (»trafik udført som offentlig service«). Kontrakter med  

 specificerede krav til serviceniveau og angivelse af tilskuddet til  

 jernbanevirksomheden erstatter DSBs brede forpligtelse til at sikre  

 trafikbetjeningen.
Der gives fortrin til trafik udført som offentlig service  

 ved tildeling af kapacitet på skinnenettet inden for nærmere fastlagte  

 rammer.
- Den trafik, der udføres som offentlig service, vil gradvist blive   

 udbudt (»udbudt trafik«). Herved gives alle  

 jernbanevirksomheder lejlighed til at deltage i tilbudsgivningen, og det kan  

 blive afprøvet, hvem der bedst og billigst kan forestå opgaven.
I første  

 omgang er forudsat udbud af op til 15 pct. af DSBs aktiviteter inden for  

 regional- og intercitytrafikken over perioden frem til udgangen af 2003, og  

 trafikministeren gives en bemyndigelse til senere at gå videre, hvis  

 erfaringerne er gode.
Indtil et eventuelt udbud finder sted, afvikles  

 offentlig service trafikken efter en kontrakt mellem trafikministeren og DSB  

 som såkaldt »forhandlet trafik« - For at skabe reel mulighed for konkurrence kan DSB af trafikministeren  

 pålægges - mod fuld omkostningsdækning - at stille rullende materiel  

 (togsæt, lokomotiver, vogne, m.v.) til rådighed for udbudsforretninger  

 vedrørende passagertrafik udført som offentlig service.
- Fra 1. januar 1999 åbnes der adgang for alle jernbanevirksomheder  

  til at søge om infrastrukturkapacitet på statens jernbaneinfrastruktur til  

 udførelse af godstrafik.
Fra 1. januar 2000 åbnes infrastrukturen tilsvarende  

 for så vidt angår passagertrafik.
Det indebærer, at jernbanevirksomhederne  

 fra disse tidspunkter får ret til at få tog indplaceret i køreplanen til  

 enhver form for gods- og passagertrafik (»fri trafik«), hvis der er  

 plads.
Som nævnt gives der fortrinsstilling til passagertrafik udført som  

 offentlig service inden for nærmere fastlagte rammer, ligesom godstrafik i  

 internationale godskorridorer kan prioriteres efter ministerens bestemmelse.  

 Den resterende kapacitet stilles til rådighed for fri trafik, således at  

 kapaciteten fordeles mellem jernbanevirksomhederne med udgangspunkt i  

 hidtidige rettigheder.
Der gives dog også inden for nærmere fastlagte rammer  

 adgang til jernbanevirksomheder, der ikke tidligere har drevet trafik på det  

 pågældende baneafsnit.
Den infrastrukturkapacitet, der herefter er ledig,  

 fordeles mellem interesserede jernbanevirksomheder på lige og  

 ikke-diskriminerende vilkår til brug for virksomhedernes drift af passager-  

 og godstrafik for egen regning.
 Med de anførte hovedprincipper er der søgt skabt en ramme for  

 jernbanevirksomhed, der tager hensyn til specielle danske forhold.
Danmark er lille af udstrækning, med et begrænset befolkningsunderlag, og  

 med en stor befolkningskoncentration i hovedstadsområdet i landets østligste  

 del.
Danmark er samtidig et centralt trafikalt forbindelsesled mellem  

 Kontinentet og Sverige/Norge.
Jernbanedrift har været mere handicappet end andre transportformer som  

 følge af transportsystemets afhængighed af færgeforbindelser.
Med åbningen af  

 Storebæltsforbindelsen i år og den faste forbindelse over Øresund om ca. 3 år  

 øges jernbanens potentielle konkurrenceevne, men den grænseoverskridende  

 trafik vil fortsat ligesom overalt i Europa være hæmmet af forskelle i de  

 tekniske systemer og mange års deling af markederne mellem de respektive  

 landes nationale jernbaneselskaber.
Det danske banenet stråler ud fra København, men med en hovedåre over  

 Sjælland og videre over den faste Storebæltsforbindelse og Fyn.
I hovedåren  

 er der betydelige kapacitetsrestriktioner på grund af myldretidstrafikken med  

 passagerer til og fra København og på grund af strækningens betydning for  

 transittrafikken med gods.
I lyset af hovestrækningens nøglestilling er der lagt vægt på som  

 hovedprincip at undgå et system med eneret til en strækning.
Kun hvor  

 passagergrundlaget er særligt begrænset foreligger denne mulighed.
 Kapacitetsproblemerne i hovedåren har - i forbindelse med det betydelige  

 statstilskud til området - gjort det naturligt at sikre en fortrinsstilling  

 ved kapacitetsfordelingen til trafik foranstaltet som offentlig service.  

 Overskydende kapacitet - hvoraf en del i dag er optaget af godstrafik -  

 stilles til rådighed for fri trafik såvel til passagerer som til gods og  

 såvel til indenlandske som til internationale forbindelser.
Mulighederne for at opnå en bedre og billigere trafik gennem konkurrence  

 mellem jernbanevirksomheder inden for Danmarks grænser er endnu ukendte,  

 fordi det er uvist om effektivitetsgevinsterne vil overskygge et eventuelt  

 tab af stordriftsfordele.
Derfor bringes alene en vis del af  

 passagertrafikken i udbud i første omgang.
Parallelt hermed kan der ske  

 afprøvning af stordriftspotentialet i samarbejder over grænserne til Tyskland  

 og Sverige netop i fasen, hvor de faste forbindelser står færdige.
Med en materielbestand på 120 togsæt i S-togstrafikken og hvad der svarer  

 til godt 200 togsæt og ca. 150 lokomotiver med vogne i den øvrige trafik er  

 det skønnet urealistisk at etablere flere konkurrerende materielselskaber.  

 Det er samtidigt skønnet uhensigtsmæssigt at etablere et enkelt af DSB  

 uafhængigt materielselskab, fordi dette i givet fald ville få en  

 monopolstilling.
På denne baggrund og for at udnytte en eventuel  

 synergieffekt i samspillet mellem materielejerskab og trafikproduktion er det  

 valgt at forudsætte, at indkøb af og ejerskab til rullende materiel i  

 hovedsagen bevares i DSB.
Med muligheden for at pålægge DSB at udleje  

 materiel til den vindende jernbanevirksomhed i forbindelse med udbud, skønnes  

 det muligt at opnå en tilsvarende udjævning af konkurrencevilkårene mellem  

 DSB og nye operatører i henseende til materiellet.
De foreslåede ændringer i rammevilkårene for jernbanevirksomhed vil  

 udsætte DSB for et konkurrencepres.
Derfor er der overalt tale om, at  

 omlægningerne sker gradvist, således at DSB får mulighed for at omstille sig  

 og tage konkurrencen op.
På den måde sikres det bedst, at DSB kan udnytte de  

 nye spilleregler på jernbaneområdet til at styrke sin egen organisation.
Af  

 væsentlig betydning for DSBs evne til at tilpasse sig den nye situation vil  

 være omdannelsen til en selvstændig offentlig virksomhed.
DSBs aktivitetsgrundlag sikres i en overgangsperiode gennem statens  

 indgåelse af kontrakter - en udbygget rammeaftale - om de dele af trafikken,  

 der udføres som offentlig service, og som ikke i første fase bringes i udbud  

 (»forhandlet trafik«). Den forhandlede trafik dækker mindst 85 pct.  

 af den trafik, der udføres som offentlig service, frem til udgangen af år  

 2003. Som nævnt gives trafikministeren bemyndigelse til derefter gradvist at  

 reducere andelen, hvis det skønnes samfundsøkonomisk fordelagtigt.
DSB vil på  

 linie med andre jernbanevirksomheder kunne afgive bud på al udbudt trafik.
 Figur 3. Befordring af passagerer og transport af gods på  

 hovedbanenettet.
 Note: På hovedbanenettet afvikles over 80 pct. af den samlede  

 banegodstrafik (vist med rødt) og over 50 pct. af den samlede  

 togpassagertrafik (vist med blåt). Resten af passagertrafikken afvikles for  

 en stor del på den københavnske S-bane.
 Kilde: Baneplanudvalget, april 1997.
 Når staten i udstrakt grad forudsættes at basere sig på leverancer fra DSB  

 i den første fase, er der ikke blot tale om en vis beskyttelse af DSB i en  

 overgangsperiode, men også om et forsøg på at tilpasse sig det forhold, at  

 der først gradvis kan forventes opbygget et marked med flere  

 jernbanevirksomheder, som er i stand til at byde på de udbudte kontrakter.  

 Det vil ikke være hensigtsmæssigt at gennemføre udbud i en situation, hvor  

 kun meget få eller eventuelt slet ingen seriøse jernbanevirksomheder bortset  

 fra DSB deltager.
Overgangen til et system, hvor jernbanevirksomhedens forpligtelser  

 nedfældes i kontrakter, vil klargøre DSBs transportpolitiske opgaver.  

 Ændringen medfører, at DSB i fremtiden kan koncentrere sig om at betjene  

 kunderne med størst mulig effektivitet som andre forretningsorienterede  

 virksomheder.
Med kontraktstyringen, hvorved der dels fastlægges en  

 opgavefordeling, dels en række krav til slutproduktet, fremmes  

 gennemsigtigheden og målopfyldelsen på jernbaneområdet.
Hovedsigtet med lovforslaget er at styrke jernbanedriftens  

 konkurrencedygtighed over for andre transportformer gennem en effektivisering  

 af sektoren.
Hvis DSB ikke viser sig tilstrækkelig konkurrencedygtig, kan  

 virksomheden miste markedsandele til andre jernbanevirksomheder, men  

 effektiviseringen kan samtidig styrke såvel DSB som andre  

 jernbanevirksomheder så meget, at jernbanesektoren kan bremse den  

 tilbagegang, der har præget den i en årrække.
En sådan styrkelse vil være til gavn for kunderne, fordi konkurrence som  

 regel fører til øget opmærksomhed hos virksomheden om kundeønsker og -behov,  

 for miljøet, fordi jernbanetransport i en række sammenhænge er langt den mest  

 miljøvenlige transportform, og for sektorens ansatte, hvis  

 beskæftigelsesmuligheder er direkte afhængige af sektorens effektivitet og  

 konkurrencedygtighed.
Den vil samtidig gøre Danmark til foregangsland i  

 bestræbelserne på at øge jernbanernes livskraft på europæisk plan.
 Det bør nævnes, at lovforslaget - ligesom det er tilfældet i dag - giver  

 mulighed for samarbejde om trafik mellem godkendte jernbanevirksomheder,  

 herunder internationalt samarbejde.
De 13 privatbaner, hvis virksomhed drives på grundlag af koncessioner, er  

 i selskabsretlig forstand aktieselskaber, men den dominerende ejerkreds  

 består af stat, amter og kommuner.
Privatbanerne hviler ikke økonomisk i sig  

 selv, men opretholder alene driften med tilskud fra det offentlige.
Staten  

 tegner sig for 70 pct. af tilskuddet, mens de kommunale parter tegner sig for  

 resten.
 I henhold til lovforslaget er privatbanerne umiddelbart omfattet af  

 størstedelen af lovens bestemmelser, men undtaget fra bestemmelserne i  

 kapitel 4 og 5, som omfatter reglerne vedrørende etablering af trafik udført  

 som offentlig service og fordeling af adgang til skinnenettet i de tilfælde,  

 hvor der er flere jernbanevirksomheder, der ønsker at drive jernbanetrafik.  

 Det indebærer, at privatbanerne umiddelbart bevarer eneretten til at benytte  

 eget skinnenet.
Efter lovforslagets kapitel 4 fastsætter trafikministeren omfanget af den  

 trafik, der udføres som offentlig service.
Det vil dog ikke berøre den  

 jernbanetrafik, som drives af privatbanerne, idet det indtil videre  

 forudsættes, at beslutning om trafikomfanget her som hidtil træffes af  

 privatbanernes bestyrelser.
Det er hensigten at optage forhandlinger med privatbanerne og de kommunale  

 parter om privatbanetrafikkens fremtidige vilkår.
På denne baggrund kan  

 trafikministeren i henhold til lovforslaget ikraftsætte bestemmelserne i  

 kapitel 4 og 5 også for privatbanernes område.
Privatbanevirksomhederne omfattes umiddelbart af mulighederne for at drive  

 fri trafik på statens jernbanenet som supplement til den koncessionerede  

 trafik.
Det forudsættes imidlertid, at den fri trafik, som privatbanerne  

 måtte ønske at drive, organiseres i særskilte aktieselskaber.
Der vil blive  

 fremsat forslag om ændring af privatbaneloven, jf. lovbekendtgørelse nr. 286  

 af 2. maj 1995, med dette sigte.
2. Lovforslagets indhold 2. a.
Kravene til at drive jernbanevirksomhed Lovforslaget indeholder krav, som en virksomhed skal opfylde for at blive  

 godkendt til at drive jernbanevirksomhed, dvs. varetage jernbanetrafik, i  

 Danmark.
Bestemmelserne vil gælde for såvel bestående som nye virksomheder,  

 men der vil være overgangsbestemmelser for virksomheder, der allerede driver  

 jernbanetrafik.
De centrale krav er, at jernbanevirksomhederne skal være indehaver af en  

 af Jernbanetilsynet udstedt tilladelse og sikkerhedscertifikat.
Lovforslaget  

 angiver en række økonomiske, organisatoriske og ledelsesmæssige krav, som  

 stilles for at opnå tilladelse til at udføre jernbanevirksomhed.
På grundlag  

 af tilladelsen og sikkerhedscertifikatet, som udstedes i medfør af lov nr.  

 336 af 1. maj 1996 om jernbanesikkerhed m.v., kan jernbanevirksomheden søge  

 om kapacitet på jernbaneinfrastrukturen.
Jernbanernes ry som det sikre og pålidelige transportmiddel skal  

 fastholdes og udbygges.
Der er derfor lagt vægt på, at en yderligere åbning  

 af det danske jernbanenet og en øget konkurrence ikke indebærer, at der  

 slækkes på sikkerhedskravene.
De jernbanevirksomheder, der ønsker at få  

 udstedt en tilladelse i Danmark, skal både fagligt, organisatorisk og  

 sikkerhedsmæssigt - herunder ved udarbejdelse af oganisationsplaner for  

 virksomhedens sikkerhed og vedligeholdelse m.v. - kunne leve op til alle  

 denne lovs krav og til de strenge standarder for sikkerhed, der hidtil har  

 eksisteret på området.
Dette gælder også ansvaret over for passagererne.
Der gennemføres i den  

 forbindelse en skærpelse af jernbanevirksomhedernes erstatningsansvar, så der  

 gælder samme principper som fastsat for vejtrafikken i færdselsloven.
Som anført i bemærkningerne til lovforslagets enkelte paragraffer, skal  

 det efter lovforslaget være muligt for de jernbanevirksomheder, der via  

 kontrakter udfører trafik som offentlig service, at opkræve kontrolafgift  

 samt ekspeditionsgebyrer.
Disse kan inddrives ved udpantning.
Opretholdelsen og videreførelsen af udpantningsretten for så vidt angår  

 jernbanevirksomheder, der udfører trafik som offentlig service, vil være af  

 meget væsentlig betydning for den fremtidige jernbanedrift.
Der skønnes  

 derfor at være grundlag for at fravige det almindelige princip, hvorefter  

 udpantningsret er forbeholdt offentlige myndigheder.
2. b.
Passagertrafik udført som offentlig service Det er i dag hovedsageligt en underskudsforretning at udføre  

 passagerbefordring på jernbane.
Derfor sikrer staten i henhold til  

 lovforslaget en offentlig passagertrafik på et rimeligt niveau ved indgåelse  

 af kontrakter med jernbanevirksomheder om udførelse af såkaldt »trafik  

 som offentlig service«.
I henhold til lovforslaget bemyndiges  

 trafikministeren til at fastsætte de nærmere kontraktvilkår herunder normer  

 for kapacitet i det enkelte tog, regelmæssighed, kvalitet samt drifts- og  

 befordringspligtens udstrækning, ligesom kontrakterne vil kunne stipulere, at  

 visse transportydelser skal leveres til bestemte priser og på bestemte  

 vilkår.
I den forbindelse må det antages, at trafikministeren bl.a. vil  

 anlægge et socialt hensyn.
 Trafikministeren påser, at jernbanevirksomheder, der udfører trafik som  

 offentlig service, som led i kontrakten forpligtes til at sikre koordinering  

 af køreplanlægning med hinanden, med relevante myndigheder og med andre  

 leverandører af kollektiv trafik.
Som hovedregel må det antages, at kontrakterne vil blive udformet, så  

 jernbanevirksomheden har en økonomisk risiko ved den kontraktbundne trafiks  

 drift for derved at stimulere virksomheden til effektivitet og  

 kundevenlighed.
I de fleste tilfælde vil kontrakthaver få billetindtægterne  

 som hel eller delvis betaling for ydelsen.
Lokaltrafik i hovedstadsområdet  

 forudsættes dog underlagt de gældende principper herfor, der indebærer, at HT  

 modtager billetindtægterne og afregner med bus- og baneoperatører efter en  

 aftalt fordelingsnøgle.
 Det samlede aktivitetsomfang for den trafik, der udføres som offentlig  

 service vil blive bestemt af den tilskudsbevilling, som - eventuelt i medfør  

 af flerårige rammeaftaler herom - stilles til disposition på de årlige  

 finanslove til statens indkøb af trafikydelser fra jernbanevirksomhederne.
2. c.
Forhandlet og udbudt passagertrafik Der sondres i lovforslaget mellem to typer af passagertrafik udført som  

 offentlig service: Den »forhandlede trafik« og den »udbudte  

 trafik«.
Trafikministeren forudsættes i overensstemmelse med det i  

 rammeaftalen om DSB for 1995-98 fastlagte, at indgå kontrakt med DSB fra 1.  

 januar 1999 om et nærmere fastlagt trafikomfang (»forhandlet  

 trafik«). I kontrakterne forudsættes som nævnt fastlagt krav til  

 serviceniveau og betaling herfor.
Den forhandlede trafik forudsættes efter et omkostningsdækningsprincip  

 varetaget af DSB.
I lovforslaget er indføjet en bestemmelse om, at  

 trafikministeren kan pålægge DSB en driftsforpligtelse mod en af ministeren  

 fastlagt godtgørelse, hvis der i den konkrete sag ikke kan opnås enighed om  

 fortolkningen af dette princip og dermed af DSBs tilskud.
 Trafikministeren forudsættes gradvist at bringe kontrakterne om trafik  

 udført som offentlig service i udbud, således at flere jernbanevirksomheder  

 kan byde på den samme kontrakt (»udbudt trafik«).
Udbudssystemets succes afhænger af, at der faktisk viser sig mere end een  

 jernbanevirksomhed, som er interesseret i at afgive tilbud.
Desuden er DSBs  

 succesfulde omstilling afhængig af, at der bliver et vist tidsrum hertil.  

 Begge forhold er medvirkende til, at udbudsprocessen forudsættes begyndt med  

 begrænsede udbud af baneafsnit svarende til op til 15 pct. af DSBs samlede  

 produktion af passagertogkilometer uden for S-togsnettet inden udgangen af  

 2003.
Der kan i årene efter 2003 blive tale om gradvist at gå videre med udbud  

 af passagertrafik, der udføres som offentlig service.
Beslutning herom bør  

 dog afhænge af erfaringen med de første udbud, og lovforslaget indeholder  

 derfor alene en bemyndigelse til trafikministeren på dette punkt.
Det rullende materiel - lokomotiver, vogne og togsæt - er en  

 betydningsfuld del af jernbanedriften.
På grund af kapitalkravene og den  

 lange afskrivningsperiode udgør erhvervelse af materiel en væsentlig  

 adgangsbarriere for jernbanevirksomheder, der ønsker at etablere sig.
Derfor  

 vil virksomheder, der byder på kontrakter om udførelse af offentlig service,  

 som hovedregel kunne disponere over materiel fra DSB på vilkår fastsat i  

 udbudsbetingelserne.
Hermed sikres, at DSBs ejerskab til materiel ikke  

 forvrider konkurrencen om selve trafikopgaven.
Regelsættet er desuden  

 udformet med henblik på at forhindre, at DSB ved et eventuelt tab af store  

 kontrakter kommer til at ligge inde med store mængder materiel, som det vil  

 være svært at finde anden anvendelse for, og som derfor vil belaste DSBs  

 økonomi uhensigtsmæssigt.
 Der fastsættes nærmere regler for DSBs udlejningsforpligtelse med henblik  

 på at sikre, at vilkår m.v. i rimeligt omfang tager hensyn til såvel DSBs som  

 de lejende virksomheders interesser.
Det er ikke et EU-krav, at kontrakterne om trafik udført som offentlig  

 service bringes i udbud.
Proceduren for udbud forudsættes dog at følge  

 gældende EU-regler.
DSB vil kunne indgive bud på den udbudte trafik, når blot virksomheden  

 opfylder de generelle regler for omkostningsadskillelse, som vil blive  

 indarbejdet i et regnskabsreglement.
Hensigten med regnskabsreglerne og de  

 bagved liggende EU-forordninger m.v. er at sikre, at DSB - såvel som andre  

 danske og udenlandske virksomheder, der indgiver bud - ikke anvender midler  

 indtjent på forhandlet trafik til at krydssubsidiere ved deltagelse i udbud  

 på offentlig service trafik.
Hvis privatbanerne ønsker at byde, forudsættes  

 det på grund af privatbanernes særlige status at ske fra særlige  

 datterselskaber, økonomisk adskilt fra den koncessionerede trafik.
Dette  

 princip forudsættes lovfæstet gennem en kommende ændring af privatbaneloven.
 Den gradvise ligestilling af DSB med andre jernbanevirksomheder gennem  

 åbningen af adgangen til jernbanenettet for andre jernbanevirksomheder og  

 indførelsen af udbud af passagertrafik gør det naturligt at erstatte DSBs  

 drifts- og befordringspligt med en i den enkelte kontrakt konkret fastlagt  

 drifts- og befordringspligt.
Driftspligten er ikke formelt lovfæstet, men fortolkes i almindelighed som  

 en almen pligt til at betjene enhver strækning med et minimalt serviceniveau,  

 hvad angår togafgange m.v.
Befordringspligten, der er beskrevet i lov om DSB,  

 specielt dennes § 4, indebærer en forpligtelse til inden for ret vide rammer  

 at befordre al gods samt alle passagerer, som måtte anmode herom, på de  

 banestrækninger, som DSB betjener.
DSBs drifts- og befordringspligt bortfalder fra 1. januar 1999. Fra dette  

 tidspunkt fastsættes drifts- og befordringspligtens udstrækning og omfang i  

 kontrakterne.
Nedlæggelse af banestrækninger (optagelse af skinner, m.v.)  

 forudsættes som hidtil at ske ved særskilt lovgivning.
 Af hensyn til muligheden for konkurrence på lige fod med udenlandske  

 selskaber vil det i forbindelse med DSBs etablering som selvstændig offentlig  

 virksomhed blive sikret, at DSB også får mulighed for at afgive bud på  

 udførelse af jernbanetrafik i udlandet på kommercielle vilkår.
2. d.
Fri passager- og godstrafik Lovforslaget indebærer, at DSBs faktiske eneret på landsdækkende  

 jernbanetrafik ophører med virkning fra 1. januar 1999 for godstrafik og fra  

 1. januar 2000 for passagertrafik.
Det indebærer, at enhver  

 jernbanevirksomhed fra disse tidspunkter kan ansøge om adgang til benyttelse  

 af statens jernbaneinfrastruktur og med udgangspunkt i den tildelte kapacitet  

 drive passager- og godstrafik for egen regning (»fri trafik«), dvs.  

 principielt uden andet offentligt tilskud end, hvad trafikken måtte være  

 berettiget til af miljø- og regionaltilskud, jf. nedenfor, og mod betaling af  

 gældende baneafgifter.
Ved tildelingen af adgang til jernbaneinfrastrukturen vil der inden for  

 nærmere fastlagte rammer blive givet fortrin til trafik udført som offentlig  

 service.
Der vil endvidere inden for nærmere fastlagte rammer blive givet  

 fortrin til jernbanevirksomheder, der ikke tidligere har drevet trafik på det  

 pågældende baneafsnit, og til internationale godskorridorer, hvis det lykkes  

 at skabe international opbakning om disse korridorer.
Når disse formål er  

 tilgodeset, vil den resterende infrastrukturkapacitet blive stillet til  

 rådighed for fri trafik.
Det forudsættes, at al godstrafik fra 1. januar 1999 drives som fri  

 trafik.
DSB Gods kan ikke fra dette tidspunkt forventes at være kommercielt  

 levedygtig, dvs. overskudsgivende, når der tages hensyn til forrentning og  

 afskrivning af materiel (årsregnskabslovens regnskabsprincipper). For at  

 muliggøre en effektivisering og omstrukturering af DSB Gods, så virksomheden  

 bliver kommercielt levedygtig, forudsættes det, at der i en periode efter  

 1999 ydes et årligt omstrukturerings- og investeringstilskud til  

 virksomheden.
Dette tilskud forudsættes aftrappet efter en tidsplan, som  

 fastsættes i forbindelse med omdannelsen af DSB til en selvstændig offentlig  

 virksomhed i 1998. DSB Gods vil herudover i perioden 1999-2003 være  

 begunstiget af særlige rettigheder til knap infrastrukturkapacitet.
På trods  

 heraf må der forventes at være gode muligheder for andre godsvirksomheder for  

 at opnå kapacitetsrettigheder - på de mest befærdede strækninger dog  

 fortrinsvis i nattetimerne.
Det kan ikke for nærværende bedømmes, om der vil være basis for at drive  

 fri passagertrafik.
I givet fald vil denne trafik skulle konkurrere med  

 godstrafikken om den infrastrukturkapacitet, som er til overs, når især  

 behovet for passagertrafik udført som offentlig service er tilgodeset.
 Trafikministeren vil kunne fastsætte rammer for den fri trafiks  

 forretningsbetingelser m.v. og vil herigennem kunne øve indflydelse på  

 karakteren af det fri trafikudbud.
2. e.
Miljø- og regionaltilskud til godstransport på bane I overensstemmelse med supplementsaftalen af 24. oktober 1996 etableres  

 der en ordning med miljø- og regionaltilskud til godstransport på jernbane  

 med henblik på at fremme overflytning af gods fra transport på vej til  

 transport med bane.
Godstilskuddet foreslås ydet som et generelt tilskud pr. transporteret  

 tonkilometer til godstransport, der foregår pr. jernbane til og/eller fra  

 danske stationer og terminaler.
Tilskuddet ydes herunder på lige og  

 ikke-diskriminerende vilkår til alle godsoperatører.
Et tilskud pr.  

 tonkilometer er valgt, da transportarbejdet er det mest repræsentative udtryk  

 for den miljøfordel, som samfundet får ved transport på bane.
Tilskuddet får  

 således størst betydning for tunge lavværdivarer over lange afstande.
Det er  

 netop her, at banetransport har sine relativt største miljøfordele.
2. f.
Adgang til skinnenettet og betaling herfor Trafik udført som offentlig service og trafik i internationale  

 godskorridorer vil som nævnt inden for nærmere fastlagte rammer få prioritet  

 ved tildelingen af infrastrukturkapacitet.
Tildelingen af infrastrukturkapacitet til den fri trafik vil bygge på et  

 princip om, at jernbanevirksomhederne som udgangspunkt bevarer retten til den  

 kapacitet, som de hidtil har disponeret over.
Samtidig sikres det dog, at nye  

 virksomheder fortløbende inden for visse rammer gives mulighed for at trænge  

 ind på markedet, og at der løbende kan ske omfordeling mellem eksisterede  

 jernbanevirksomheder ud fra fastlagte objektive kriterier.
Med disse principper gives DSB en vis beskyttelse, men der åbnes samtidig  

 for, at DSB gradvis kan fortrænges, hvis virksomhedens effektivitet er  

 utilstrækkelig.
De nye rammer indebærer samtidig, at DSBs nuværende monopol  

 ikke erstattes af en række nye monopoler.
Trafikministeren bemyndiges til at fastsætte afgifter for benyttelse af  

 statens jernbaneinfrastruktur, såkaldte baneafgifter.
Baneafgifter er  

 jernbanevirksomhedernes betaling for at anvende jernbanenettet, idet dog en  

 række særydelser, herunder kørestrømsforsyning, forudsættes afregnet separat  

 med infrastrukturforvalteren.
Hidtil er den økonomiske støtte til jernbanevirksomhed givet dels direkte  

 som underskudsdækning til jernbanevirksomhederne, dels indirekte ved, at  

 staten har finansieret infrastrukturen, som har været stillet gratis til  

 rådighed.
Ved introduktionen af baneafgifterne pålægges  

 jernbanevirksomhederne en vis medfinansiering af infrastrukturen.
Det beløb  

 staten herved sparer, overflyttes som direkte tilskud til  

 jernbanevirksomhederne.
På den måde flyttes vægten i de samlede tilskud  

 gradvist over mod de direkte tilskud til jernbanevirksomhederne.
Derved  

 tilskyndes jernbanevirksomhederne til en mere effektiv udnyttelse af  

 jernbanenettet, og det tilskud, der ydes til sektoren, kan i højere grad  

 udmåles efter den tjenesteydelse, der leveres, f.eks. efter antallet af  

 afgange og befordrede passagerer eller antallet af transporterede tons gods.
Afgifterne vil indtil videre blive fastsat med udgangspunkt i de marginale  

 omkostninger, som følger af togenes anvendelse af infrastrukturen.
På de  

 specielt belastede dele af banenettet vil blive opkrævet særligt høje  

 afgifter med henblik på at tilskynde til en mere effektiv udnyttelse af  

 nettet.
Endelig fastlægges afgiften for passage af den faste forbindelse over  

 Storebælt for passagertog med udgangspunkt i operatørernes betalingsevne for  

 at skabe harmoni til de betalingsprincipper, der anvendes over for den  

 konkurrerende trafik med busser over vejforbindelsen.
Det samlede system af baneafgifter vil blive indført gradvist under den  

 restriktion, at det samlede provenu fra afgifterne ikke må overstige  

 udgifterne til drift, vedligeholdelse og anlæg af jernbaneinfrastrukturen.  

 Provenuet af afgifterne skønnes med de foreslåede satser at ville andrage ca.  

 1 mia. kr. i år 2001, hvoraf ca. 3/4 vil medgå til betaling for jernbanens  

 benyttelse af de faste forbindelser m.v.
Det resterende beløb tilfalder  

 infrastrukturforvalteren på statens net - Banestyrelsen - men beløbet, der  

 varer til ca. 10 pct. af Banestyrelsens drifts- og anlægsudgifter, modregnes  

 i Styrelsens statstilskud og tilbageføres i stedet til  

 jernbanevirksomhederne, dels som godstilskud, dels som midler til indkøb af  

 passagertrafik udført som offentlig service.
2. g.
Forretningsbetingelser og takster Jernbanevirksomhederne forudsættes at anmelde forretningsbetingelser til  

 Banestyrelsen.
Trafikministeren gives bemyndigelse til at stille krav til  

 udformningen af forretningsbetingelserne.
Herved sikres en god beskyttelse af  

 forbrugernes interesser.
Takstniveau og -struktur vil være af afgørende betydning for jernbanens  

 fremtidige udviklingsmuligheder.
Aktuelt er takstkompetencen for regional- og  

 lokaltransport i det storkøbenhavnske område henlagt til Hovedstadsområdets  

 Trafikselskab, som indkasserer billetindtægter og finansierer et tilskud til  

 trafikoperatørerne, herunder DSB S-tog.
For DSBs aktiviteter uden for  

 HT-området gælder, at takstkompetencen ligger hos DSB.
DSB har dog som led i  

 sin markedsføringsindsats for nyligt engageret sig i det såkaldte  

 bus-tog-samarbejde, hvorefter takstkompetencen for en række rejsetyper som et  

 forsøg er overført til de amtskommunale trafikselskaber.
Den trafik, der i fremtiden drives som offentlig service, må i hovedsagen  

 antages at blive indpasset i det eksisterende takstsamarbejde.
For den frie  

 trafik forudsættes derimod givet vidtstrakt frihed til  

 jernbanevirksomhedernes egne beslutninger om takster.
Jernbanevirksomhederne,  

 som udfører passagerbefordring, vil imidlertid af hensyn til kunderne blive  

 forpligtet til at forhandle hinandens billetter, så det fortsat bliver muligt  

 let og enkelt at købe en billet fra afrejsestation til ankomststation.
2. h.
Forsikrings- og erstatningsspørgsmål Til beskyttelse af brugerne og andre berørte parter er det vigtigt at  

 sikre, både at jernbanevirksomhederne er tilstrækkeligt forsikret, og at  

 passagerer og gods er sikret på en måde, der svarer til, hvad der gælder for  

 konkurrerende transportformer.
Således lægger lovforslaget op til, at der  

 stilles krav om en ansvarsforsikring i lighed med andre transportformer.
 Reglerne om erstatning for skader ved jernbanedrift findes i dag i  

 jernbaneerstatningsloven, der er fra 1921 og senest ændret i 1980, men som må  

 siges at være forældet.
Udgangspunktet i denne lov er et objektivt ansvar, med mindre skadelidte  

 har udvist simpel uagtsomhed.
Såfremt dette er tilfældet, falder det  

 objektive ansvar væk og bliver til almindelig culpa, dvs. skadelidte skal  

 bevise, at jernbanevirksomheden har gjort noget forkert.
Lovforslaget sigter på, at der foretages en harmonisering af de nationale  

 regler - herunder ophævelse af jernbaneerstatningsloven - således at borgerne  

 er ens stillede i erstatningshensyn, uanset om de rejser med tog, fly eller  

 bil.
Udgangspunktet er objektivt ansvar, med mindre skadelidte har udvist  

 forsæt eller grov uagtsomhed, i hvilket tilfælde erstatningen kan nedsættes  

 eller i særlige tilfælde bortfalde.
 Bestående jernbanevirksomheder, der befarer statens jernbaneinfrastruktur,  

 får en overgangsperiode til at bringe deres forsikringsforhold i  

 overensstemmelse med loven.
2. i.
Overgangsbestemmelser Der åbnes gradvis for adgangen til jernbaneinfrastrukturen.
Frem til 1.  

 januar 1999 opretholdes den nuværende adgang, idet det muligvis fra efteråret  

 1998 oprettes internationale godskorridorer, hvor der vil være adgang for  

 alle jernbanevirksomheder, der driver international godstrafik.
Fra 1. januar  

 1999 udvides adgangen til at omfatte al godstrafik på hele statens net, og  

 fra 1. januar 2000 vil også passagertrafikken være omfattet af den frie  

 adgang.
3. Forholdet til konkurrenceretten 3. a.
Forholdet til konkurrenceloven Den nye konkurrencelov (lov nr. 384 af 10. juni 1997), der træder i kraft  

 den 1. januar 1998, omfatter enhver form for erhvervsvirksomhed, uanset om  

 den er privat eller offentlig, og Konkurrencerådet har som udgangspunkt de  

 samme indgrebsbeføjelser over for konkurrencebegrænsninger i forbindelse med  

 begge virksomhedsformer.
Lovens indgrebsbestemmelser gælder dog ikke, hvis en  

 konkurrencebegrænsning er en direkte eller nødvendig følge af offentlig  

 regulering.
Det betyder, at Konkurrencerådet ikke kan gribe ind over for  

 konkurrencebegrænsende aftaler eller misbrug af dominerende stilling, hvis  

 der er tale om en direkte eller nødvendig følge af sektorspecifikke regler.  

 Andre konkurrencebegrænsende aftaler eller misbrug på de regulerede områder  

 vil Konkurrencerådet derimod godt kunne gribe ind over for.
Jernbaneområdet har som beskrevet hidtil været karakteriseret ved, at  

 jernbanevirksomhederne - det vil i hovedsagen sige DSB og privatbanerne - har  

 haft faktisk eneret (koncession) på benyttelsen af hver deres del af  

 infrastrukturen.
I det omfang, andre operatører har trafikeret en strækning,  

 har det været efter aftale med og ofte mod økonomisk kompensation til  

 eneretshaveren.
Med forslag til lov om jernbanevirksomhed ophæves DSBs faktiske eneret til  

 landsdækkende jernbanetrafik, og der åbnes i det hele for konkurrence på  

 markedet for jernbanetransport af gods og - i betydeligt omfang - også for  

 passagerer.
Lovforslaget er derfor i god overensstemmelse med de intentioner,  

 som ligger bag den nye konkurrencelov og en række andre regeringsinitiativer,  

 der alle har haft til sigte at udnytte en øget konkurrence på vare- og  

 tjenestemarkederne til gavn for samfundet og den økonomiske udvikling.
Jernbaneområdet er præget af en række særlige produktionstekniske forhold,  

 og der stilles høje krav til sikkerheden.
Hertil kommer, at hensyn til social  

 fordeling, regionalpolitisk balance og en miljømæssig acceptabel udvikling i  

 transportproduktionen også i fremtiden må have afgørende indflydelse på  

 områdets organisering og økonomiske spilleregler.
Endelig er det  

 hensigtsmæssigt - i det mindste i en overgangsperiode - at yde DSB en vis,  

 omend gradvist aftagende beskyttelse mod konkurrencen med henblik på at  

 sikre, at virksomheden får mulighed for at gennemføre den fornødne tilpasning  

 og til enhver tid at sikre en fuldt acceptabel togdrift.
 Forslag til lov om jernbanevirksomhed omfatter derfor en række  

 bestemmelser, som må betragtes som sektorspecifik konkurrenceregulering i den  

 forstand, som der sigtes til i konkurrencelovens § 2, stk. 2.
3. b.
Jernbaneklagenævnet Med henblik på at sikre, at de jernbanetekniske, samfundsøkonomiske og  

 konkurrenceretlige hensyn alle tilgodeses i forbindelse med administrationen  

 af lovens regler, skønnes det hensigtsmæssigt at nedsætte et uafhængigt  

 jernbaneklagenævn til at behandle klager vedrørende en række af de ovenfor  

 nævnte forhold.
Jernbaneklagenævnet foreslås nedsat af trafikministeren, dog udpeges det  

 medlem, der skal besidde konkurrenceretlig ekspertise, efter høring af  

 Konkurrencerådet.
Klagenævnets afgørelser foreslås at være administrativt  

 endelige.
Trafikministeriet varetager klagenævnets sekretariatsforretninger.
 I de sager, som Jernbaneklagenævnet behandler vedrørende priser, øvrige  

 aftalevilkår samt krydssubsidiering i forbindelse med lovens bestemmelser om  

 jernbanevirksomhedernes adgang, uddannelse, stationer m.v., indhenter Nævnet  

 en bindende udtalelse fra Konkurrencerådet, inden Nævnet træffer endelig  

 afgørelse.
 Konkurrencerådet vil, som det er tilfældet f.eks. på postområdet, blive  

 inddraget i et nært samarbejde om udformningen af en række af de regelsæt,  

 som skal udarbejdes i medfør af lovforslaget, og som har konkurrenceretlige  

 konsekvenser, f.eks. regnskabsreglementet.
4. Forholdet til EU-retten EU har i de senere år taget en række initiativer til åbning af  

 medlemslandenes jernbanedrift, fortrinsvis for at øge effektiviteten inden  

 for et domæne præget af store, statsejede monopolvirksomheder.
Åbningsbestræbelserne resulterede i 1991 i vedtagelsen af direktiv  

 91/440/EØF om udvikling af Fællesskabets jernbaner.
Således har der fra 1.  

 januar 1993 været åbnet for international jernbanetrafik udført af  

 internationale sammenslutninger af jernbanevirksomheder og international  

 kombineret godstrafik.
For at sikre ensartede vilkår for udnyttelsen af den  

 adgang til medlemsstaternes jernbanemarkeder, som direktiv 91/440/EØF giver  

 mulighed for, vedtog Rådet i 1995 direktiverne om udstedelse af licenser  

 (tilladelser) (95/18/EF) og om fælles regler for  

 infrastrukturkapacitetstildeling og for infrastrukturafgifter (95/19/EF).  

 Direktiverne er gennemført i dansk ret ved Trafikministeriets bekendtgørelser  

 nr. 534 og 535 af 26. juni 1997.
 I årene efter 1991 har Kommissionen ved flere lejligheder gjort sig til  

 talsmand for en yderligere åbning af jernbanedriften, således ved et forslag  

 fra 1995 om yderligere åbning for international trafik ved tilladelse af  

 cabotagekørsel.
 EU-Kommissionen har i sin Hvidbog af 30. juli 1996, »En strategi for  

 et effektivt og moderne jernbanesystem i EU«, fremhævet, at der er behov  

 for en ny og mere forretningsorienteret jernbanestruktur for at imødekomme  

 borgernes og erhvervenes transportbehov og for at vinde markedsandele i  

 forhold til andre transportformer.
Som opfølgning på hvidbogen har EU-Kommissionen blandt andet iværksat et  

 arbejde med etablering af europæiske jernbanekorridorer til hurtige godstog -  

 de såkaldte Trans European Rail Freight Freeways - der skal sikre  

 godstransport af høj kvalitet.
Dette arbejde støttes fra dansk side, og der  

 arbejdes på etablering af et pilotprojekt i de nordiske lande.
Forslaget til lov om jernbanevirksomhed m.v. indebærer en realisering for  

 dansk jernbanevirksomheds vedkommende af en række af de intentioner, som er  

 kommet til udtryk i EU-Kommissionens arbejde.
Et fuldt udbytte af  

 intentionerne forudsætter, at alle EU-medlemsstater tager lignende  

 initiativer, at der tages initiativer til fælles EU-regler, bl.a. vedrørende  

 baneafgifter for godstransport, og at bestræbelserne for teknisk og  

 sikkerhedsmæssig harmonisering forstærkes.
Regeringen vil i forbindelse med  

 fremsættelsen af lovforslaget i Folketinget rejse denne problemstilling over  

 for EU-Kommissionen.
 Ved lovforslagets fremsættelse i Folketinget vil det blive fremsendt til  

 Europa-Kommissionen i overensstemmelse med Rådets beslutning af 21. marts  

 1962, om indførelse af en fremgangsmåde til forudgående undersøgelse og  

 forhandling om visse administrativt eller ved lov fastsatte bestemmelser, som  

 medlemsstaterne påtænker at udstede på transportområdet, som ændret ved  

 Rådets beslutning af 22. november 1973 (73/402). Forelæggelsen for  

 EU-Kommissionen har ikke opsættende virkning for Folketingets behandling af  

 lovforslaget.
 Forslaget om miljø- og regionaltilskud til godstransport på bane vil  

 skulle notificeres til EU-Kommissionen efter statsstøttebestemmelserne.
5. Erhvervsøkonomiske konsekvenser Med lovforslaget fastlægges rammerne for en åbning af jernbanenettet.
Det  

 er forventningen, at den skærpede konkurrence samlet set vil resultere i  

 produktivitetsstigninger i jernbanetransporterhvervet og derigennem styrke  

 erhvervets position over for konkurrerende transporterhverv.
Lovforslaget åbner for, at jernbanevirksomhederne skal betale afgifter for  

 benyttelse af jernbaneinfrastrukturen.
Hensigten med baneafgifterne er at  

 tilskynde jernbaneoperatørerne til en mere effektiv udnyttelse af  

 jernbanenettet via synliggørelse af omkostningerne ved brugen heraf.
Det er  

 derimod ikke hensigten, at jernbaneerhvervet samlet set skal pålægges større  

 byrder.
Provenuet fra afgifterne påtænkes derfor tilbageført via godstilskud  

 og via indkøb af passagertrafik udført som offentlig service.
Lovforslagets samlede virkning for DSB vil afhænge af virksomhedens  

 omstillingsevne.
Lovforslaget kan medføre en reduktion af virksomhedens  

 nuværende markedsandel på næsten 100 pct., men kan, hvis det lykkes  

 virksomheden at udnytte konkurrencesituationen i den interne  

 organisationsopbygning og -effektivisering, samtidig medføre en langsigtet  

 forbedring af driftsresultatet.
6. Statsfinansielle og administrative konsekvenser Lovforslaget indeholder en sanering af gældende lovgivning, men forventes  

 ikke herudover at have væsentlige administrative konsekvenser.
Administration  

 af påligning af baneafgifter og tildeling af godstilskud foreslås varetaget  

 af Banestyrelsen.
De samlede statsfinansielle konsekvenser af lovforslaget kan ikke opgøres  

 præcist.
På kort sigt forventes det, at DSBs indtjening på overskudsgivende  

 virksomhed vil komme under pres i takt med nye jernbanevirksomheders entre på  

 markedet.
Dermed mindskes muligheden for krydssubsidiering af de i dag  

 underskudsgivende dele af virksomheden, som i stedet må dækkes ved indgåelse  

 af kontrakter om udførelse af trafik som offentlig service.
 På længere sigt vil den samlede effekt afhænge af, hvorvidt tabet af  

 statens monopolgevinst vil opvejes af en samlet produktivitetstigning, der  

 kan muliggøre en reduktion af det samlede tilskudsomfang til jernbanedrift.
Det er forventningen, at lovforslaget især på langt sigt vil kunne resultere i samlede samfundsøkonomiske gevinster via  

 effektivisering og produktivitetsstigninger i jernbaneerhvervet, der vil  

 fremme såvel jernbanesektoren specifikt som transporterhvervet generelt.  

 Dermed vil forslaget komme både erhvervene, forbrugerne og de ansatte i  

 jernbanesektoren til gode.
 Der overføres eet årsværk med tilhørende lønsum og overhead fra  

 Banestyrelsen til Jernbanetilsynet med henblik på løsning af Tilsynets øgede  

 opgaver i forbindelse med udstedelse af tilladelser til at drive  

 jernbanevirksomhed.
7. Miljømæssige konsekvenser Jernbanetransport vil i mange tilfælde være miljømæssig fordelagtig i  

 forhold til alternative transportformer.
Denne fordel styrkes gennem en mere  

 effektiv udnyttelse af jernbanenettet (høj belægningsprocent) og  

 produktivitetsstigninger i forhold til det nuværende niveau.
Lovforslaget,  

 der tager sigte på en styrkelse af såvel effektivitet som produktivitet, er  

 således et væsentligt element i bestræbelserne på at tilvejebringe en  

 miljømæssigt bæredygtig dansk transportpolitik.
 Samtidig vil en øget markedsandel til jernbanesektoren forbedre den  

 samlede trafiksikkerhed.
8. Høring Lovforslaget har været sendt til høring hos Statsministeriet,  

 Justitsministeriet, Finansministeriet, Erhvervsministeriet, Miljø- og  

 Energiministeriet, Konkurrencestyrelsen, DSB, Banestyrelsen,  

 Jernbanetilsynet, Privatbanernes Fællesrepræsentation og Ørestadsselskabet  

 I/S.
Det er samtidig med fremsættelsen sendt til høring hos berørte  

 organisationer mv., hvis udtalelse vil blive oversendt til Folketingets  

 Trafikudvalg ledsaget af de kommentarer, som udtalelserne måtte afføde.
--------------------------------------------------------------------- Væsentlige definitioner og begreber i lovforslaget  

 Jernbanevirksomhed: Ved jernbanevirksomhed forstås befordring af personer  

 og transport af gods på jernbane, jf. lovforslagets § 1, stk. 2.
 En jernbanevirksomhed: En virksomhed, som i medfør af  

 lovforslagets § 3 har opnået tilladelse til at drive jernbanevirksomhed.
Infrastrukturforvalter: En institution/virksomhed, der forestår  

 anlæg, drift og vedligeholdelse af jernbaneinfrastrukturen og styring af  

 trafikken på jernbanenettet, jf. også direktiv 95/19/EF.  

 Infrastrukturforvalteren tildeler infrastrukturkapacitet til  

 jernbanevirksomhederne.
På statens jernbanenet er Banestyrelsen  

 infrastrukturforvalter, jf. lov nr. 1230 af 27. december 1996 om lov om  

 Banestyrelsen m.v.
Banestyrelsen er også infrastrukturforvalter for  

 infrastruktur ejet af A/S Storebæltsforbindelsen og A/S Øresundsforbindelsen.  

 De enkelte privatbaneselskaber er infrastrukturforvaltere for egen  

 infrastruktur.
For så vidt angår de letbaner, der anlægges i henhold til lov  

 nr. 477 af 24. juni 1992 om Ørestaden mv., er den driftsoperatør, til hvem  

 den fælles drift ved offentligt udbud overdrages, infrastrukturforvalter for  

 letbanernes infrastruktur.
Infrastrukturforvalterspørgsmålet på  

 Øresundsforbindelsens kyst-til-kystanlæg er endnu uafklaret.
 Trafik udført som offentlig service: Trafik, som produceres i  

 henhold til kontrakt indgået mellem en eller flere jernbanevirksomheder og  

 trafikministeren i medfør af lovforslagets § 8.
Fri trafik: Trafik, der drives uden kontrakt med staten og for  

 jernbanevirksomhedernes egen regning og økonomiske risiko.
Kan både omfatte  

 gods- og passagertrafik.
 Forhandlet trafik: Den del af trafikken udført som offentlig  

 service, der ikke bringes i udbud, men hvorom kontrakt indgås efter  

 forhandling med DSB fra 1. januar 1999.
 Udbudt trafik: Den del af trafikken udført som offentlig service,  

 der bringes i udbud.
Kontrakt: Aftale mellem trafikministeren og en jernbanevirksomhed  

 om at udføre passagertrafik som offentlig service.
Aftalen kan dels indeholde  

 krav til trafikkens udstrækning, frekvens mv., dels den modsvarende betaling  

 til jernbanevirksomheden.
Der kan eventuelt, hvis der er tale om  

 overskudsgivende trafik, være tale om, at jernbanevirksomheden betaler for at  

 drive trafikken.
Der kan sondres mellem en forhandlet kontrakt om forhandlet  

 trafik (jf. definition heraf) og en udbudt kontrakt om udbudt trafik (jf.  

 definition heraf).
 Rullende materiel: Anvendes som fællesbetegnelse for lokomotiver,  

 vogne og tog, som DSB i henhold til § 8, stk. 4 af trafikministeren - mod  

 betaling - kan pålægges at stille til rådighed for konkurrenter ved udbud af  

 offentlig service trafik.
Internationale godskorridorer: På europæisk plan er der taget  

 initiativ til en forbedring af forholdene for godstransport på jernbane  

 gennem etablering af internationale godskorridorer (Trans European Rail  

 Freight Freeways). Efter lovforslaget vil infrastrukturforvalteren efter  

 trafikministerens nærmere bestemmelse kunne reservere infrastrukturkapacitet  

 til dette formål.
Tildelingen vil foregå i et samarbejde mellem de deltagende  

 infrastrukturforvaltere efter kriterier, der vil blive fastlagt mellem de  

 deltagende lande.
I første omgang etableres et nordisk pilotprojekt med  

 forbindelse til pilotprojekt i Centraleuropa.
 International kombineret jernbanetransport: Ved international  

 kombineret jernbanetransport forstås kombineret transport, der er  

 grænseoverskridende og dermed benytter jernbaneinfrastruktur i mindst to  

 stater, jf. de specielle bemærkninger til § 30.
 Internationale jernbanesammenslutninger: Defineres i  

 overensstemmelse med direktiv 91/440/EØF som »enhver sammenslutning af  

 mindst to jernbanevirksomheder, der er etableret i forskellige medlemsstater,  

 med henblik på at drive international transportvirksomhed mellem  

 medlemsstater«.
--------------------------------------------------------------------- Bemærkninger til lovforslagets enkelte bestemmelser Til § 1 Denne lovs formål er at fremme en bæredygtig opfyldelse af samfundets  

 transportbehov under hensyn til miljø, samfundsøkonomi, trafiksikkerhed,  

 fremkommelighed og sociale hensyn gennem fastlæggelse af rammer for  

 jernbanevirksomhed.
Til stk. 2 Ved jernbanevirksomhed forstås befordring af personer og transport af gods  

 på jernbane.
Uden for definitionen falder infrastrukturforvalterens  

 anvendelse af materiel til vedligeholdelse og udbygning af jernbanenettet  

 m.v., ligesom virksomheders anvendelse af rangertraktorer til rangering  

 mellem virksomhedens spor og et overleveringsspor heller ikke betragtes som  

 jernbanevirksomhed.
Til § 2 Loven og de med hjemmel i loven udfærdigede forskrifter gælder for al  

 jernbanevirksomhed.
Til stk. 2 Loven gælder ikke for jernbanevirksomhed, der udføres på letbaner, der  

 anlægges i henhold til lov nr. 477 af 24. juni 1992 om Ørestad m.v. med  

 senere ændringer.
Til stk. 3 Bestemmelserne i kapitel 4 og 5 gælder alene for jernbanevirksomhed, som  

 udføres på statens jernbaneinfrastruktur samt på infrastruktur ejet af A/S  

 Storebæltsforbindelsen og A/S Øresundsforbindelsen.
Heraf følger, at lovens  

 regler vedrørende dels udførelse af jernbanetrafik som offentlig service,  

 dels adgangen til jernbaneinfrastrukturen og betalingen for denne ikke gælder  

 for privatbanerne.
For såvidt angår infrastrukturen på Øresundsforbindelsens  

 kyst-til-kyst anlæg, vil der forinden forbindelsens ibrugtagning blive  

 indledt drøftelser med den svenske part vedrørende forvaltningen af  

 infrastrukturen.
Til stk. 4 Trafikministeren bemyndiges til at bestemme, at lovens kapitel 4 og 5 skal  

 gælde for privatbanerne, samt at loven i det hele skal omfatte al  

 jernbanevirksomhed, herunder også de i stk. 1 anførte letbaner.
 Anvendelse af bemyndigelsen vil i alle tilfælde ske efter aftale med de  

 berørte parter og med respekt for de pågældendes lovmæssige rettigheder m.v.
Til § 3 En virksomhed har ret til at drive jernbanevirksomhed, når den er  

 indehaver af en gyldig tilladelse.
Tilladelsen udstedes af Jernbanetilsynet,  

 som tillige udsteder sikkerhedscertifikat efter kriterier fastlagt i medfør  

 af lov nr. 336 af 1. maj 1996 om jernbanesikkerhed m.v.
Til stk. 2 Udenlandske jernbanevirksomheders tilladelser, som er udstedt i andre  

 medlemsstater i EU i medfør af direktiv 95/18/EF af 19. juni 1995 om  

 udstedelse af licenser (tilladelser) til jernbanevirksomheder, gælder i  

 Danmark til den form for trafik, som er omhandlet i artikel 10 i direktiv  

 91/440/EØF, hvorefter jernbanevirksomheder og internationale sammenslutninger  

 af jernbanevirksomheder har en vis ret til adgang til international  

 jernbanetrafik i Danmark.
Udenlandske jernbanevirksomheder, der ønsker at  

 drive jernbanevirksomhed i Danmark, skal søge om dansk tilladelse.
Undtaget  

 herfra er kun jernbanevirksomheder, der alene kører transittrafik, og som er  

 i besiddelse af gyldig tilladelse udstedt i det EU-land, hvor virksomheden er  

 hjemmehørende.
Der skal alene indhentes dansk sikkerhedscertifikat til denne  

 type af trafik.
Til § 4 Kriterierne for udstedelse af tilladelse til jernbanevirksomheder er  

 udformet således, at der er stor overensstemmelse med de tilsvarende regler  

 for gods- og buskørsel, jf. bekendtgørelse nr. 908 af 29. november 1995 om  

 godskørsel og bekendtgørelse nr. 678 af 5. oktober 1990 om buskørsel.
Kriterierne følger endvidere modellen fra direktiv 95/18/EF af 19. juni  

 1995 om udstedelse af licenser (tilladelser) til jernbanevirksomheder  

 (licensdirektivet), som driver international trafik i overensstemmelse med  

 artikel 10 i direktiv 91/440/EØF, jf.
Trafikministeriets bekendtgørelse nr.  

 534 af 26. juni 1997 om ikrafttræden af EF-direktiv om udstedelse af licenser  

 til jernbanevirksomheder.
Licensdirektivet opstiller rammerne for de krav,  

 som jernbanevirksomhederne skal opfylde for at få udstedt en tilladelse,  

 blandt andet vedrørende finansiel kapacitet, hæderlighed og faglig  

 kompetence.
 En jernbanevirksomhed, som ansøger om udstedelse af tilladelse, skal  

 indsende oplysninger til Jernbanetilsynet, der dokumenterer, at virksomheden  

 opfylder de i nr. 1-9 nævnte krav.
Til nr. 1 Virksomheden skal dokumentere, at dens hovedbeskæftigelse er  

 jernbanevirksomhed alene eller kombineret med reparation, udlejning og  

 vedligeholdelse af jernbanemateriel, og at dens hovedvirksomhed og eventuelle  

 hovedkontors hjemsted i retligt henseende er beliggende i Danmark.
 Virksomheder, kan oprette et datterselskab med denne hovedaktivitet, og  

 kan derigennem opnå tilladelse, uanset hvor moderselskabets virksomhed i  

 øvrigt foregår.
Til nr. 2 Virksomheden skal dokumentere at have kontanter eller andre værdier for i  

 alt mindst 1 mill. kr.
Der kan i stedet stilles sikkerhed af et  

 forsikringsselskab eller pengeinstitut på vilkår, som nærmere fastsættes af  

 Jernbanetilsynet, herunder vedrørende størrelse og indhold.
 Virksomheden skal forelægge en forretningsplan, der som minimum skal  

 indeholde de nedenfor nævnte oplysninger:
 1. Åbningsbalance og årsbudget, der skal omfatte det første regnskabsår,  

 skal indeholde alle de for bedømmelsen nødvendige oplysninger om  

 virksomhedens forventede indtægter og driftsudgifter, herunder udgift til  

 personale, administration, materiel, brændstof, forsikringer,  

 vedligeholdelse, forrentning og afskrivning.
 2. En udførlig beskrivelse af de økonomiske bånd mellem virksomheden og  

 enhver anden erhvervsmæssig virksomhed, som den ansøgende virksomhed deltager  

 i enten direkte eller gennem beslægtede foretagender.
Til nr. 3 Virksomheden og direktøren og alle bestyrelsesmedlemmerne, skal gennem  

 dokumentation godtgøre, at de(n) pågældende ikke har været erklæret konkurs  

 eller er under konkursbehandling.
Til nr. 4 Ansøgningen kan afslås, såfremt virksomheden har restancer til det  

 offentlige, der overstiger 50.000 kr.
Virksomheden giver Jernbanetilsynet  

 mulighed for at indhente de relevante oplysninger hos myndighederne.
Til nr. 5 og 6 Ansøgningen skal være ledsaget af udstedt dåbsattest (navnebevis) og  

 sygesikringsbevis eller lignende for den ansvarlige leder (direktøren),  

 hvorefter Jernbanetilsynet indhenter straffeattest m.v. til brug ved  

 bedømmelsen af den pågældende persons vandel.
Til nr. 7 Virksomheden anses for faglig kompetent, såfremt følgende forhold er  

 opfyldt:
 1. Virksomheden har etableret en godkendt jernbanesikkerhedsorganisation.
 2. Virksomheden kan sandsynliggøre, at dens ledelse vil kunne drive  

 virksomheden på forsvarlig måde og i overensstemmelse med god skik inden for  

 branchen.
 3. Virksomheden respekterer de bestemmelser om løn- og arbejdsvilkår, der  

 følger af kollektive overenskomster.
Til nr. 8 Virksomheden skal have en gyldig ansvarsforsikring på det tidspunkt, hvor  

 trafikeringen indledes.
Til nr. 9 Virksomheden skal kunne dokumentere, at den ved ejerskab, gennem  

 leasingarrangement, ved lejemål eller lignende disponerer over trækkraft  

 (lokomotiv, selvkørende togsæt), som er godkendt af Jernbanetilsynet ved  

 udstedelse af ibrugtagningstilladelse.
Hvis trækkraften kun kan godkendes til  

 anvendelse på en begrænset del af jernbaneinfrastrukturen, kan tilladelsen  

 gøres begrænset til denne.
Bevis for rådighed over trækkraft kan bestå i en kontrakt med DSB i medfør  

 af § 8, stk. 4, med en privatbane i medfør af § 8, stk. 7 eller med en anden  

 indehaver af jernbanemateriel om at stille trækkraft til rådighed for trafik  

 udført som offentlig service.
Hvis kontrakt ikke er indgået, kan tilladelsen  

 gives på vilkår om, at dette sker.
Til stk. 2 For så vidt angår overtrædelse af arbejdsretlige forhold vedrører dette  

 kun forhold, hvor det er direktøren personligt, der har overtrådt reglerne.
Til stk. 3 En tilladelse er gældende, så længe jernbanevirksomheden opfylder kravene  

 i loven.
Tilladelsen er således tidsubegrænset.
Jernbanetilsynet kan foretage en fornyet vurdering af indehaveren af en  

 tilladelse, hvis Tilsynet finder anledning hertil.
En fornyet vurdering skal  

 dog finde sted senest fem år efter udstedelsen.
Denne fornyede vurdering  

 påvirker ikke princippet om en tilladelses tidsubegrænsethed og er således  

 ikke til hinder for, at jernbanevirksomhederne kan indgå kontrakter om  

 udførelse af trafik som offentlige service, jf. § 8, stk. 2.
Til stk. 4 Jernbanetilsynet kan tilbagekalde tilladelser, hvis der måtte ske  

 overtrædelse af de bestemmelser, der er fastsat for denne, af gældende  

 EF-forordninger eller af danske love og bestemmelser for jernbanevirksomhed.
Hvis jernbanevirksomheden træder i likvidation, undergives  

 konkursbehandling eller standser sine betalinger, skal der straks ske  

 meddelelse herom til Jernbanetilsynet.
Boet, eller - i tilfælde af anmeldt  

 betalingsstandsning - tilsynet, kan med Jernbanetilsynets godkendelse  

 midlertidigt fortsætte virksomheden med henblik på afvikling, afhændelse  

 eller finansiel rekonstruktion af virksomheden.
 Tilladelsen kan dog tilbagekaldes, hvis Jernbanetilsynet finder, at der  

 ikke er mulighed for midlertidig fortsættelse af virksomhedens drift.
Til stk. 5 Trafikministeren bemyndiges til at fastsætte nærmere regler om vilkår for  

 udstedelse af tilladelser.
Ministeren kan endvidere bestemme, at der kan  

 knyttes særlige vilkår til tilladelser, herunder at tilladelser udstedes for  

 en begrænset periode.
Til stk. 6 Jernbanetilsynet bemyndiges til at opkræve et gebyr i forbindelse med, at  

 Tilsynet udsteder tilladelse til jernbanevirksomhederne i henhold til denne  

 lov.
Dette gebyr er betaling for de omkostninger, der afholdes af  

 Jernbanetilsynet i forbindelse med udstedelse af tilladelser til  

 jernbanevirksomhederne, samt administrationen heraf.
Provenuet fra gebyret må  

 ikke overstige Jernbanetilsynets omkostninger til administration af  

 tilladelsesudstedelsen.
Til § 5 Trafikministeren kan fravige kravene i § 4 ved meddelelse af tilladelse  

 til ikke erhvervsmæssig jernbanedrift, der fortrinsvis gennem en begrænset  

 personbefordring drives for at tilgodese jernbanehistoriske og turistmæssige  

 formål og ikke tilsigter at dække noget egentligt trafikalt behov  

 (veteranbanerne).
Veteranbaner er omfattet af Lov nr. 76 af 13. marts 1969, som navnlig  

 tager sigte på veteranjernbaneklubbers kørsel med historisk materiel på  

 særligt afgrænsede strækninger.
Hvis en veteranjernbaneklub ønsker at køre  

 uden for dette afgrænsede område, er der tale om jernbanedrift, som vil kræve  

 tilladelse til jernbanevirksomhed i lovens forstand.
Det vil dog ikke være  

 rimeligt at kræve opfyldelse af lovens krav om finansielle forhold m.v.
På  

 den anden side må der stilles de nødvendige sikkerhedskrav til  

 veteranjernbaneklubbens materiel.
Det er derfor hensigtsmæssigt, at  

 trafikministeren kan fravige § 4, således at en tilladelse kan gives på  

 individuelle vilkår.
Til § 6 Det forhold, at de jernbanetekniske uddannelser - her tænkes specielt på  

 uddannelsen af lokomotivførere - er placeret hos nuværende  

 jernbanevirksomheder (DSB og privatbanerne) kan udgøre en væsentlig hindring  

 for nye virksomheders adgang til markedet for jernbanetrafik.
Derfor vil  

 trafikministeren sikre, at alle jernbanevirksomheder mod betaling kan få  

 uddannet jernbaneteknisk personale på lige og ikke-diskriminerende vilkår.
Til § 7 Ved et regnskabsreglement forstås et regelsæt, der i forhold til  

 årsregnskabslovens bestemmelser fastsætter supplerende krav til  

 virksomhedsregnskabsførelsen, til de oplysninger, som kan hentes fra  

 regnskabsmaterialet, og til en supplerende produktøkonomisk opstilling af  

 regnskabet.
Formålet med et regnskabsreglement er konkurrenceretligt, og reglementet  

 skal medvirke til at sikre, at det fornødne datagrundlag er til stede,  

 således at det kan vurderes, om reglerne for lige konkurrencevilkår er  

 overholdt.
Et regnskabsreglement er således et værktøj til etablering af  

 gennemsigtighed og sikring mod ikke-tilladt konkurrenceforvridende  

 krydssubsidiering og kontrol af, hvorvidt en jernbanevirksomhed misbruger en  

 dominerende stilling.
 Reglerne i et regnskabsreglement for en jernbanevirksomhed fastsættes af  

 trafikministeren efter drøftelse med Konkurrencestyrelsen.
 Samtidig med indsendelsen af jernbanevirksomhedens reviderede årsregnskab  

 til ministeren, foranlediger jernbanevirksomheden indsendelse af et  

 produktøkonomiregnskab i henhold til et for jernbanevirksomheden udstedt  

 regnskabsreglement med en erklæring fra jernbanevirksomhedens  

 statsautoriserede revisor om, at virksomhedens regnskabsføring og  

 forretningsvirksomhed er sket i overensstemmelse med det af ministeren  

 udstedte regnskabsreglement.
 Da et produktøkonomiregnskab typisk vil indeholde følsomme  

 forretningsoplysninger, er regnskaber opstillet efter et regnskabsreglements  

 krav ikke offentligt tilgængelige.
 Efter drøftelse med Konkurrencestyrelsen kan ministeren meddele  

 jernbanevirksomheden konkurrenceretlige retningslinier, hvori  

 konkurrenceretlige aspekter af jernbanespecifikke forhold er fastlagt.
Til § 8 Bestemmelsen giver trafikministeren hjemmel til at sikre betjening med  

 passagertrafik i et rimeligt omfang i henseende til udstrækning og  

 serviceniveau gennem indgåelse af kontrakter med jernbanevirksomheder om  

 trafik udført som offentlig service.
Bestemmelsen giver herunder hjemmel til,  

 at kontrakterne kan bringes i udbud.
Størstedelen af passagertrafikken på statens jernbanenet er  

 underskudsgivende.
Hidtil er denne trafik blevet produceret af  

 statsvirksomheden DSB, der med en årlig finanslovsbevilling aftalt ved en  

 fireårig rammeaftale har udført sin virksomhed inden for en bredt defineret  

 driftspligt.
Med virkning fra 1. januar 1999 forudsættes DSB i medfør af  

 supplementsaftalen om DSB af 24. oktober 1996 omdannet til en selvstændig  

 offentlig virksomhed.
Samtidig omlægges styringen af det offentliges indkøb  

 af jernbanepassagertrafik, så trafikministeren indgår kontrakter med en eller  

 flere jernbanevirksomheder om at levere trafikken mod betaling, såkaldt  

 »trafik udført som offentlig service«.
Kontrakterne om offentlig service erstatter fra 1. januar 1999 DSBs  

 driftspligt, der ikke er formelt lovfæstet, men som fortolkes som en almen  

 pligt til at betjene enhver strækning med et vist minimalt serviceniveau,  

 hvad angår togafgange m.v.
I kontrakten eller kontrakterne vil der konkret  

 blive fastlagt krav til trafikkens udstrækning, frekvens, kvalitet m.v., og  

 den modsvarende betaling til jernbanevirksomheden eller virksomhederne.
Kontrakten eller kontrakterne forudsættes i overensstemmelse med  

 DSB-rammeaftalen 1995-98 med virkning fra 1. januar 1999 indgået med DSB  

 efter forhandling, såkaldt »forhandlet trafik«.
I første fase  

 forudsættes kontrakten eller kontrakterne om den forhandlede trafik at have  

 form af en udvidet rammeaftale.
Der forudsættes derefter gradvis etableret en  

 større detaljeringsgrad.
Kontrakten eller kontrakterne kan omfatte såvel underskudsgivende som  

 overskudsgivende trafik efter trafikministerens beslutning.
Gennem  

 inddragelse af overskudsgivende trafik under kontraktsystemet kan det  

 offentliges udgift til trafik udført som offentlig service nedbringes.  

 Omfatter en kontrakt fortrinsvis overskudsgivende trafik, forudsættes det, at  

 trafikministeren kan oppebære betaling fra den udførende jernbanevirksomhed  

 for retten til at gennemføre den pågældende trafik.
 Kontrakternes længde forudsættes afpasset, så det bliver muligt at  

 realisere målsætningen om i anden omgang at bringe kontrakter svarende til op  

 til 15 pct. af DSBs produktion af passagertogkilometer uden for S-togsnettet  

 i udbud inden udgangen af 2003, jf. bemærkningerne til stk. 2.
 Bevillingsmæssig hjemmel til tilvejebringelse af den trafik, der ønskes  

 udført som offentlig service, forudsættes tilvejebragt på de årlige  

 finanslove.
Hjemmelen til at indgå kontrakter om trafik udført som offentlig service  

 omfatter alene passagertrafikken.
Godstrafikken forudsættes fra 1. januar  

 1999 drevet som såkaldt »fri trafik«, dvs. for  

 jernbanevirksomhedernes egen regning og økonomiske risiko, alene med støtte i  

 det miljø- og regionaltilskud, som ydes til godskørsel på bane med hjemmel i  

 § 11.
Til stk. 2 Trafikministeren bemyndiges til at bringe kontrakter om trafik udført som  

 offentlig service i udbud.
Udbud forudsættes gennemført gradvis.
Som en  

 indledning forudsættes kontrakter vedrørende op til 15 pct. af DSBs samlede  

 produktion af passagertogkilometer uden for S-togsnettet udbudt inden  

 udgangen af 2003, således at kontrakterne har en varighed på mellem fem og  

 otte år.
Trafikministeren iværksætter et analysearbejde, der skal afdække,  

 hvilke dele af DSBs samlede produktion af passagertogkilometer, der mest  

 hensigtsmæssigt vil kunne udbydes inden for 15 pct. grænsen.
Udbudsforløb efter 2003 kan ikke fastlægges endnu, da det vil afhænge af  

 erfaringerne med de første udbudsforretninger.
I erfaringsopsamlingen må  

 indgå en bedømmelse af, i hvilket omfang øget effektivitet som følge af  

 konkurrencen kan opveje et eventuelt tab af stordriftsfordele i produktionen  

 som følge af fordelingen af denne på flere jernbanevirksomheder.  

 Trafikministeren gives derfor en bemyndigelse i dette spørgsmål.
 DSBs forpligtelser over for virksomhedens tjenestemænd ved udbud eller  

 eventuelt tab af udbud berøres ikke af denne lovs bestemmelser.
 S-togdriften forudsættes indtil videre ikke bragt i udbud.
Til stk. 3 Alle virksomheder, der er godkendt som jernbanevirksomheder i henhold til  

 lovens kapitel 3, kan deltage i udbudsforretninger om trafik udført som  

 offentlig service på lige og ikke-diskriminerende vilkår.
DSB - der antages  

 godkendt - kan således også deltage i udbuddene.
Hvis privatbanerne ønsker at byde, forudsættes det på grund af  

 privatbanernes særlige status at ske fra særlige datterselskaber, økonomisk  

 adskilt fra den koncessionerede trafik.
Regeringen vil fremsætte forslag til  

 en ændring af privatbaneloven med dette sigte.
Privatbanerne vil dog fortsat  

 kune drive trafik efter aftale med DSB i samme omfang som tidligere.
Når en jernbanevirksomhed både driver »forhandlet trafik« og  

 udfører anden trafik skal den »forhandlede trafik« drives i særlige  

 enheder, der mindst opfylder følgende betingelser: a) regnskabet for hver af  

 disse driftsaktiviteter skal føres særskilt, og de tilsvarende aktiver skal  

 opføres efter gældende regnskabsforskrifter, og b) udgifterne skal balancere  

 med driftsindtægterne og det offentliges indbetalinger uden mulighed for  

 overførsel fra eller til et andet af jernbanevirksomhedens aktivitetsområder,  

 jf.
Rådets forordning (EØF) nr. 1893/91 af 20. juni 1991 om ændring af  

 forordning (EØF) nr. 1191/69 om medlemsstaternes fremgangsmåde med hensyn til  

 de med begrebet offentlig tjeneste forbundne forpligtelser inden for sektorer  

 for transporter med jernbane, ad landeveje og sejlbare vandveje.
Forordningen fortolkes således, at hvis der opnås overskud i dele af  

 virksomheden, der modtager offentligt tilskud uden at have været udsat for  

 konkurrence (»forhandlet trafik«), må dette overskud ikke anvendes  

 til at subsidiere andre konkurrenceudsatte dele af virksomheden.
Disse regler  

 gælder virksomheder i alle EU-lande og vil således også gælde for udenlandske  

 jernbanevirksomheder, der måtte byde på denne trafik.
 Der er i EU-regi taget initiativ til en revision og præcisering af  

 forordningen set i speciel relation til jernbaneområdet, hvor det anses for  

 sandsynligt, at der i stadigt stigende omfang vil være offentlige  

 jernbaneselskaber, der samtidig varetager forhandlet og udbudt/fri trafik.
Til stk. 4 For at skabe reel mulighed for konkurrence kan trafikministeren pålægge  

 DSB - på lejevilkår - at stille rullende materiel til rådighed for  

 udbudsforretninger vedrørende trafik udført som offentlig service.  

 Jernbanevirksomheder, der byder på kontrakter om udførelse af offentlig  

 service, vil derfor som hovedregel have mulighed for at kunne disponere over  

 materiel fra DSB, hvis de vinder kontrakten.
Hvis DSB selv byder på den  

 pågældende kontrakt, forudsættes udgifterne til materiel indregnet i DSBs bud  

 svarende til, hvad materiellet stilles til rådighed for til andre bydende  

 jernbanevirksomheder.
Hensigten hermed at sikre, at DSBs ejerskab til  

 materiel ikke forvrider konkurrencen om selve trafikopgaven.
Som hovedregel vil gælde, at materiellet via udbudsbetingelserne stilles  

 til rådighed på vilkår, så den vindende jernbanevirksomhed har ret, men ikke  

 pligt til at gøre anvendelse af det.
Den vindende jernbanevirksomhed kan  

 således som hovedregel frit vælge at anvende eget materiel til brug for  

 trafik udført som offentlig service.
I særlige tilfælde vil udbudsbetingelserne dog kunne udformes, så de  

 indeholder en pligt til at anvende DSBs materiel.
Dette princip forudsættes  

 alene benyttet i tilfælde, hvor kontrakten omfatter så betydelige eller  

 specielle materielressourcer, at der ville være store vanskeligheder ved at  

 finde anvendelse for lediggjort DSB-materiel, hvis en vindende  

 jernbanevirksomhed måtte ønske at anvende andet materiel.
Det forudsættes, at materiellet prissættes, så lejen dækker DSBs  

 omkostninger - herunder fuld afskrivning og forrentning - samt en af  

 trafikministeren fastsat normal fortjeneste.
Det antages at  

 vedligeholdelsesudgifter bæres af lejeren separat.
Til stk. 5 Som følge af DSBs hidtidige vidtstrakte eneret på trafik på statens  

 jernbanenet er der ikke sikkerhed for, at der uden videre og på kort tid  

 opstår et marked for passagertrafik, hvor fremkomsten af flere konkurrerende  

 bud sikrer en realistisk markedspris i forbindelse med udbudsforretningerne.  

 Det er usikkert, hvor mange bud der fremkommer, herunder om DSB i alle  

 tilfælde selv vil vælge at byde.
For at staten kan sikre den ønskede trafikering under alle omstændigheder,  

 er det skønnet nødvendigt at give trafikministeren bemyndigelse til at  

 pålægge DSB en forpligtelse til at udføre trafik som offentlig service i  

 disse tilfælde.
Et sådant pålæg om offentlig service og principperne for  

 betalingen herfor vil blive udformet i overensstemmelse med den i  

 bemærkningerne til stk. 3 nævnte EU-forordning 1191/69 med senere ændringer.
Det er hensigten, at bemyndigelsen benyttes mindst muligt.
I tilfælde,  

 hvor mere end to virksomheder indgiver kvalificerede bud på en kontrakt,  

 forudsættes der ikke givet pålæg.
Til stk. 6 Regler om takster, befordringspligt, billetteringssystemer og krav til  

 koordinering af køreplan med andre leverandører af kollektiv trafik m.v.  

 forudsættes fastlagt i kontrakterne, ligesom trafikministeren vil kunne  

 opstille vilkår, der sikrer fribefordring for Kongehuset og hofstaterne,  

 medlemmer af Folketinget, ministre, medlemmer af Europa-Parlamentet med  

 flere.
Til stk. 7 Privatbanerne i Danmark drives på grundlag af koncessioner og ledes af  

 bestyrelser i overensstemmelse med de regler herfor, der er fastlagt i medfør  

 af lovbekendtgørelse nr. 286 af 2. maj 1995 om privatbanerne, men  

 virksomhederne står under trafikministerens administrative, økonomiske og  

 tekniske tilsyn.
De facto er det privatbanernes bestyrelser, der fastsætter omfanget af den  

 trafik, der udføres på privatbanernes jernbanestrækninger.
Privatbanerne er  

 ikke omfattet af lovens kapitel 4, og berøres derfor ikke af  

 trafikministerens adgang til at fastsætte omfanget af den som offentlig  

 service udførte trafik, jf. stk. 1.
Trafikministeren kan dog i medfør af § 2, stk. 4 bestemme, at kapitel 4  

 skal gælde for privatbanerne.
Da der agtes indledt forhandlinger med  

 privatbanerne og de kommunale parter om privatbanernes fremtidige vilkår, er  

 det derfor hensigtsmæssigt, at trafikministeren gives bemyndigelse til, som  

 led i disse forhandlinger, at overlade forpligtelsen til etablering af trafik  

 udført som offentlig service på privatbanernes net til anden offentlig  

 myndighed, herunder de kommunale parter.
 Tilsvarende findes det hensigtsmæssigt, at trafikministeren bemyndiges til  

 efter forhandling at bestemme, at privatbanerne pålægges forpligtelser  

 svarende til dem, der er pålagt DSB i medfør af stk. 4 og 5, til at stille  

 materiel til rådighed samt til mod betaling at udføre trafik som offentlig  

 service.
Til § 9 Bestemmelsen sigter på at regulere tildelingen af rettigheder til  

 benyttelse af jernbaneinfrastrukturen, dvs. infrastrukturkapacitet.
Med  

 sådanne rettigheder kan virksomheder, der er godkendt som  

 jernbanevirksomheder i henhold til kapitel 3, og har fået udstedt  

 sikkerhedscertifikat, udføre enhver form for passager- og godstrafik enten  

 som led i offentlig service eller som fri trafik, dvs. for egen regning og  

 økonomisk risiko.
 Jernbanevirksomheder kan søge om infrastrukturkapacitet til enhver form  

 for godstrafik fra 1. januar 1999 og til enhver form for passagertrafik fra  

 1. januar 2000. Indtil disse tidspunkter kan infrastrukturkapacitet tildeles  

 jernbanevirksomhederne til passager- og godstrafik inden for de rammer, som  

 er fastlagt i § 32, som er en overgangsbestemmelse.
Til stk. 1 Med henblik på at opnå adgang til jernbaneinfrastruktur søger  

 jernbanevirksomheden infrastrukturforvalteren om  

 jernbaneinfrastrukturkapacitet, dvs. om ret til at disponere over  

 sporkapacitet til at fremføre et eller flere tog med nærmere angivne  

 specifikationer bl.a. vedrørende afgang og ankomst.
 Kapacitetsfordelingen foretages inden for nærmere af trafikministeren  

 fastsatte rammer af infrastrukturforvalteren, og infrastrukturforvalteren  

 afstikker som led heri de teknisk/trafikale rammer for køreplanlægningen.
På statens jernbaneinfrastruktur samt på infrastruktur ejet af A/S  

 Storebæltsforbindelsen og A/S Øresundsforbindelsen er Banestyrelsen  

 infrastrukturforvalter.
Opgaven som infrastrukturforvalter for  

 Øresundsforbindelsens kyst-kyst anlæg varetages mest hensigtsmæssigt i et  

 samarbejde mellem Banestyrelsen og infrastrukturforvalteren på svensk side,  

 og dette spørgsmål vil derfor blive rejst inden forbindelsens ibrugtagning  

 med henblik på at etablere en sådan ordning.
Hovedparten af trafikken på det jernbanenet, hvor Banestyrelsen er  

 infrastrukturforvalter, må forventes at være trafik, der udføres som  

 offentlig service.
Størstedelen af denne trafik, som har prioritet ved  

 tildeling af infrastrukturkapacitet, forudsættes i en periode tildelt DSB som  

 forhandlet trafik.
Denne trafik vil blive udført i overensstemmelse med de kontrakter, som  

 trafikministeren indgår med DSB efter forhandling på baggrund af et af DSB  

 udarbejdet forslag.
Forslaget og de indgåede kontrakter kan principielt  

 strække sig fra angivelse af et trafikomfang til en fuldt detaljeret  

 køreplan.
 DSB er forpligtet til at udarbejde og afstemme forslaget med de  

 tidsmæssige og teknisk/trafikale forudsætninger, Banestyrelsen udstikker for  

 den totale trafik på de relevante dele af nettet.
 Et oplæg til udbud af offentlig service trafik vil på samme måde skulle  

 afstemmes med Banestyrelsens forudsætninger.
 Uanset at trafikken udført som offentlig service har første prioritet,  

 skal den respektere den af fri trafik optagne kapacitet, jf. i øvrigt stk. 3.  

 Det er således Banestyrelsens opgave på trafikministerens vegne at sikre den  

 nødvendige koordinering mellem alle de forskellige trafikformer, idet  

 Banestyrelsen foretager den endelige kapacitetsfordeling efter forhandling  

 med jernbanevirksomhederne.
 Det er for alle typer af trafik Banestyrelsens opgave at sikre videst  

 mulig hensyntagen til jernbanevirksomhedernes kommercielle ønsker inden for  

 de rammer, der udgøres af den fysiske kapacitetsbegrænsning, de tekniske og  

 miljømæssige krav samt hensynet til den samfundsøkonomisk mest  

 hensigtsmæssige udnyttelse af infrastrukturkapaciteten.
Til stk. 2 På europæisk plan er der taget initiativ til en forbedring af forholdene  

 for godstransport på jernbane gennem etablering af internationale  

 godskorridorer (Trans European Rail Freight Freeways). Det er regeringens  

 ønske, at den danske jernbaneinfrastruktur indgår i dette samarbejde.
Derfor  

 ønskes mulighed for, at infrastrukturforvalteren efter trafikministerens  

 nærmere bestemmelse vil kunne reservere infrastrukturkapacitet til dette  

 formål.
Denne kapacitet, der skal sikre hurtig transport af høj kvalitet, vil  

 blive tilgængelig for alle jernbanevirksomheder.
Tildelingen vil foregå i et  

 samarbejde mellem de deltagende infrastrukturforvaltere efter kriterier, der  

 endnu ikke er fastlagt, men som vil blive forhandlet mellem de deltagende  

 lande.
I første omgang etableres et nordisk pilotprojekt med forbindelse til  

 pilotprojekt i Midteuropa.
Til stk. 3 I de situationer, hvor de fremsatte ønsker om infrastrukturkapacitet kan  

 forenes, tildeler infrastrukturforvalteren kapacitet i overenstemmelse med  

 jernbanevirksomhedernes ønsker.
I tilfælde af konflikt mellem de fremsatte  

 ønsker, søger infrastrukturforvalteren gennem forhandling at opnå en for alle  

 tilfredsstillende løsning.
Hvis en forhandlingsløsning ikke umiddelbart er  

 mulig, prioriteres ansøgningerne efter nedenstående principper i en  

 procedure, der afvikles med to års mellemrum, dog første gang for perioden  

 fra 1. januar 1999 til skiftet fra vinter- til sommerkøreplan i maj 2001. Der  

 henvises også til eksemplet sidst i bemærkningerne til dette stykke.
1. Trafik udført som offentlig service i medfør af § 8 tilgodeses i et  

 omfang svarende til den i den foregående periode realiserede trafik.
For  

 tildelingsperioden, der begynder 1. januar 1999, tilgodeses den offentlige  

 service dog i et omfang besluttet som led i kontraktindgåelsen af  

 trafikministeren.
I tilfælde af knaphed på infrastrukturkapacitet, kan  

 omfanget af trafik udført som offentlig service kun øges via en eventuel  

 senere udvidelse af kapaciteten på det pågældende baneafsnit eller gennem den  

 i det følgende omtalte procedure.
2. Infrastrukturkapacitet til fri trafik tildeles med udgangspunkt i  

 jernbanevirksomhedernes hidtidige rettigheder til kapacitet til denne form  

 for trafik.
Enhver jernbanevirksomhed, der udfører fri trafik, vil generelt  

 have krav på at bevare 80 pct. af sin hidtidige kapacitet, mens de resterende  

 20 pct. står til rådighed for infrastrukturforvalteren til anden anvendelse.  

 For godstrafik fastsættes den andel, som virksomhederne har krav på at  

 bevare, dog i perioden frem til maj 2001 til 95 pct., mens den i perioden maj  

 2001-maj 2003 fastsættes til 90 pct.
Herefter udgør andelen 80 pct.
Den  

 gradvise tilpasning sker med henblik på at give DSB Gods tid til den fornødne  

 tilpasning.
Den frigjorte kapacitet, der står til rådighed til andre anvendelser,  

 fordeles efter følgende prioritering, idet fordelingen af kapacitet mellem  

 gods- og passagertrafik som udgangspunkt bevares: Som første prioritet  

 tilgodeses virksomheder, der for første gang ansøger om kapacitet til fri  

 trafik på det pågældende baneafsnit.
Disse nytilkomne jernbanevirksomheder  

 har som hovedregel ret til op til halvdelen af den kapacitet, som afgives af  

 hidtidige indehavere af kapacitet til fri trafik.
Som anden prioritet  

 tilgodeses det kapacitetsbehov, der måtte følge af et ønske om en udvidelse  

 af den trafik, der udføres som offentlig service.
Som tredje prioritet  

 tilgodeses det kapacitetsbehov, der måtte følge af et ønske om - efter  

 trafikministerens bestemmelse - at udvide kapaciteten i internationale  

 godskorridorer, jf. stk. 2.
Herefter resterende kapacitet fordeles efter trafikministerens bestemmelse  

 i to puljer til henholdsvis gods- og passagertrafikformål.
De således  

 fordelte puljer omfordeles blandt de virksomheder, der hidtil har disponeret  

 over kapacitet til fri trafik, efter et succeskriterium, f.eks. forholdet  

 mellem det af virksomhederne producerede transportarbejde.
Kriteriet for  

 omfordeling udformes af trafikministeren.
Hvor ny kapacitet tilvejebringes gennem udbygning af  

 jernbaneinfrastrukturen, fordeles denne i tilfælde af, at modstridende ønsker  

 ikke kan forliges, således, at trafikministeren reserverer kapacitet til  

 trafik udført som offentlig service, hvorefter kapacitet kan stilles til  

 rådighed for internationale godskorridorer.
Endelig fordeles den resterende  

 kapacitet mellem jernbanevirksomhederne til fri trafik.
Hvor en virksomheds kapacitet er så begrænset, at den under pkt. 2 anførte  

 tildelingsmekanisme efter hidtidige rettigheder ikke kan anvendes, sker  

 kapacitetstildelingen efter retningslinjer, der også skal tilstræbe at  

 opfylde hensynet til en tildelingsperiode af en vis længde og hensynet til  

 fortløbende konkurrence.
Ingen virksomhed vil dog kunne fratages hele sin  

 tildelte kapacitet inden for en 6-årig periode.
 Som et generelt princip gælder, at kapacitet til brug for de enkelte  

 kategorier af trafik fordeles blandt de enkelte ansøgervirksomheder på lige  

 og ikke diskriminerende vilkår under hensyn til forskelle i kapacitetens  

 kvalitet, f.eks. i henseende til placering på døgnet.  

 Infrastrukturforvalteren skal samlet tilstræbe en løsning, der i det hele  

 optimerer anvendelse af infrastrukturen ud fra et samfundsøkonomisk  

 synspunkt.
--------------------------------------------------------------------- Mekanismen i fordelingen af knap infrastrukturkapacitet i medfør af §  

 9, stk. 3. Et eksempel.
Før 1. tildelingsperiode Det forudsættes i dette eksempel, at der på et givet baneafsnit er  

 kapacitet (»kanaler«) til i alt 100 tog.
Af de 100 kanaler er 80  

 kanaler anvendt til offentlig service, mens de resterende 20 kanaler anvendes  

 til fri trafik.
Det forudsættes i eksemplet, at de 20 kanaler anvendes af 2  

 passagertrafikvirksomheder og 2 godstrafikvirksomheder, alle med 5 kanaler  

 hver.
Ved indgangen til 1. tildelingsperiode er der sket en  

 kapacitetsudvidelse med 20 kanaler på det pågældende baneafsnit, således at  

 kapaciteten nu udgør i alt 120 kanaler.
Infrastrukturkapacitetstildelingen  

 sker da som anført nedenfor.
Det bemærkes, at der er tale om et stilisent  

 eksempel, bl.a. fordi kanalstørrelsen vil variere alt efter, om der er tale  

 om hurtige tog, godstog o.s.v.
1. tildelingsperiode 1) De fire hidtidige operatører afgiver 20  

 pct. af deres hver 5 kanaler, dvs. hver 1 kanal, i alt 4 kanaler.
Nye  

 operatører kan tildeles 50 pct. af de afgivne 4 kanaler, dvs. i alt 2  

 kanaler.
Det antages, at 2 nye operatører - hhv. een passagertrafikvirksomhed  

 og een godstrafikvirksomhed - ansøger om kapacitet.
De tildeles i givet fald  

 hver 1 kanal.
2) Trafikministeren kan anvende resterende ledige kanaler til offentlig  

 service, hvis der er behov for at udvide denne.
I eksemplet kan der ske  

 tildeling af i alt 22 kanaler, hhv. 20 som følge af kapacitetsudvidelse og 2  

 kanaler afgivet af hidtidige operatører og endnu ikke disponeret.
Det  

 antages, at der er politisk ønske om 10 kanaler anvendt til en forøget  

 offentlig service trafik, hvilket medfører, at det resterende antal kanaler  

 til fordeling udgør 12.
3) Trafikministeren kan inden for rammen på 12 kanaler disponere et antal  

 til forøget godskorridortrafik.
Det antages, at trafikministeren reserverer 4  

 kanaler til dette formål, hvorefter der resterer 8 kanaler til fordeling.
4) Trafikministeren træffer herefter beslutning om fordelingen af de  

 resterende kanaler i to puljer til henholdsvis passager- og godstrafik.
Det  

 antages, at der er et ønske om at fremme national godsgrafik, hvorfor  

 trafikministeren fordeler 5 kanaler til godstrafik og 3 kanaler til  

 passagertrafik.
5) Fordelingen af de 5 kanaler til godstrafik mellem de enkelte  

 godstrafikvirksomheder sker på baggrund af skøn over disse virksomheders  

 relative succes.
Som mål for successen anvendes et af trafikministeren  

 fastsat kriterium, f.eks. transportproduktionen pr. kanal.
I eksemplet er  

 antaget, at den virksomhed, som har haft størst succes efter det anvendte  

 kriterium, tildeles alle de 5 kanaler.
Denne virksomhed vil da nå op på i alt  

 9 kanaler.
På samme måde fordeles de sidste 3 kanaler til passagertrafik til  

 den mest succesfulde hidtidige passagertrafikvirksomhed, der således når op  

 på 7 kanaler.
2. tildelingsperiode I 2. Tildelingsperiode sker ingen kapacitetsforøgelse.
De hidtidige  

 operatører af fri trafik skal igen som udgangspunkt afgive 20 pct., idet der  

 afrundes til nærmeste hele kanal.
Der afgives på denne måde i alt 5 kanaler.  

 Der forudsættes intet merforbrug af kanaler til offentlig service- eller  

 godskorridortrafik.
Det antages, at der igen er 2 nye virksomheder, der  

 melder sig, een gods- og een passagertrafikvirksomhed.
Der antages i denne  

 periode et politisk ønske om at fastholde de absolutte gods/passagerandele.
 Fordelingen bliver som anført i skemaet på næste side.
--------------------------------------------------------------------- Mekanismen i fordelingen af knap infrastrukturkapacitet (fortsat)  

 Eksemplets kanalfordeling (minus betyder, at virksomheden ved periodens  

 begyndelse fratages kanal(er)) I de tilfælde, hvor ønsker fra to eller flere jernbanevirksomheder ikke  

 kan imødekommes efter forhandling, må infrastrukturforvalteren tildele  

 infrastrukturkapacitet til den virksomhed, hvis forretningsgrundlag vurderes  

 som det mest gunstige under hensyn til såvel drifts- som samfundsmæssige og  

 miljømæssige faktorer.
Infrastrukturforvalteren kan efter forhandling foretage mindre  

 tilpasninger i kapacitetsfordelingen som led i de generelle køreplanændringer  

 (p.t. mellem sommer- og vinterkøreplan) Til stk. 4 Der knyttes ikke eneret til befordring på en given strækning ved tildeling  

 af infrastrukturkapacitet, hverken når retten til benyttelse af kapaciteten  

 er knyttet til trafik udført som offentlig service eller fri trafik.
Der kan  

 dog efter trafikministerens bestemmelse blive tale om eneret til afsætning og  

 optagning af passagerer (dvs. standsning) på udvalgte stationer i perioder af  

 døgnet med et lavt kundeunderlag.
 Bemyndigelsen til meddelelsen af eneret forudsættes alene bragt i  

 anvendelse, hvis en eneret skønnes markant at kunne reducere det offentliges  

 udgift til betjening af en strækning, og hvis eneretten i øvrigt ikke  

 begrænser en samfundsøkonomisk udnyttelse af den pågældende banestrækning.
Til stk. 5 I forbindelse med tildeling af infrastrukturkapacitet indgår  

 jernbanevirksomheden og infrastrukturforvalteren aftale vedrørende  

 samarbejdsrelationer, gensidige rettigheder og forpligtelser, betingelser for  

 benyttelse af infrastrukturen m.v., herunder krav til forsikring.
 Aftalen skal specificere den tildelte infrastrukturkapacitet og vilkårene  

 for dens benyttelse, beskrive den infrastruktur, der stilles til rådighed af  

 infrastrukturforvalteren, den tilladte kørsel, afregningen af baneafgift,  

 særlige sikkerhedsforhold o.s.v.
Aftalen skal endvidere beskrive forhold i forbindelse med arbejder på  

 jernbaneinfrastrukturen (f.eks. varsling over for jernbanevirksomhederne af  

 arbejder, erstatning for gener etc.), ansvarsregler for skader på denne såvel  

 som på det rullende materiel, ansvars- og erstatningsregler for  

 togforsinkelser både i relationer mellem jernbanevirksomheden og  

 infrastrukturforvalter og mellem jernbanevirksomheden og andre  

 jernbanevirksomheder, der befærder det pågældende baneafsnit.
Aftalen skal  

 endvidere indeholde bestemmelser, som sikrer en hurtig afhjælpning af  

 tognedbrud, specielt hvad angår generne for passagererne.
Aftalen skal give infrastrukturforvalteren mulighed for at tilbagekalde  

 tildelingen, hvis den ikke har været benyttet i et mellem  

 infrastrukturforvalteren og jernbanevirksomheden aftalt tidsrum.
Aftalen skal  

 også sikre, at rettigheden til infrastrukturkapaciteten ikke kan gøres til  

 genstand for handel, og skal forpligte jernbanevirksomheden til straks at  

 meddele infrastrukturforvalteren, hvis den helt eller delvist ophører med at  

 anvende tildelt kapacitet.
Til § 10 Adgang til stationer og kombiterminaler er en afgørende forudsætning for  

 jernbanevirksomhedernes aktiviteter.
Ved udskillelsen af Banestyrelsen fra  

 DSB forblev ejendomsretten til statens stationer og kombiterminaler i DSB.  

 For at sikre alle jernbanevirksomhederne ret til adgang til stationer og  

 kombiterminaler, er der modtagepligt på de anlæg, der ejes af  

 jernbanevirksomheder.
Denne indebærer, at de pågældende faciliteter skal  

 stilles til rådighed for andre jernbanevirksomheder på vilkår, der ikke  

 diskriminerer mellem disse.
Modtagepligten gælder både eksisterende og  

 fremtidige stationer og kombiterminaler, men ikke øvrige godsterminaler.
I stationsbygninger skal fremmede jernbanevirksomheder kunne benytte sig  

 af indre adgangsveje, ventesale og toiletter, forplads m.v.
Alle  

 jernbanevirksomheder skal endvidere være berettiget til mod betaling at få  

 stillet lokaler til rådighed til salg af billetter.
 Ved benyttelse af kombiterminaler skal fremmede jernbanevirksomheder kunne  

 benytte sig af terminalens spor, løftekapacitet, adgangsveje og alle andre  

 installationer, der er nødvendige for omlæsning mellem bil og tog.
I forbindelse med benyttelse af stationer og terminaler må fremmede  

 jernbanevirksomheder også have adgang til i nødvendigt omfang at kunne  

 håndtere togets almindelige funktioner ved eller uden for perron.
Dette  

 gælder f.eks. rengøring, strømforsyning til opvarmning, køleanlæg og  

 forberedelse af tog, henstilling af tog i ledige perioder, faciliteter eller  

 plads til påfyldning af vand, tømning af toiletter etc.
 Infrastrukturforvalteren kan i ekstraordinære tilfælde (f.eks. ved akut  

 opståede problemer med trafikafviklingen) anvise plads på spor ejet af en  

 jernbanevirksomhed.
Jernbanevirksomheden betaler ejeren leje for brug af faciliteter svarende  

 til en forholdsmæssig del af de samlede omkostninger til  

 stationen/kombiterminalen, mens virksomhedsspecifikke investeringer  

 selvfinansieres.
Investeringer kan efter forhandling finansieres over lejen.
Trafikministeren kan i tilfælde, hvor adgangen til stationer ønskes  

 fremmet, træffe beslutning om, at jernbanevirksomheder kun skal betale den  

 forholdsmæssige andel af driftsomkostningerne, dvs. eksklusive omkostninger  

 til forrentning og afskrivning.
I sådanne tilfælde vil trafikministeren  

 kompensere stationsejeren for manglende indtægter til dækning af forrentning  

 og afskrivning.
 Vognmænd har som samarbejdspartnere til jernbanevirksomheder, der bruger  

 en kombiterminal, adgang til denne på lige og ikke-diskriminerende vilkår og  

 i øvrigt i overensstemmelse med konkurencelovens bestemmelser.
 Begreberne stationer og kombiterminaler defineres som ejendomme og  

 arealer, eller dele heraf, der af trafikministeren er udpeget som stationer  

 og/eller kombiterminaler.
Til § 11 Til stk. 1 Trafikministeren bemyndiges til at fastsætte afgifter for benyttelse af  

 statens jernbaneinfrastruktur (baneafgifter) og til at fastsætte et  

 aktivitetsafhængigt miljø- og regionaltilskud til godstransport  

 (godstilskud).
Hensigten med baneafgifter og godstilskud er at give  

 jernbanevirksomhederne tilskyndelse til en mere hensigtsmæssig udnyttelse af  

 jernbanenettet og at fremme brugen af jernbanen som en miljørigtig  

 transportform.
Der tilstræbes en omlægning af tilskudssystemet, så vægten  

 flyttes fra tilskud til kørevejen, som kun er et af mange elementer i  

 produktionen af jernbanetransport, over mod et aktivitetsafhængigt tilskud  

 til jernbanevirksomhederne.
Dette vil give klarere økonomiske rammer og  

 derigennem fremme samfundsøkononomisk fornuftige beslutninger og en positiv  

 produktivitetsudvikling på området.
Baneafgifter opkræves af infrastrukturforvalteren og er betaling  

 for benyttelse af jernbaneinfrastrukturen.
Provenuet fra afgiften må ikke  

 overstige infrastrukturforvalterens udgifter til anlæg, drift og vedligehold  

 af jernbaneinfrastrukturen.
Infrastrukturforvalteren opkræver særskilt  

 betaling for kørestrømsforsyning.
 Baneafgiftssystemet udformes således, at forskelsbehandling mellem  

 jernbanevirksomheder og mellem jernbanetrafik af samme art udført på samme  

 måde undgås.
Med Trafikministeriets bekendtgørelse nr. 535 af 26. juni 1997 indførtes  

 en betaling for benyttelse af den faste forbindelse over Storebælt.
Denne  

 betaling er den eneste baneafgift, som opkræves i 1997. Også i 1998 forslås  

 baneafgiften begrænset til betaling for benyttelse af Storebæltsforbindelsen.  

 I perioden 1999 - 2000 forudsættes baneafgiftssystemet gradvist udbygget.
Det forudsættes, at den præcise udformning af afgiftssystemets struktur og  

 niveau for 1998 og årene fremover fastsættes i bekendtgørelse.
Fuldt  

 gennemført vil der efter de nu foreliggende planer på hele  

 jernbaneinfrastrukturen skulle betales netadgangsafgift og togkm-afgift.
På  

 strækningen Øresund-Padborg (»hovednettet«) betales endvidere  

 broafgift og kapacitetsafgift, jf. nedenstående oversigt.
 Oversigt over plan for broafgifter og øvrige baneafgifter, 1997-2001  

 (1997-priser).
 1) Andet halvår, allerede gennemført.
2) Broafgiften for passage af Storebælt opkræves i 1997 og 1998 som et  

 samlet beløb af DSB.
Hvis flere jernbanevirksomheder end DSB benytter  

 Storebæltsforbindelsen, fordeles afgiften proportionalt med  

 jernbanevirksomhedernes andel af det samlede antal togpassager.
3) Kapacitetsafgiften udmåles på baggrund af den kapacitet, de enkelte tog  

 beslaglægger i dagtimerne.
I 1999 og 2000 indrømmes godstog i transit et  

 nedslag på 2000 kr. pr. tog under hensyn til den mindre betalingsevne i  

 perioden frem til åbning af Øresundsforbindelsen.
Netadgangsafgiften er proportional med længden af den strækning, som  

 jernbanevirksomheden ønsker adgang til at kunne benytte.
Afgiften, der er  

 årlig, differentieres mellem hovednet og det øvrige net.
Herudover påtænkes indført en kilometerafgift.
For både passager- og  

 godstog opkræves et beløb for det antal kilometer, toget tilbagelægger ifølge  

 køreplanen.
Afgiften er på hovednettet Kastrup - Padborg fastsat, så den  

 principielt sikrer dækning af de gennemsnitlige variable omkostninger (dvs.  

 alle omkostninger ekskl. afskrivning og forrentning) ved benyttelse af  

 infrastrukturen på hovedstrækningen.
Afgiftsniveauet for det øvrige net  

 skønnes at dække den gennemsnitlige marginale omkostning ved at køre et  

 ekstra tog på de pågældende dele af nettet.
For hovednettet påtænkes  

 endvidere indført en kapacitetsafgift i dagtimerne på den særligt belastede  

 strækning mellem Øresund og Snoghøj, dels en broafgift ved passage af de  

 faste forbindelser over Storebælt og Øresund.
Kapacitetsafgiften indeholder  

 et direkte incitament til mere effektiv udnyttelse af den knappe  

 infrastruktur, idet kapacitetsafgiften beregnes på baggrund af den kapacitet,  

 som det enkelte tog beslaglægger.
Broafgiften for passagertogs passage af Storebæltsforbindelsen er udformet  

 med udgangspunkt i et betalingsevneprincip for at skabe parallellitet til de  

 principper, der er anvendt ved udformning af takststrukturen for  

 forbindelsens vejdel (bustaksterne). For godstog er forudsat en afgift pr.  

 togpassage.
For Øresundsforbindelsen er ligeledes forudsat en afgift pr.  

 togpassage, men passagertogsafgiften kan - afhængigt af beslutningen om  

 Øresundsforbindelsens takststruktur for biler og busser - eventuelt omlægges  

 til en passagerafgift.
Med de anførte satser for baneafgifter skønnes afgiftssystemet at medføre  

 en samlet betaling til Banestyrelsen på 84 mill. kr. i 1997, voksende til  

 knap 1 mia. kr. i 2001. For benyttelse af de faste forbindelser skønnes  

 Banestyrelsen at skulle betale ca. 765 mill. kr. i år 2001 til broselskaberne  

 og Øresundsforbindelsens landanlæg.
Der resterer således ca. 235 mill. kr.  

 til delvis dækning af anlægs-, drifts- og vedligeholdelsesudgifter på statens  

 egen infrastruktur, samt til godstilskud.
Det samlede provenu af baneafgifterne i år 2001 kan på baggrund af en  

 skematisk beregning løseligt anslås til ca. 20-25 pct. af de samlede  

 omkostninger (drift, vedligehold, forrentning og afskrivninger) ved  

 infrastrukturen, inkl. de faste forbindelsers banedel.
Beløbet på ca. 235  

 mill. kr., der resterer, når der er afregnet med broselskaberne, svarer  

 skønsmæssigt til ca. 10 pct. af de samlede omkostninger ved statens  

 jernbaneinfrastruktur.
Det nettobidrag, som Banestyrelsen oppebærer af baneafgiften  

 (forudsætningsvis 235 mill. kr. i 2001), forudsættes modregnet i  

 Banestyrelsens drifts- og anlægstilskud.
Statens besparelse herved  

 forudsættes anvendt til dækning af udgiften til miljø- og regionaltilskud,  

 jf. nedenfor, samt til indkøb af offentlig service passagertrafik.
Samlet  

 forudsættes statens nettoprovenu af baneafgiftssystemet altså at være nul.
 Bemyndigelsen til opkrævning af baneafgifter erstatter bemyndigelsen i lov  

 om Banestyrelsen m.v., § 5, stk. 2, som ophæves ved lovforslag fremsat  

 samtidig med dette.
 Fra og med 1999 foreslås indført et miljø- og regionaltilskud til  

 jernbanegodstransport , administreret af Banestyrelsen.
Miljø- og regionaltilskuddet foreslås ydet som et generelt  

 tonkilometertilskud til godstransport til og/eller fra danske stationer og  

 terminaler.
Det forudsættes, at tilskuddet maksimalt kan udgøre 50 pct. af  

 jernbanevirksomhedens indtjening på den pågældende transport.
 Tilskuddet får størst betydning for tunge lavværdivarer over lange  

 afstande, hvilket afspejler, at det netop er her, at jernbanetransport har  

 sine relativt største miljøfordele.
Tilskuddet ydes til jernbanetransportkøberen (kunden) som et faktureret  

 fradrag i kundens betaling for køb af en transportydelse uanset valg af  

 jernbanevirksomhed.
Det fakturerede tilskud refunderes derefter den  

 pågældende jernbanevirksomhed af Banestyrelsen.
Af godstrafik skal der som anført dels betales broafgifter, som går til  

 udredning af jernbanens betaling for benyttelsen af de faste forbindelser,  

 dels øvrige baneafgifter som betaling for brugen af statens landbaserede  

 infrastruktur.
Det forudsættes som udgangspunkt, at miljø- og  

 regionaltilskuddet modsvarer provenuet af godstrafikkens baneafgifter for  

 benyttelsen af den landbaserede infrastruktur (»øvrige  

 baneafgifter«). Herved neutraliseres virkningen på godsoperatørernes  

 økonomi af denne del af baneafgifterne.
 Med denne finansieringsmodel og med udgangspunkt i prognoser for omfanget  

 af jernbanegodskørsel vil miljø- og regionaltilskuddet andrage 75 mill. kr.  

 svarende til 5,75 øre pr. tonkilometer fra 1999.
 Det forudsættes, at tilskudssatsen tilpasses som led i den årlige  

 bekendtgørelse af satserne for baneafgifter og miljø- og regionaltilskud med  

 henblik på at sikre den forudsatte budgetterede overensstemmelse mellem  

 provenu af øvrige baneafgifter og tilskudsbevilling for miljø- og  

 regionaltilskud.
 Kombinationen af afgifter og tilskud giver ikke jernbanegodssektoren en  

 egentlig nettofordel, da tilskuddet som nævnt blot udgør en tilbageførsel af  

 godsjernbanevirksomhedernes baneafgifter, ekskl. broafgifter.
 Såfremt det med henvisning til jernbanens miljøfordele ønskes at styrke  

 jernbanegodssektorens samlede konkurrenceevne over for andre transportformer,  

 fordres et højere tilskud end det her foreslåede, og midlerne hertil må i  

 givet fald tilvejebringes ved særskilt bevilling.
Miljø- og regionaltilskuddet vil skulle notificeres til EU-Kommissionen  

 efter statsstøttereglerne.
De nærmere regler for tilskuddet fastsættes i  

 bekendtgørelse, der udstedes efter forhandling med EU-kommissionen.
Til stk. 2 Bestemmelsen sigter på situationer, hvor jernbanevirksomheder har særlige  

 ønsker til infrastrukturen, som ikke indgår i statens prioritering.  

 Trafikministeren kan i sådanne tilfælde træffe beslutning om, at  

 infrastrukturforvalteren kan indgå aftale med jernbanevirksomheden om  

 udførelse af sådanne særlige ydelser mod fuld betaling.
Til § 12 Til stk. 1 Jernbanevirksomheder skal udarbejde forretningsbetingelser, hvori regler  

 vedrørende befordring, beløbsstørrelse for erstatning for bagage, erstatning  

 i forbindelse med national godstransport m.v. angives.  

 Forretningsbetingelserne skal anmeldes til Banestyrelsen.
Til stk. 2-3 For at sikre kunderne en vis minimumsinformation og en vis ensartethed i  

 udformningen - og dermed gøre dette lettere for kunder at sammenligne  

 forskellige virksomheders betingelser - kan trafikministeren udstede nærmere  

 regler for udformningen af jernbanevirksomhedernes forretningsbetingelser.  

 Opfyldelsen af disse regler vil kunne gøres til en betingelse for retten til  

 at udføre jernbanevirksomhed.
Forretningsbetingelserne skal være offentligt  

 tilgængelige og til salg for publikum på de jernbanestationer, som  

 virksomheden betjener.
Til stk. 4 Takstniveau- og struktur er vigtig for passagerernes valg af  

 befordringsydelse.
Takstfastsættelsespolitikken vil derfor være et vigtigt  

 element i konkurrencen mellem jernbanevirksomheder.
Af disse grunde stilles  

 jernbanevirksomhederne som hovedregel frit i valg af takstfastsættelse.
Dog  

 er det forudsat, at de jernbanevirksomheder, der driver regional  

 personbefordring inden for HT-området, deltager i takstsamarbejdet her, som  

 indebærer, at HT's bestyrelse fastlægger takstniveau, og at billetindtægter  

 indgår i den fælles HT-pulje og fordeles til transportørerne efter de i lov  

 om hovedstadsområdets kollektive persontrafik fastsatte principper.
Til stk. 5 Set fra kundens synspunkt vil det være afgørende, at information om  

 forretningsbetingelser, takster og rabattilbud er let tilgængelig, også  

 uanset om der er tale om flere konkurrerende jernbanevirksomheder.
Det er  

 samtidig vigtigt, at kunden ved en enkelt henvendelse kan købe billet til den  

 samlede rejse, uanset om flere jernbanevirksomheder skal benyttes.
Af disse  

 grunde forpligtes jernbanevirksomhederne til at forhandle hinandens  

 produkter.
Til stk. 6 Trafikministeren kan træffe bestemmelse om, at der skal oprettes et  

 centralt system, hvor kunden kan indhente let tilgængelige oplysninger om  

 billigste rejseform.
Jernbanevirksomhederne forpligtes til at deltage i  

 finansieringen heraf.
Fordelingen mellem virksomhederne vil ske på baggrund  

 af disses omsætning efter nærmere regler fastsat af trafikministeren.
 Så længe DSB er den eneste væsentlige udbyder af passagerbefordring, vil  

 det være mest rationelt, at opgaven løses af DSB mod betaling.
 De under stk. 5 og 6 nævnte forhold berører ikke godstrafik, hvor  

 jernbanevirksomhederne forudsættes fuldstændig frit stillet under  

 overholdelse af den almindelige konkurrence- og markedsføringslovgivning.
Til §§ 13 - 15 Reglerne om jernbanens erstatningsansvar findes i dag i lov nr. 117 af 11.  

 marts 1921 (som ændret i 1980) om erstatningsansvar for skade ved  

 jernbanedrift.
 Ansvarsgrundlaget i jernbaneerstatningsloven er for såvel personskade og  

 tab af forsørger som for tingskade objektivt ansvar, med mindre skadelidte  

 forsætligt eller ved simpel uagtsomhed har udløst skaden.
Med opdelingen af jernbanen i en jernbanevirksomheds- og en  

 infrastrukturdel er der behov for erstatningsregler for såvel  

 jernbanevirksomhederne som for infrastrukturforvalterne.
Det findes derfor  

 hensigtsmæssigt at ophæve jernbaneerstatningsloven og placere de nødvendige  

 bestemmelser i lov om jernbanevirksomhed m.v.
 I henhold til lovforslaget skærpes erstatningsansvaret for personskade  

 eller tab af forsørger, idet anvendelsesgrundlaget fortsat er objektivt  

 ansvar, men erstatning kan herefter alene nedsættes eller bortfalde såfremt  

 skadelidte forsætligt eller ved grov uagtsomhed har medvirket til skaden.
 Denne skærpelse skal ses som udtryk for et ønske om harmonisering af de  

 nationale regler, så passagererne stilles ens i erstatningsretlig henseende,  

 uanset om de befinder sig i tog, bus eller fly.
Til § 16 I tilfælde af person- eller tingskade under jernbanebefordring vil  

 jernbanevirksomheden, som den, der udfører befordringen, have det direkte  

 ansvar over for skadelidte, uanset om skaden er udløst af en begivenhed, som  

 skyldes fejl eller uagtsomhed fra infastrukturforvalterens side.
 Loven giver derfor jernbanevirksomheden mulighed for i sådanne situationer  

 at gøre regres over for infrastrukturforvalteren.
Til § 17 Krav om erstatning for skader forvoldt af jernbanevirksomheder skal være  

 dækket af en forsikring tegnet i et ansvarsforsikringsselskab, der har  

 Finanstilsynets tilladelse (koncession) til at drive forsikringsvirksomhed.  

 Et udenlandsk forsikringsselskab, der har koncession i et andet land inden  

 for Den Europæiske Union eller i et andet land, der efter aftale med EF har  

 gennemført Rådets direktiv 92/49/EØF af 18. juni 1992 om samordning af love  

 og administrative bestemmelser vedrørende direkte forsikringsvirksomhed  

 bortset fra livsforsikring og om ændring af direktiv 73/239/EØF og 88/357/EØF  

 (tredje skadesforsikringsdirektiv), og som i Danmark er anmeldt til at tegne  

 ansvarsforsikring for jernbanevirksomheder, kan ligeledes tegne  

 ansvarsforsikring for jernbanevirksomheder i Danmark.
Til stk. 2 og 3 Forsikringen skal dække personskade eller tab af forsøger samt tingskade  

 på indtil 250 mill. kr. for den ved en enkelt begivenhed forårsagede skade.  

 Beløbsstørrelsen 250 mill. kr. er fastlagt med udgangspunkt i det niveau, der  

 anvendes i Sverige, og som for tiden udgør 300 mill.
SEK.
Trafikministeriet  

 har ligeledes undersøgt andre EU-landes krav til forsikringsdækning, hvoraf  

 kan nævnes England, hvor forsikringskravet til jernbanevirksomhederne i  

 forbindelse med udstedelse af licens udgør 60 mill.
GBP og ca 150 mill.
GBP  

 for trediemandsansvar.
Til stk. 4 Trafikministeren bemyndiges til at fastsætte nærmere regler om den  

 forsikringsdækning, som jernbanevirksomhederne skal etablere, med det formål  

 at sikre, at den dækning, den enkelte jernbanevirksomhed opnår, også er  

 tilfredsstillende.
Reglerne kan f.eks. omfatte krav til dækningsomfang,  

 rammer for selvrisici, krav om retablering af forsikringssummerne ved større  

 skadesbegivenheder og krav til løbetid og opsigelse.
Til stk. 6 Erstatningsansvaret ved befordring af gods i national trafik følger  

 reglerne i »Fælles regler for kontrakter om international befordring af  

 gods med jernbane« (CIM). For stykgods gælder de i CMR-loven  

 (lovbekendtgørelse om fragtaftaler ved international vejtransport) fastsatte  

 maksimalerstatning, der ligeledes bruges af fragtmandserhvervet ved  

 erstatning af nationalt gods.
Til § 18 Reglement for international jernbanetransport af farligt gods (RID) blev  

 gjort til en del af dansk ret 1. januar 1997. Reglerne findes i Rådets  

 direktiv nr. 96/49 af 23. juli 1996.
RID redigeres og udgives af Jernbanetilsynet.
RID fastsætter detaljerede  

 regler for bl.a. godsets emballering, læsning og mærkning, ligesom der  

 fastsættes krav til det materiel, hvori godset befordres.
RID pålægger  

 endvidere godsforsenderen at emballere og læsse godset efter forskrifterne  

 samt at give alle informationer, der er nødvendige for godsets befordring.  

 Retstilstanden ændres ikke ved dette lovforslag.
Til § 19 Denne bestemmelse svarer til § 44, stk. 3, i lov om DSB.
Der er to typer  

 af ejere af disse områder, infrastrukturforvalterne og  

 jernbanevirksomhederne.
Af hensyn til sammenhængen er det skønnet nødvendigt  

 at anvende det fælles udtryk jernbaneområde, idet opdeling kan føre til  

 grænseområder.
Infrastrukturforvalter og jernbanevirksomhed vil i deres  

 kontrakter kunne aftale, at den ene part varetager kompetencen på begges  

 vegne.
Til §§ 20-21 Bestemmelserne erstatter de for jernbanevirksomheder relevante  

 bestemmelser i §§ 48 og 49 i gældende lov om DSB, der foreslås ophævet med  

 nærværende lovforslag.
 Bestemmelserne i § 50 i gældende lov om DSB vedrørende glemte og tabte  

 genstande er udeladt, idet regulering af dette område forudsættes at ske ved  

 den enkelte jernbanevirksomheds foranstaltning, ligesom der ikke i anden  

 lovgivning om transport er indeholdt bestemmelser om glemte og tabte  

 genstande.
Til § 22 Bestemmelsen i stk. 1, nr. 2 udelukker ikke anvendelse af straffelovens  

 bestemmelser om f.eks. bedrageri og dokumentfalsk.
Til § 23 Det skal efter lovforslaget være muligt for de jernbanevirksomheder, der  

 via kontrakter udfører trafik som offentlig service, at opkræve kontrolafgift  

 samt ekspeditionsgebyrer.
Disse kan inddrives ved udpantning.
 Udpantningsretten skal efter lovforslaget tilkomme både DSB og andre  

 jernbanevirksomheder, der virker i Danmark, hvad enten dette måtte være  

 private eller/og udenlandske virksomheder.
 Retten til udpantning er tænkt kun at gælde for jernbanevirksomhed, udført  

 efter kontrakt som offentlig service.
I dag bruges udpantningsretten af DSB inden for både regional-, intercity-  

 og S-togstrafikken, samt af privatbanerne inden for HT-området.
I øvrigt  

 anvendes udpantningsretten af lufthavne for så vidt angår benyttelsesafgifter  

 med påbeløbne renter og gebyrer angivet i § 71 i lovbekendtgørelse nr. 373 af  

 4. juni 1997 om luftfart.
Der er således for transportområdet indført en speciel let adgang til  

 inddrivelse af ubetalte afgifter m.v.
Såfremt denne adgang udelukkes, vil det  

 være et tilbageskridt for en ellers velfungerende ordning, især for DSB,  

 såvel på regionaltrafikken som på S-togstrafikken.
Der er efterhånden tale om, at et stort antal passagerer ikke har gyldig  

 rejsehjemmel, og dette påfører jernbanevirksomhederne indtægtstab.
Såfremt  

 jernbanevirksomhederne fratages muligheden for et effektivt  

 inddrivelsesredskab som udpantning, vil det svække jernbanevirksomhedernes  

 mulighed for at gribe ind over for det store antal passagerer uden gyldig  

 rejsehjemmel, idet det ville være en svækkelse af mulighederne for sanktioner  

 imod betalingsunddragelse.
 Herudover er der en forskel mellem jernbanebefordring og befordring med  

 f.eks. fly eller færge, idet enhver kan stige ind i et tog og bruge produktet  

 uden nogen forudgående billetkontrol.
 Ifølge oplysninger fra Hypotekbanken udgjorde restancerne ultimo 1996 for  

 S-togstrafikken ca. 85 mill. kr. og for DSBs øvrige trafik ca. 16 mill. kr.
 Trafikministeriet finder derfor, at opretholdelsen og videreførelsen af  

 udpantningsretten for så vidt angår jernbanevirksomheder, der udfører trafik  

 som offentlig service vil være et vitalt spørgsmål for den fremtidige  

 jernbanevirksomhed, og at der således er grundlag for at fravige det  

 almindelige princip, hvorefter udpantningsret normalt er forbeholdt  

 offentlige myndigheder.
Til § 24 Der nedsættes et jernbaneklagenævn med den opgave at afgøre klager i  

 følgende typer af sager:
 1) Klager over afslag på ansøgning om eller forskelsbehandling ved  

 udstedelse af tilladelse i medfør af § 4.
 2) Klager over forskelsbehandling ved ansøgning om adgang til uddannelse  

 af jernbaneteknisk personale i medfør af § 6.
 3) Klager over forskelsbehandling i forbindelse med udbudsforretninger  

 vedrørende trafik udført som offentlig service i medfør af § 8.
 4) Klager over forskelsbehandling ved eller afslag på ansøgning om  

 tildeling af jernbaneinfrastrukturkapacitet og klager fra såvel  

 infrastrukturforvalter som jernbanevirksomhed vedrørende manglende opfyldelse  

 af aftale indgået mellem disse i medfør af § 9.
 5) Klager over forskelsbehandling ved brug af eller nægtelse af adgang til  

 stationer og kombiterminaler i medfør af § 10.
 6) Klager over forskelsbehandling ved opkrævning af afgifter for  

 benyttelse af jernbaneinfrastrukturen, jf. § 11.
Til stk. 2 Trafikministeren beskikker nævnets 4 medlemmer, dog beskikkes den  

 konkurrenceretlige ekspertise først efter drøftelse med Konkurrencerådet.
Samtidig med beskikkelse af medlemmerne, som gælder for en 4-årsperiode,  

 udpeges en suppleant for hvert af medlemmerne.
Suppleanten indtræder i  

 nævnet, såfremt der i en enkelt sag kan rejses tvivl om medlemmernes  

 habilitet, eller hvis et medlem har forfald.
Til stk. 4 og 5 I sager, der vedrører priser og øvrige aftalevilkår vedrørende adgang til  

 uddannelse af jernbaneteknisk personale, adgang til stationer og  

 kombiterminaler, eller dele heraf, udlejning af materiel samt  

 krydssubsidiering, indhenter Nævnet en bindende udtalelse fra  

 Konkurrencerådet, inden Nævnet træffer endelig afgørelse.
 Disse specifikke afgørelser kan indbringes for Konkurrenceankenævnet, jf.  

 lov nr. 384 af 10. juni 1997, konkurrenceloven.
 Nævnets øvrige afgørelse kan ikke indbringes for anden administrativ  

 myndighed.
 Trafikministeriet fungerer som sekretariat for Jernbaneklagenævnet.
Til stk. 6 Bestemmelsen er indsat med det formål, at problemstillinger, der i  

 fremtiden kan opstå inden for jernbaneområdet, og som det ved udarbejdelsen  

 af lovforslaget ikke har været muligt at forudse, vil kunne indbringes for  

 Jernbaneklagenævnet.
Til § 25 Bestemmelsen giver trafikministeren mulighed for at indgå konventioner med  

 andre stater om befordring af personer, bagage og gods.
Bestemmelserne i  

 sådanne konventioner gælder her i landet efter bekendtgørelse i Lovtidende.
Til § 26 Trafikministeren kan fastsætte regler med henblik på anvendelse eller  

 gennemførelse af EF-forordninger og EF-direktiver vedrørende jernbanedrift.
 I Trafikministeriets lovgivning er der flere eksempler på, at  

 trafikministeren kan fastsætte nærmere regler med henblik på gennemførelse af  

 direktiver eller anvendelse af forordninger.
 Som et nyere eksempel kan henvises til § 1a i lov nr. 328 af 14. maj 1997  

 om ændring af lov om luftfart (Bemyndigelse til gennemførelse af  

 EF-direktiver m.v.) samt til § 5 i lov nr. 1230 af 27. december 1996 om  

 Banestyrelsen, der giver hjemmel til at fastsætte regler og EF-direktiver  

 vedrørende forvaltningen af jernbaneinfrastrukturen.
 Der henvises i øvrigt til Europaudvalgets beretning af 27. september 1996  

 om Folketingets behandling af EU-sager, hvoraf fremgår, at Europaudvalget og  

 parallelt hermed det relevante fagudvalg fremtidigt skal orienteres om,  

 hvordan vedtagne direktiver m.v., som har været forelagt Europaudvalget med  

 forhandlingsoplæg, er blevet gennemført.
Til § 27 Der eksisterer i dag en aftale mellem Forsvarskommandoen og DSB,  

 Banestyrelsen og Privatbanerne om jernbanehjemmeværn.
Aftalen udløber den 31.  

 december1998.
Med henblik på en videreførsel af jernbanehjemmeværnet og i forlængelse af  

 de gennemførte og foreslåede organisations- og strukturændringer indenfor  

 jernbaneområdet, herunder en yderligere åbning af jernbanenettet for nye  

 operatører og den planlagte omdannelse af DSB til en selvstændig offentlig  

 virksomhed, foreslås, at trafikministeren efter forhandlinger med  

 forsvarsministeren skal kunne træffe beslutning om oprettelse (videreførelse)  

 af virksomhedshjemmeværn.
Trafikministeren kan endvidere fastsætte regler om  

 virksomhedshjemmeværnets adgang til og brug af jernbanearealer, herunder  

 jernbanetekniske anlæg samt stationsbygninger til øvelsesformål m.v. samt om  

 at jernbanevirksomhederne mod økonomisk kompensation skal give medarbejdere  

 den nødvendige frihed til at deltage i virksomhedshjemmeværnets aktiviteter  

 samt at virksomhederne ligeledes mod økonomisk kompensation skal stille  

 lokaler og materiel til rådighed for virksomhedshjemmeværnet.
 Ved virksomheder med tilknytning til jernbaner og jernbanedrift forstås  

 jernbaneinfrastrukturforvaltere og jernbanevirksomheder samt offentlige og  

 private institutioner og virksomheder, der i øvrigt har deres daglige arbejde  

 på jernbanerne eller i tilknytning til jernbanedriften.
Det bliver som nu frivilligt for den enkelte medarbejder i virksomhederne  

 om vedkommende vil deltage i virksomhedshjemmeværnet.
Virksomhederne vil  

 således alene kunne forpligtes til mod økonomisk kompensation at give den  

 enkelte medarbejder, der ønsker at deltage i virksomhedshjemmeværnet og i  

 øvrigt opfylder hjemmeværnets forudsætninger herfor, den nødvendige frihed  

 til at deltage i virksomhedshjemmeværnets aktiviteter, herunder øvelser og  

 uddannelse.
 Bestemmelsen er ikke til hinder for, at andre end ansatte ved ovennævnte  

 virksomheder efter Forsvarsministeriets (Hjemmeværnets) nærmere bestemmelse  

 kan deltage i virksomhedshjemmeværnet.
 Det skal endelig bemærkes, at der for tiden pågår drøftelser i  

 Forsvarsministeriet om den fremtidige hjemmeværnsstruktur, herunder  

 virksomhedshjemmeværnets indplacering heri.
Til § 28 I forbindelse med den igangværende omorganisering af jernbanevirksomhed  

 vil det være nødvendigt at tilgodese det civile beredskabs behov for  

 muligheder for at tilvejebringe og prioritere jernbanetrafik i lighed med  

 forholdene ved andre transportformer.
Det civile beredskabs opgave er at planlægge og træffe foranstaltninger  

 med henblik på under krise eller krig at videreføre samfundets funktioner  

 samt at yde støtte til landets samlede forsvar.
Beredskabsloven (lov nr. 1054  

 af 23. december 1992) hjemler trafikministeren ret til »at pålægge  

 offentlige og private virksomheder og institutioner at træffe særlige  

 foranstaltninger for så vidt angår varer, tjenesteydelser, produktionsmidler  

 m.v. inden for deres normale virksomhed, hvis dette er påkrævet af hensyn til  

 udførelsen af opgaver inden for det civile beredskab« (§ 28) og  

 foreskriver at »offentligt ansatte og ansatte i offentlige og private  

 virksomheder og institutioner skal udføre de opgaver inden for  

 redningsberedskabet og det civile beredskab, der pålægges dem« (§ 57).
For at tilgodese det civile beredskabs behov for at kunne disponere over  

 jernbanetransport må Banestyrelsen m.fl. indgå i ministeriets  

 beredskabsorganisation.
Private jernbaneselskaber bør, i lighed med det for  

 luftfartsselskaber gældende, forpligtes til »under ekstraordinære  

 forhold og mod fuld erstatning at stille transportkapacitet til disposition  

 efter Trafikministeriets bestemmelser«.
Til § 29 Bestemmelserne om Jernbanerådet overflyttes hermed fra lov om styrelsen af  

 DSB m.v. hertil.
Det sker som følge af den udvidede adgang til at drive  

 jernbanevirksomhed, som følger af dette lovforslag.
Som følge af § 8 i lov nr. 1230 af 27. december 1996 om Banestyrelsen m.v.  

 øgedes antallet af medlemmer i Jernbanerådet fra 18 til 19. Med dette forslag  

 øges det til 20, idet trafikministeren vil kunne beskikke op til tre  

 repræsentanter for jernbanevirksomheder mod nu at beskikke en repræsentant  

 fra henholdsvis DSB og Privatbanernes Fællesrepræsentation.
Repræsentanterne  

 for DSB og Privatbanernes Fællesrepræsentation vil dog forblive medlemmer til  

 udløbet af deres funktionsperiode i 2000.
 Derudover svarer bestemmelsen til den i dag gældende.
Til § 30 Lovens ikrafttræden.
Ophævelse af andre love.
Til stk. 5 Med bestemmelsen opretholdes bl.a. bekendtgørelse nr. 651 af 20. oktober  

 1988 om politibestemmelser m.v. for jernbaner under privat drift og  

 bekendtgørelse nr. 755 af 4. december 1989 om ordensreglement for havnespor  

 samt spor, der ligger i vej, gade eller plads, der er åben for almindelig  

 færdsel.
Til § 31 Bestemmelsen giver de virksomheder, der ved lovens ikrafttræden driver  

 jernbanevirksomhed, en overgangsperiode frem til 1. januar 1999 til at træffe  

 de nødvendige foranstaltninger for at efterkomme alle lovens krav, herunder  

 bl.a. krav om tilladelse og ansvarsforsikring.
 Trafikministeren gives bemyndigelse til at forlænge overgangsperioden med  

 op til to år - til udgangen af år 2000 - med henblik på at give virksomheder,  

 der allerede varetager jernbanedrift, men som ikke måtte opfylde alle lovens  

 formelle krav, god mulighed for at bringe forholdene i orden.
Til § 32 Til stk. 1 Bestemmelsen sigter på at beskrive hvilken type trafik, som  

 jernbanevirksomhederne indtil 31. december 1998 efter ansøgning vil kunne  

 opnå adgang til på statens jernbaneinfrastruktur samt infrastruktur ejet af  

 A/S Storebæltsforbindelsen og A/S Øresundsforbindelsen.
 På denne jernbaneinfrastruktur er der ved lovens ikrafttræden adgang til  

 at udføre a) trafik som udføres af eller efter aftale med DSB, samt b)  

 godstrafik på den del af jernbanenettet, der ikke trafikeres af DSB, c)  

 international kombineret godstrafik, der udføres i overensstemmelse med  

 gældende EU-ret, d) trafik udført af internationale jernbanesammenslutninger  

 mellem de EU-medlemsstater, hvori de til sammenslutningerne hørende  

 jernbanevirksomheder er etableret, udført i overensstemmelse med gældende  

 EU-ret og e) grænseoverskridende godstrafik udført i særlige af  

 trafikministeren godkendte internationale godskorridorer (Trans European Rail  

 Freight Freeways).
Ved international kombineret jernbanetransport forstås kombineret  

 transport, der er grænseoverskridende og dermed benytter  

 jernbaneinfrastruktur i mindst to stater.
Kombineret transport defineres i  

 overensstemmelse med EF-direktiv 92/106, art. 1, stk. 1, som »transport  

 af varer mellem medlemsstaterne, hvorunder en lastvogn, påhængsvogn,  

 sættevogn med eller uden trækkende køretøj, et veksellad eller en container  

 på 20 fod og derover anvender vej til den indledende eller afsluttende  

 strækning og til den resterende strækning anvender jernbane, indre vandveje  

 eller søvejen, når denne strækning er over 100 km i lige linie, og den  

 indledende eller afsluttende vejstrækning tilbagelægges: - enten mellem det  

 sted, hvor godset læsses, og den indladningsbanegård, der ligger nærmest, for  

 så vidt angår den indledende strækning, og mellem den udladningsbanegård, der  

 ligger nærmest, og det sted, hvor godset losses, for så vidt angår den  

 afsluttende strækning - eller inden for en radius på 150 km i lige linie fra  

 laste- eller lossehavnen«.
 Internationale jernbanesammenslutninger defineres i overensstemmelse med  

 direktiv 91/440/EØF som »enhver sammenslutning af mindst to  

 jernbanevirksomheder, der er etableret i forskellige medlemsstater, med  

 henblik på at drive international transportvirksomhed mellem  

 medlemsstater«.
 Inden for EU-retten er adgangen til international kombineret  

 jernbanetransport og trafik udført af internationale jernbanesammenslutninger  

 mellem de EU-medlemsstater, hvori de til sammenslutningerne hørende  

 jernbanevirksomheder er etableret, reguleret i direktiv 91/440/EØF, art. 10:
 »1. Internationale sammenslutninger har ret til adgang til og ret til  

 at udføre transittrafik i de medlemsstater, hvor de til sammenslutningerne  

 hørende jernbanevirksomheder er etableret, samt ret til at udføre  

 transittrafik i andre medlemsstater med henblik på udførelse af international  

 transport mellem de medlemsstater, hvor de til sammenslutningerne hørende  

 virksomheder er etableret.
 2. De jernbanevirksomheder, der hører under anvendelsesområdet for artikel  

 2, (dette direktiv gælder for forvaltninger af jernbaneinfrastrukturen og for  

 jernbanetransportaktiviteter, som udøves af jernbanevirksomheder, der er  

 etableret eller etablerer sig i en medlemsstat) tildeles på rimelige vilkår  

 ret til adgang til andre medlemsstaters infrastruktur med henblik på  

 udførelse af international kombineret godstransport.
 3. De internationale sammenslutninger og de jernbanevirksomheder, som  

 udfører international kombineret godstransport, indgår de nødvendige  

 administrative, tekniske og finansielle aftaler med forvalterne af den  

 benyttede jernbaneinfrastruktur for at løse spørgsmål vedrørende  

 trafikregulering og -sikkerhed i forbindelse med den internationale  

 transport, der er nævnte i stk. 1 og 2. De betingelser, der gælder for disse  

 aftaler, må ikke give anledning til forskelsbehandling«.
Til stk. 2 Fra 1. januar 1999 til 31. december 1999 vil jernbanevirksomhederne efter  

 ansøgning kunne opnå adgang til på statens jernbaneinfrastruktur samt  

 infrastruktur ejet af A/S Storebæltsforbindelsen og A/S Øresundsforbindelsen  

 at udføre a) de i stk. 1 nævnte trafikformer samt b) anden godstrafik.
Til § 33 Ved denne lovs ikrafttræden ophæves lovbekendtgørelse om DSB, hvor DSB's  

 befordringspligt er defineret i lovens § 4. Bestemmelsen i § 33 angiver  

 således den i lovbekendtgørelsens § 4 definerede befordringspligt.
 Pr. 1. januar 1999 erstattes DSB's befordringspligt i medfør af § 33 med  

 kontraktfastlagte krav til jernbanetrafikbetjeningen, jf. § 8.
Til § 34-36 De foreslåede ændringer er en konsekvens af den udvidede adgang til at  

 drive jernbanevirksomhed.
Skriftlig fremsættelse (27. november 1997) Trafikministeren (Bjørn Westh):
 Hermed tillader jeg mig for det høje Ting at fremsætte:
 Forslag til lov om jernbanevirksomhed m.v.
(Lovforslag nr.
L 108).
I oktober 1996 indgik regeringen (S, R, CD), Venstre og Det konservative  

 Folkeparti en supplementsaftale om DSB.
Heri hedder det:
»I en række af de lande, Danmark normalt sammenligner sig med,  

 herunder Sverige, Finland, Storbritannien og Tyskland, er allerede gennemført  

 betydelige ændringer i de nationale jernbaneselskabers struktur. ... Et  

 middel til at effektivisere operatørsiden og opnå en større kundefokusering  

 har været at skabe konkurrence på skinnerne ved at give flere operatører  

 adgang til jernbanenettet«.
Det anføres endvidere - i forlængelse af  

 bestemmelsen herom i rammeaftalen for DSB 1995-98 - at man pr. 1. januar 1999  

 overgår til kontraktstyring af trafikken, eventuelt efter udbud.
Som opfølgning på aftalen fremsættes hermed forslag til lov om  

 jernbanevirksomhed mv.
I forslaget fastlægges rammerne for jernbanevirksomhed  

 i fremtiden med det overordnede formål at styrke jernbanen i Danmark til gavn  

 for miljø, samfundsøkonomi, trafiksikkerhed, fremkommelighed og af sociale  

 hensyn.
Lovforslaget indeholder krav, som en virksomhed skal opfylde for at blive  

 godkendt til at drive jernbanevirksomhed, dvs. varetage jernbanetrafik, i  

 Danmark.
Bestemmelserne vil gælde for såvel bestående som nye virksomheder.
 De centrale krav er, at jernbanevirksomhederne skal være indehaver af en  

 tilladelse og et sikkerhedscertifikat som begge udstedes af Jernbanetilsynet.  

 Lovforslaget angiver en række økonomiske, organisatoriske og ledelsesmæssige  

 krav, som stilles for at opnå tilladelse til at udføre jernbanevirksomhed.
Godstrafikken forudsættes i det nye lovforslag drevet på fuldt  

 kommercielle vilkår i fremtiden.
Med virkning fra 1. januar 1999 åbnes der  

 for, at andre godsoperatører end DSB kan benytte skinnerne.
Samtidig indføres  

 miljø- og regionaløkonomiske tilskud, som ydes ikke-diskriminerende til alle  

 godsoperatører.
 Den passagertrafik, som garanteres af det offentlige gennem økonomiske  

 tilskud, overgår pr. 1. januar 1999 til at blive udført på basis af  

 kontrakter mellem trafikministeren og den udførende jernbanevirksomhed  

 (»trafik udført som offentlig service«).
 Af den trafik, der udføres som offentlig service, vil en begrænset del  

 kunne udbydes i perioden frem til 2003. Herved gives alle  

 jernbanevirksomheder lejlighed til at deltage i tilbudsgivningen, og det kan  

 blive afprøvet, hvem der billigst og bedst kan forestå opgaven.
Fra 1. januar 1999 åbnes der adgang for alle jernbanevirksomheder til at  

 søge om infrastrukturkapacitet på statens jernbaneinfrastruktur til udførelse  

 af godstrafik.
Fra 1. januar 2000 åbnes infrastrukturen tilsvarende for så  

 vidt angår passagertrafik.
 Lovforslaget introducerer infrastrukturafgifter  

 (»baneafgifter«), der er jernbaneoperatørernes betaling for  

 benyttelse af jernbanenettet, samt miljø- og regionaltilskud til gods, jf.  

 supplementsaftalen af 24. oktober 1996.
 Der nedsættes et af ministeren uafhængigt Jernbaneklagenævn, som  

 bemyndiges til at afgøre klager vedrørende diskrimination m.v. i forbindelse  

 med tilladelsestildeling, fordeling af infrastrukturkapacitet og kontrakter  

 m.v.. Trafikministeriet varetager Jernbaneklagenævnets sekretariatsopgaver.
 Idet jeg i øvrigt henviser til lovforslaget med tilhørende bemærkninger,  

 tillader jeg mig at anbefale forslaget til Tingets hurtige og velvillige  

 behandling.
