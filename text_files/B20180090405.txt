Bekendtgørelse om tilskud fra dyrevelfærdspuljen I medfør af tekstanmærkning nr. 106 ad 24.21.02 til § 24 på finansloven for finansåret 2018 fastsættes efter bemyndigelse:
Kapitel 1 Anvendelse § 1. Landbrugsstyrelsen kan give tilskud til 1) non-profit og ikke-erhvervsdrivende foreninger og organisationer, der arbejder med dyrevelfærd i Danmark, og 2) udviklingsprojekter, hvor formålet er at forbedre dyrevelfærden i Danmark.
 Stk. 2. For støtte til foreninger, jf. stk. 1, nr. 1, er der afsat en ramme på 90 pct. af dyrevelfærdspuljens midler, og for støtte til udviklingsprojekter, jf. stk. 1, nr. 2, er der afsat en ramme på 10 pct. af dyrevelfærdspuljens midler.
 Stk. 3. Landbrugsstyrelsen kan omfordele puljens midler i forhold til den procentmæssige rammefordeling, jf. stk. 2, hvis der skulle være ubrugte midler under de udmeldte rammer.
Kapitel 2 Definitioner § 2. I denne bekendtgørelse forstås ved:
 1) Administrative driftsudgifter: Udgifter til kontorhold, husleje, el, varme, vand, alarmer, løn til internatledere og lignende.
 2) Drift af internater: Aktiviteter, der knytter sig direkte til dyrenes velfærd, navnlig i form af forbedringer af dyrenes forhold i internaterne samt udvidelse af internatets kapacitet.
 3) Foreningsstøtte: Støtte i medfør af § 1, stk. 1, nr. 1, som ydes til en forening og organisation, der arbejder med dyrevelfærd.
 4) Udviklingsprojektstøtte: Støtte i medfør af § 1, stk. 1, nr. 2, som ydes til et udviklingsprojekt, hvor formålet er at forbedre dyrevelfærden i Danmark.
 5) Rimelige udgifter: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
Kapitel 3 Administration Obligatorisk digital kommunikation § 3. Al skriftlig kommunikation med Landbrugsstyrelsen i forbindelse med tilskud efter denne bekendtgørelse skal ske via digital kommunikation.
Ansøgning om tilskud § 4. Ansøgning om tilskud indsendes til Landbrugsstyrelsen på det ansøgningsskema, der er tilgængelig på Landbrugsstyrelsens hjemmeside.
Stk. 2. Ansøgning om tilskud kan indgives i den ansøgningsperiode, som fastsættes af Landbrugsstyrelsen.
Ansøgningsperioden varer mindst 4 uger.
Landbrugsstyrelsen offentliggør ansøgningsperioden senest en måned før ansøgningsperioden åbner på Landbrugsstyrelsens hjemmeside.
 Stk. 3. Landbrugsstyrelsen kvitterer for ansøgningens modtagelse og kan i forbindelse hermed give tilladelse til at iværksætte udviklingsprojektet jf. § 1, stk. 1, nr. 2, for egen regning og risiko.
 Stk. 4. Ansøgningen skal indeholde følgende:
 1) Ansøgningsskemaet, hvor de påkrævede oplysninger er afgivet.
 2) Dokumentation for selvfinansiering i henhold til § 11, stk. 1.
 3) En kopi af ansøgers vedtægter.
 4) Dokumentation, der bevidner, at ansøger arbejder med dyrevelfærd, såfremt tilskuddet vedrører foreningsstøtte i medfør af § 1, stk. 1, nr. 1, såfremt ansøgers vedtægter ikke bevidner dette.
 5) Nødvendige tilladelser fra offentlige myndigheder, såfremt anvendelsen af tilskuddet kræver tilladelse fra offentlige myndigheder, og hvis tilladelserne er opnået på det tidspunkt, hvor der søges om tilskud.
Afgørelse og prioritering § 5. Landbrugsstyrelsen træffer afgørelse om udbetaling af tilskud efter ansøgningsfristens udløb, jf. § 4, stk. 2.
Stk. 2. Landbrugsstyrelsen træffer afgørelse om helt eller delvist afslag på ansøgninger, hvis 1) de påkrævede oplysninger, jf. § 4, stk. 4, ikke er modtaget med ansøgningen, 2) ansøgningen ikke vedrører ordningens anvendelsesområde, jf. § 1, stk. 1, 3) ansøgningen vedrører produktionsdyr, 4) Landbrugsstyrelsen vurderer, at den forventede effekt af ansøgning om udviklingsprojektstøtte, jf. § 1, stk. 1, nr. 2, ikke er tilstrækkelig set i forhold til udviklingsprojektets samlede udgifter, eller 5) de anslåede tilskudsberettigede udgifter ikke er rimelige.
 § 6. Hvis den bevillingsmæssigt afsatte ramme ikke giver mulighed for at imødekomme alle tilskudsberettigede ansøgninger, foretager Landbrugsstyrelsen en prioritering af ansøgningerne på baggrund af en prioritering, der fastlægges af Landbrugsstyrelsen og som offentliggøres på Landbrugsstyrelsens hjemmeside.
 Stk. 2. Landbrugsstyrelsen kan fordele midlerne forholdsmæssigt blandt de tilskudsberettigede ansøgninger.
 Stk. 3. Ved prioritering af ansøgninger om foreningsstøtte, jf. § 1, stk. 1, nr. 1, lægger Landbrugsstyrelsen vægt på, hvor veletableret foreningen eller organisationen er.
 Stk. 4. Ved prioritering af ansøgninger om udviklingsprojektstøtte, jf. § 1, stk. 1, nr. 2, lægger Landbrugsstyrelsen vægt på følgende, i ikke prioriteret rækkefølge:
 1) Projektets formål.
 2) Projektets målgruppe.
 3) Projektets aktivitet.
 4) Projektets forventede resultater.
 5) Projektets budget.
 Stk. 5. Landbrugsstyrelsen kan træffe afgørelse om afslag, hvis der som følge af prioriteringen ikke er mulighed for at give fuldt tilskud til en ansøgning om udviklingsprojektstøtte, jf. § 1, stk. 1, nr. 2, og Landbrugsstyrelsen vurderer, at udviklingsprojektet som følge heraf ikke vil kunne gennemføres.
Kapitel 4 Betingelser for tilskud Generelle betingelser § 7. Tilskud er betinget af følgende:
 1) At tilskuddet anvendes i overensstemmelse med tilskudsbrevet.
 2) At tilskuddet ikke har det formål, at ansøger skal opnå et regnskabsmæssigt overskud.
 3) At ansøger oplyser om denne modtager tilskud fra andre myndigheder, institutioner, fonde eller private.
 4) At ansøger indsender accept af tilskudsbrevet rettidigt til Landbrugsstyrelsen.
 5) At tilskudsmodtager indsender slutrapporten, jf. § 15, rettidigt til Landbrugsstyrelsen, jf. dog § 18.
 6) At originale regnskabsbilag holdes tilgængelige i mindst fem år og seks måneder regnet fra datoen for udbetaling af tilskud.
 7) At tilskudsmodtager holder dokumentation, som dokumenterer, at udbudsloven eller lov om indhentning af tilbud i bygge- og anlægssektoren er overholdt, tilgængelig i mindst fem år og seks måneder fra datoen for aconto udbetalingen, hvis ansøgningen eller dele heraf er omfattet af udbudsloven eller lov om indhentning af tilbud i bygge og anlægssektoren.
 8) At udviklingsprojekter i medfør af § 1, stk. 1, nr. 2 afsluttes på det tidspunkt, der er anført i tilskudsbrevet, medmindre Landbrugsstyrelsen i særlige tilfælde meddeler dispensation herfra.
 9) At ansøger oplyser, om ansøgningen eller dele heraf er omfattet af udbudsloven eller lov om indhentning af tilbud i bygge- og anlægssektoren, samt erklærer, at disse vil blive overholdt.
 10) De samlede tilskudsberettigede udgifter beløber sig til mindst 30.000 kr.
 11) At projekter i medfør af § 1, stk. 1, nr. 2, er afsluttet senest med udgangen af kalenderåret.
 Stk. 2. Landbrugsstyrelsen kan offentliggøre resultaterne af de projekter, som modtager tilskud.
Oplysningspligt § 8. Tilskudsmodtager skal i hele perioden, hvor betingelserne for tilskud skal være opfyldt, på forlangende afgive en erklæring til Landbrugsstyrelsen om, hvorvidt betingelserne for tilskud er opfyldte.
 Stk. 2. Tilskudsmodtager skal i hele perioden, hvor betingelserne for tilskud skal være opfyldt, underrette Landbrugsstyrelsen, hvis betingelserne for tilskud, jf. § 7, ikke længere er opfyldt.
Kapitel 5 Tilskudsberettigede udgifter og beregning af tilskud § 9. Der kan ydes tilskud til udgifter, der er afholdt inden for tilskudsperioden, jf. § 13, og som er nødvendige for og direkte relateret til ansøgningen.
Landbrugsstyrelsen skal godkende udgifterne som tilskudsberettigede.
Stk. 2. For ansøgninger om foreningsstøtte, jf. § 1, stk. 1, nr. 1, kan de tilskudsberettigede udgifter omfatte udgifter, som vedrører 1) transport eller behandling af syge og tilskadekomne, misrøgtede, herreløse eller vilde dyr, 2) drift af internater for tilskadekomne, misrøgtede, herreløse eller vilde dyr, og 3) oplysningskampagner om dyrevelfærd.
Stk. 3. For udviklingsprojektstøtte, jf. § 1, stk. 1, nr. 2, kan de tilskudsberettigede udgifter omfatte udgifter til udviklingsprojekter, der har til formål at forbedre dyrevelfærden i Danmark, og som vedrører 1) transport eller behandling af syge og tilskadekomne, misrøgtede, herreløse eller vilde dyr, 2) drift af internater for tilskadekomne, misrøgtede, herreløse eller vilde dyr, eller 3) oplysningskampagner om dyrevelfærd.
 § 10. De tilskudsberettigede udgifter kan ikke omfatte følgende:
 1) Administrative driftsudgifter.
 2) Udgifter, der vedrører produktionsdyr.
 3) Udgifter til aktiviteter, som tilskudsmodtager er forpligtet til at gennemføre efter anden relevant lovgivning.
 4) Udgifter til aktiviteter, som allerede løses af offentlige myndigheder.
 5) Finansierings- og pengeinstitutomkostninger.
 6) Moms, med mindre denne endeligt bæres af tilskudsmodtager.
 § 11. Tilskuddet kan udgøre op til 80 pct. af de tilskudsberettigede udgifter, jf. dog stk. 2 og 3.
 Stk. 2. Ydes der tilskud fra andre myndigheder, institutioner, fonde eller private, nedsætter Landbrugsstyrelsen tilskuddet efter denne bekendtgørelse, således at det samlede tilskud ikke overstiger 100 pct. af de tilskudsberettigede udgifter.
Stk. 3 Landbrugsstyrelsen kan nedsætte den samlede værdi af de tilskudsberettigede udgifter, hvis Landbrugsstyrelsen vurderer, at udbudsloven eller lov om indhentning af tilbud i bygge- og anlægssektoren ikke er overholdt.
Tilskuddet vil blive nedsat ud fra en vurdering af art og grovhed af overtrædelsen samt ud fra en vurdering af det økonomiske tab for Miljø- og Fødevareministeriet, der vurderes at være forbundet hermed.
Kapitel 6 Ændring af udviklingsprojektet § 12. Ændring af en ansøgning om udviklingsprojektstøtte, kan godkendes af Landbrugsstyrelsen på betingelse af, at ændringen er i overensstemmelse med projektets formål.
Anmodning om ændring skal indsendes på et særligt skema, der findes på Landbrugsstyrelsens hjemmeside.
 Stk. 2. Ansøgning om ændring skal godkendes af Landbrugsstyrelsen, inden ændringen iværksættes.
 Stk. 3. Tilskudsbeløbet kan ikke forhøjes i forbindelse med ændring af et projekt.
Stk. 4. Ansøgning om ændring skal være modtaget i Landbrugsstyrelsen senest to måneder før den dato, hvor projektet senest skal være afsluttet i henhold til tilskudsbrevet.
Landbrugsstyrelsen kan i særlige tilfælde meddele dispensation fra denne frist.
 Stk. 5. Anmodning om ændring af projektet kan ikke godkendes, såfremt ændringen betyder, at projektet i sin ændrede form ikke ville være blevet prioriteret, jf. § 6.
Kapitel 7 Udbetaling af tilskud og afrapportering § 13. Tilskuddet udbetales som et à conto beløb dækkende det efterfølgende kalenderår.
Udbetaling finder sted, når Landbrugsstyrelsen har modtaget ansøgers accept af tilskudsbrevet.
 Stk. 2. Blanket til accept af tilskudsbrevet sendes til ansøger sammen med tilskudsbrevet.
Stk. 3. Landbrugsstyrelsen skal have modtaget ansøgers accept af tilskuddet inden den dato, der er angivet i tilskudsbrevet.
Hvis Landbrugsstyrelsen ikke modtager accepten rettidigt, bortfalder tilskuddet automatisk.
 § 14. Landbrugsstyrelsen overfører tilskuddet til tilskudsmodtagers NemKonto.
§ 15. Tilskudsmodtager skal indsende en slutrapport, der som minimum skal indeholde 1) en beskrivelse af, hvordan tilskuddet har skabt bedre dyrevelfærd i Danmark, herunder hvordan tilskuddet er blevet forbrugt, 2) en opgørelse over betalte tilskudsberettigede udgifter, 3) kopi af fakturaer, 4) dokumentation for betaling af udgifterne, og 5) dokumentation for selvfinansiering, jf. § 11, stk. 1.
 Stk. 2. For ansøgninger om foreningsstøtte, jf. § 1, stk. 1, nr. 1, skal slutrapporten være modtaget i Landbrugsstyrelsen senest d. 1. april det efterfølgende år, som foreningsstøtten er berettiget i.
 Stk. 3. For ansøgninger om udviklingsprojektstøtte, jf. § 1, stk. 1, nr. 2, skal slutrapporten være modtaget i Landbrugsstyrelsen senest tre måneder efter den dato, hvor udviklingsprojektet senest skal være afsluttet i henhold til ansøgningen.
 Stk. 4. Landbrugsstyrelsen kan i særlige tilfælde meddele dispensation fra fristerne i stk. 2 og 3.
Kapitel 8 Bortfald af tilskud og tilbagebetaling af tilskud § 16. Landbrugsstyrelsen kan træffe afgørelse om hel eller delvis tilbagebetaling af tilskud, hvis 1) tilskudsmodtager har givet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilskud ikke er opfyldt, jf. § 7, jf. dog § 18, 3) tilskudsmodtager ikke overholder sin oplysningspligt efter § 8 i denne bekendtgørelse, 4) tilskudsmodtager undlader at yde den fornødne vejledning og hjælp ved gennemførelse af den i kapitel 10 nævnte kontrol, eller 5) slutrapporten, jf. § 15, stk. 1, er mangelfuld.
 Stk. 2. Uanset stk. 1 kan Landbrugsstyrelsen opretholde tilskuddet, selvom betingelserne i § 7, stk. 1, nr. 7, ikke er opfyldt, hvis Landbrugsstyrelsen vurderer, at den manglende opfyldelse af betingelsen ikke er væsentlig.
 § 17. Landbrugsstyrelsen kræver tilbagebetalt 1 pct. af tilskuddet pr. kalenderdag ved for sent indsendelse af slutrapporten, jf. § 15, stk. 2 og 3, til og med den 20. kalenderdag.
 Stk. 2. Ved en forsinkelse på mere end 20 kalenderdage kræver Landbrugsstyrelsen hele tilskuddet tilbagebetalt.
Kapitel 9 Force majeure § 18. Landbrugsstyrelsen kan anerkende tilfælde af force majeure og andre ekstraordinære omstændigheder, der forhindrer tilskudsmodtager i at gennemføre udviklingsprojektet, og dermed ikke medfører bortfald, tilbagebetaling eller nedsættelse af tilskud, jf. kapitel 8.
 Stk. 2. Force majeure og andre ekstraordinære omstændigheder kan navnlig anerkendes i følgende tilfælde:
 1) Uforudset ekspropriation.
 2) En alvorlig naturkatastrofe, der i væsentlig grad berører projektet.
 Stk. 3. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 4. Landbrugsstyrelsen kan i ganske særlige tilfælde anerkende andre begivenheder som force majeure, end de der er nævnt i stk. 2.
Stk. 5. Hvis tilskudsmodtager ønsker at påberåbe sig force majeure, skal dette meddeles Landbrugsstyrelsen skriftligt senest 10 arbejdsdage efter det tidspunkt, hvor tilskudsmodtager er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 10 Myndigheder og kontrol § 19. Landbrugsstyrelsen forestår den administrative kontrol i forbindelse med administrationen af ordningen og den efterfølgende regnskabskontrol af ansøgninger, der har modtaget tilskud efter denne bekendtgørelse.
 Stk. 2. Det påhviler tilskudsmodtager at yde den nødvendige bistand ved den efterfølgende regnskabskontrol.
Kapitel 11 Ikrafttræden § 20. Bekendtgørelsen træder i kraft den 1. juli 2018.
 Stk. 2. Bekendtgørelse nr. 611 af 30. maj 2017 om tilskud fra dyrevelfærdspuljen ophæves.
 Stk. 3. Bekendtgørelsen i stk. 2 finder dog fortsat anvendelse for tilskud, der er givet i medfør heraf.
