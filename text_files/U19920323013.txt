 Konfliktvarsel på overenskomst for bladbude ikke lovligt, da det ikke  

 var dokumenteret, at et flertal af bladbudene med forældrenes tiltrædelse  

 havde været indmeldt i vedkommende fagforbund.
Ved Arbejdsrettens dom i sag nr. 87.418 (Arbejdsretligt Tidsskrift  

 1988, s. 89) var det fastslået, at der i princippet intet er til hinder for,  

 at unge mennesker med deres forældres samtykke indmelder sig i en  

 fagforening, og at denne indgår overenskomst med arbejdsgiveren, men at det i  

 hvert fald kræves, at der fra forældrene foreligger et udbredt ønske om  

 overenskomst.
SiD havde nu varslet konflikt over for et dagblad på opnåelse  

 af overenskomst for bude om deres løn- og arbejdsvilkår.
Allerede fordi det  

 ikke var dokumenteret, at et flertal af bladbudene med forældrenes  

 tiltrædelse nogensinde havde været indmeldt i SiD, blev strejkevarslet af  

 Arbejdsretten kendt ulovligt.
 Under denne sag har Dansk Arbejdsgiverforening for Danske Dagblades  

 Forenings Forhandlingsorganisation for Dagbladet, Holstebro-Struer, indklaget  

 Landsorganisationen i Danmark for Specialarbejderforbundet i Danmark for  

 Arbejdsretten og nedlagt følgende påstande:
 1. Det af Specialarbejderforbundet i Danmark ved anbefalet skrivelse af  

 27. september 1990 til Dansk Arbejdsgiverforenings forretningsudvalg  

 fremsatte 1. strejkevarsel over for Dagbladet, Holstebro-Struer, er ulovligt.
 2. Specialarbejderforbundet i Danmark tilpligtes at tilbagetrække det  

 fremsatte 1. strejkevarsel.
 Indklagede har påstået frifindelse.
 Specialarbejderforbundet i Danmark tilskrev den 27. september 1990 Danske  

 Dagblades Forenings Forhandlingsorganisation således:
 »Vedrørende oprettelse af overenskomst for bude beskæftiget hos  

 Dagbladet, Holstebro-Struer.
 Da det indtil dato ikke er lykkedes at få oprettet en aftale vedrørende  

 budenes løn- og arbejdsvilkår trods flere forgæves møder og korrespondance  

 herom, skal vi meddele, at vort forbunds kompetente forsamling har givet  

 tilladelse til fremsendelse af strejkevarsler.
 Vi skal derfor meddele, at Specialarbejderforbundet i Danmark med  

 nærværende skrivelse afgiver 1. strejkevarsel.
 Såfremt foreningen er interesseret i et møde vedrørende budenes løn- og  

 arbejdsvilkår for at få afklaret problematikken, deltager vi gerne i et  

 sådant møde.
I modsat fald beklager vi at måtte meddele, at der i henhold til de  

 fagretlige regler vil blive fremsendt de fornødne varsler, således at der kan  

 etableres konflikt over for virksomheden.« Specialarbejderforbundet i Danmark fremsendte kopi af skrivelsen af 27.  

 september 1990 til Dansk Arbejdsgiverforening og Dagbladet, Holstebro-Struer.
 Dansk Arbejdsgiverforening tilskrev den 28. september 1990  

 Landsorganisationen i Danmark således:
»Fra Specialarbejderforbundet i Danmark har vi modtaget kopi af 1.  

 strejkevarsel, som ved anbefalet skrivelse af 27. september 1990 er afgivet  

 over for Danske Dagblades Forenings Forhandlingsorganisation.
Varslet er  

 afgivet med henblik på oprettelse af overenskomst for bude beskæftiget hos  

 Dagbladet, Holstebro-Struer.
Vi skal protestere mod det afgivne varsel, idet der efter det for os  

 oplyste ikke er grundlag for at fremsætte strejkevarsel, da situationen hos  

 Dagbladet, Holstebro- Struer ikke adskiller sig fra lignende sag hos Aalborg  

 Stifttidende A/S, jf.
Arbejdsrettens sag nr. 87.418.
I den anledning skal vi anmode om, at der snarest og inden afgivelse af 2.  

 strejkevarsel må blive afholdt fællesmøde i sagen.
Tidspunktet kan aftales  

 telefonisk vore organisationer imellem.« Landsorganisationen i Danmark, Specialarbejderforbundet i Danmark, Dansk  

 Arbejdsgiverforening og Danske Dagblades Forenings Forhandlingsorganisation  

 afholdt fællesmøde den 4. oktober 1990. Mødereferatet herfra er sålydende:
 »Ved et fællesmøde d.d. i Dansk Arbejdsgiverforening behandledes en  

 af Dansk Arbejdsgiverforening rejst protest mod 1. strejkevarsel afgivet af  

 Specialarbejderforbundet i Danmark med henblik på oprettelse af overenskomst  

 for bude beskæftiget hos Dagbladet Holstebro-Struer.
 Sagen forhandledes.
Fra arbejdsgiverside blev protesten mod det afgivne varsel opretholdt og  

 henvist til manglende fornøden faglig interesse i en konflikt til støtte for  

 krav om overenskomst om arbejde, som bladbude hos Dagbladet Holstebro-Struer.  

 Der blev i den forbindelse henvist til Arbejdsrettens dom af 18. januar 1988  

 i sag nr. 87418, som efter arbejdsgivers opfattelse ikke adskiller sig  

 væsentligt fra den nuværende situation på Dagbladet Holstebro-Struer.
Fra  

 arbejdsgiverside ønsker man at få spørgsmålet afklaret via Arbejdsretten.
 Der var mellem parterne enighed om, at udskyde eventuel afgivelse af 2.  

 strejkevarsel til senest 3 dage efter Arbejdsrettens afgørelse foreligger.  

 Der var endvidere enighed om, at sagen fremmes for Arbejdsretten som hastesag  

 ved førstkommende torsdag.
Fra arbejdstagerside fastholdt man, at betingelserne i henhold til  

 ovennævnte dom er opfyldt.« Arbejdsrettens dom i sag nr. 87.418 har sålydende præmisser:
»Arbejdet som bladbud har igennem længere tid været udført af ganske  

 unge mennesker.
Der foreligger ikke overenskomster om dette arbejde.
Der er  

 derfor i det foreliggende tilfælde hverken tale om at søge opnået  

 overenskomst for et nyt arbejde eller at søge opnået overenskomst med en  

 arbejdsgiver, som ikke har overenskomst for et arbejde, som normalt er dækket  

 ved overenskomst.
Det omhandlede arbejde, der udføres i de unge menneskers fritid, er af så  

 begrænset omfang, at det vanskeligt kan anses for erhvervsarbejde i  

 traditionel forstand.
Arbejdsaftaler med så unge mennesker kan kun indgås med  

 samtykke fra forældrene.
Der er principielt intet til hinder for, at de unge  

 mennesker med forældrenes samtykke indmelder sig i en fagforening, og at  

 denne indgår overenskomst med arbejdsgiveren.
Selv om de helt unges  

 arbejdsforhold delvis er reguleret, kan indgåelse af en overenskomst vel have  

 visse fordele, men betyder samtidig, at de unge bliver omfattet af det  

 arbejdsretlige system, som kun i ringe omfang passer på deres arbejdsretlige  

 status og kan føre til, at de bliver indblandet i arbejdskampe, hvilket ikke  

 kan antages at være i overensstemmelse med så unge menneskers tarv.
Det må  

 derfor i hvert fald kræves, at der fra børnenes forældre foreligger et  

 udbredt ønske herom.
I det foreliggende tilfælde er der varslet strejke for  

 at opnå overenskomst for Aalborg Stiftstidendes bladbude begrænset til  

 Aalborg kommune, og kun en mindre del af disse er organiseret i  

 fagforeningen.
Arbejdsretten finder det derfor ikke godtgjort, at der er den  

 fornødne faglige interesse i konflikten.
Herefter tages klagernes påstande til følge.« Forretningsfører Per Corfitz, Specialarbejderforbundet i Danmark, er den  

 19. januar 1988 i Jyllands-Posten citeret for følgende udtalelse:
»Arbejdsretten siger bl.a., at hvis de unge skal organiseres, må det  

 forudsætte et udbredt ønske herom blandt deres forældre.
Jeg vil tippe den  

 praksis betyder, at op til 75 pct. af forældrene skal stå bag kravet.
Dermed er der efter min opfattelse skabt et skærpet princip vedrørende  

 overenskomstdækning af unge, der ikke er helt inde på arbejdsmarkedet.
Jeg  

 synes, at der er tale om en umyndiggørelse af forældre.« 88 bude var ved afsendelsen af 1. strejkevarsel indmeldt i  

 Specialarbejderforbundet i Danmark med forældrenes underskrift på, at  

 formålet med indmeldelsen var ønsket om overenskomstdækning.
 Der er under domsforhandlingen afgivet vidneforklaring af chefredaktør  

 Erik Møller og afdelingsleder Ole Lauritzen, begge Dagbladet,  

 Holstebro-Struer, samt forretningsfører Per Corfitz, Specialarbejderforbundet  

 i Danmark.
Chefredaktør Erik Møller har forklaret, at han siden 1977 har været  

 chefredaktør ved Dagbladet, Holstebro-Struer, som har et oplag på knapt  

 14.000 og omkring 100 medarbejdere.
Der har siden 1989 været ansat mindst 180  

 bladbude ved avisen.
Omkring halvdelen af bladbudene fratræder hvert år.
Af  

 de 88 bladbude, der havde indmeldt sig i Specialarbejderforbundet i Danmark,  

 er kun 13 fortsat bladbude ved avisen.
Det at være bladbud er et fritidsjob  

 for skoleelever.
Det udføres mandag-fredag mellem kl. 14 og kl. 16 og lørdag  

 mellem kl. 6 og 8. Bladbudene er 1-1 1/2 time om ruten.
Hovedparten af budene  

 er mellem 10 og 15 år.
Gennemsnitsalderen er 13,9 år.
Løngennemsnittet er 25  

 kr. pr. time.
Budene er ikke utilfreds med deres ansættelsesforhold.
De  

 bliver omtalt i avisen, når de har fødselsdag.
De får en gave til jul og et  

 gratis besøg i cirkus.
Forældre har henvendt sig, fordi der efter  

 indmeldelsen i Specialarbejderforbundet i Danmark ikke er modtaget nogen  

 tilbagemelding.
Afdelingsleder Ole Lauritzen har forklaret, at han har været  

 afdelingsleder i 3 år.
Som sådan taler han hver dag med bladbudene.
De har  

 ikke siden 1989 omtalt Specialarbejderforbundet i Danmark.
Forældre har sagt,  

 at deres børn ikke skulle være bladbude, hvis de skulle være medlem af en  

 fagforening.
Bladbudene udfører deres arbejde på cykel.
Forretningsfører Per Corfitz har forklaret, at han siden 1970 har  

 beskæftiget sig med bladbudenes ansættelsesforhold.
Han er i Jyllands-Posten  

 blevet fejlciteret for at have sagt 75%, idet han sagde 50%. I 1989 troede  

 han, at der kun var 162 bladbude ved Dagbladet, Holstebro-Struer, således at  

 der med 88 indmeldelser i Specialarbejderforbundet i Danmark var et flertal.  

 Specialarbejderforbundets formål med en overenskomst var, at forældre var  

 kede af dagbladets straffebestemmelser for forkert udbringning og budenes  

 lave løn.
Lønnen var mellem 10 og 12 kroner i timen.
Fagforeningskontingentet  

 vil ikke overstige 10 kr. om måneden, idet der vil blive oprettet en  

 ungdomssektion.
Klagerne har anført, at bladbudenes ansættelsesforhold ikke hører til  

 Specialarbejderforbundets faglige område.
Som anført i Arbejdsrettens dom i  

 sag nr. 87.418 er bladbudsarbejdet ikke erhvervsarbejde i sædvanlig forstand,  

 men arbejde, der udenfor skoletid udføres af børn mellem 10 og 15 år.
Et  

 flertal af bladbudene har aldrig, med forældrenes tilladelse været indmeldt i  

 Specialarbejderforbundet i Danmark, idet der ikke siden 1989 har været ansat  

 under 180 bladbude ved avisen.
Hertil kommer, at bladbudene udskiftes  

 løbende.
Børn bliver som medlem af Specialarbejderforbundet i Danmark også  

 pålagt pligter, for eksempel til at strejke.
Dette viser, at  

 Specialarbejderforbundet i Danmark ikke har dokumenteret nogen interesse i en  

 S.I.D.-overenskomst.
En sådan overenskomst med de budene pålagte pligter kan  

 ikke være til budenes tarv.
Indklagede har gjort gældende, at Specialarbejderforbundet i Danmark ikke  

 er fjernt fra at være i besiddelse af den tilstrækkelige lovlige faglige  

 interesse i en overenskomst for bladbudene, når der foreligger et udbredt  

 ønske hos børnenes forældre.
Specialarbejderforbundet i Danmark ønsker alene  

 at sikre ordnede arbejdsforhold for børnene.
 Arbejdsretten skal udtale:
Det er ikke dokumenteret, at et flertal af bladbudene med forældrenes  

 tiltrædelse nogensinde har været indmeldt i Specialarbejderforbundet i  

 Danmark.
Allerede derfor må der afsiges dom efter de af klagerne nedlagte  

 påstande.
 T h i k e n d e s f o r r e t :
 Det af Specialarbejderforbundet i Danmark ved skrivelse af 27. september  

 1990 fremsendte 1. strejkevarsel over for Dagbladet, Holstebro-Struer, er  

 ulovligt.
 Specialarbejderforbundet i Danmark skal tilbagekalde det fremsatte 1.  

 strejkevarsel.
 I sagsomkostninger skal Landsorganisationen i Danmark for  

 Specialarbejderforbundet i Danmark betale 2.000 kr. til Arbejdsretten.
 (* 1) Henvisninger: K. 87.418 (A 1988, s.89).
