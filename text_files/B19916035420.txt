(Meddelelser B) Indledning Dette regelværk består af en kortfattet teknisk forskrift samt et antal  

 bilag i form af kapitler.
Den tekniske forskrift indeholder udover hjemmel, anvendelsesområde,  

 straffe- og ikrafttrædelsesbestemmelser mv. en opregning af de kapitler, der  

 indeholder konstruktive og operationelle krav til skibene.
Kapitlerne er  

 optrykt som hæfter, og et kapitel kan af praktiske grunde være delt op i  

 flere hæfter.
På forsiden af det enkelte hæfte er angivet kapitlets nr.,  

 dato, emne samt indholdsfortegnelse.
 Ved fremtidige ændringer i kapitlerne om de konstruktive og operationelle  

 krav til skibene vil det hæfte, hvori der foretages ændringer, blive  

 udskiftet i sin helhed, og kapitlet vil blive sat i kraft ved udstedelse af  

 en ny teknisk forskrift.
I overensstemmelse med almindelige regler og principper skal  

 eksistererende skibe kun opfylde de konstruktionsmæssige krav, der eksisterer  

 på skibets konstruktionstidspunkt, medmindre andet udtrykkeligt er anført i  

 senere udstedte bestemmelser.
Det tilrådes derfor, at udskiftede hæfter ikke  

 kasseres.
Søfartsstyrelsens tekniske forskrift B af 21. oktober 1991 Teknisk forskrift for skibes bygning og udstyr m.v.
 I medfør af § 2, stk. 5, §§ 3-8, § 11, stk. 2, § 12, stk. 2, og § 28 i lov  

 om skibes sikkerhed m.v., jf. lovbekendtgørelse nr. 584 af 29. september  

 1988, efter bemyndigelse i bekendtgørelse nr. 570 af 26. september 1988 og  

 efter forhandling med miljøministeren fastsættes:
 § 1.  De nærmere regler om skibenes bygning og udstyr  

 m.v. er trykt i hæfteform som bilag til denne forskrift.
 § 2.  Bestemmelserne i kapitlerne I, II-1 (A-E), II-2  

 og III-VIII er i det væsentlige udformet på baggrund af den internationale  

 konvention om sikkerhed for menneskeliv på søen (SOLAS) 1974 med senere  

 ændringer og tilhørende protokol (1978).
 Stk. 2.  Kapitel II-1 G indeholder regler, som udfylder  

 eller udbygger den internationale konvention om lastelinier af 5. april 1966.
 Stk. 3.  Bestemmelserne i kapitel II-3 om opholdsrum  

 m.v., afsnit I, II og IV, bygger på den internationale konvention om  

 skibsmandskabets opholdsrum, ILO konvention nr. 92 af 18. juni 1949 og nr.  

 133 af 30. oktober 1970.
 Stk. 4.  Bestemmelserne i kapitel IX, X og XI er  

 udformet på baggrund af den internationale konvention om forebyggelse af  

 forurening fra skibe MARPOL 73/78, bilag I, II og V med senere ændringer.
 Stk. 5.  Bestemmelserne i kapitel XII er udformet på  

 baggrund af regel 7 i Helsinki-konventionen om beskyttelse af havmiljøet i  

 østersøområdet.
Stk. 6.  Danske regler, som udfylder eller udbygger  

 konventionsbestemmelserne i SOLAS og MARPOL, er trykt i kursiv.
I enkelte  

 tilfælde er konventionernes tekst tillige overstreget for at tydeliggøre  

 afvigelsen.
 § 3.  Forskriften gælder for passagerskibe i  

 international fart uanset størrelse, og for lastskibe på 500 registertons  

 brutto eller derover i international fart, jf. dog stk. 2-9 og regel 3(a) i  

 kapitel I.
 Stk. 2.  Bestemmelserne i kapitel II-3 om opholdsrum  

 m.v. i skibe gælder tillige for alle passagerskibe med en bruttotonnage på 20  

 eller derover samt danske lastskibe med en bruttotonnage på 500 eller  

 derover.
 Stk. 3.  Bestemmelserne i kapitel IV om radiotelegrafi  

 og radiotelefoni gælder tillige for lastskibe i international fart på 300  

 registertons brutto eller derover.
 Stk. 4.  §§ 11, 12, 17, 18, 19-1, 19-2, 20, 21, 22 og 23  

 i kapitel V om sejladsens betryggelse gælder, hvor intet andet er anført, for  

 alle skibe, uanset størrelse og fartsområde.
 Stk. 5.  Bestemmelserne i kapitel VI om transport af  

 korn gælder tillige for lastskibe under 500 registertons brutto.
 Stk. 6.  Bestemmelserne i kapitel VII om transport af  

 farligt gods gælder tillige for lastskibe under 500 registertons brutto.
 Stk. 7.  Bestemmelserne i kapitel IX om forebyggelse af  

 olieforurening fra skibe og kapitel XI om forebyggelse af forurening med  

 affald fra skibe gælder, hvor intet andet er anført, for alle skibe uanset  

 størrelse.
 Stk. 8.  Bestemmelserne i kapitel X om kontrol med  

 forurening med skadelige flydende stoffer i bulk gælder for alle skibe som  

 fører skadelige flydende stoffer i bulk.
 Stk. 9.  Bestemmelserne i kapitel XII om behandling og  

 opbevaring af kloakspildevand gælder for alle skibe på 200 BRT eller derover,  

 samt for skibe under 200 BRT, der er godkendt til befordring af mere end 10  

 personer.
 § 4.  Et eksemplar af denne forskrift skal findes om  

 bord i passagerskibe i international fart samt i lastskibe i international  

 fart på 500 registertons brutto eller derover.
 § 5.  Overtrædelse af denne forskrift straffes med  

 bøde eller hæfte.
 § 6.  Forskriften træder i kraft den 1. januar 1992.
 Stk. 2.  De konstruktionsmæssige krav i de hidtidige  

 bestemmelser gælder fortsat for eksisterende skibe, medmindre andet bestemmes  

 i denne forskrift.
