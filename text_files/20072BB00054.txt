Fremsat den 19. februar 2008 af Karl H.
Bornhøft (SF), Eigil Andersen (SF), Anne Baastrup (SF) og Flemming Bonne (SF) Forslag til folketingsbeslutning om regelforenkling og afbureaukratisering af den offentligesygedagpengerefusion Folketinget opfordrer regeringen til inden den 1. januar 2009 at klarlægge ressourceforbruget i forbindelse med den offentlige sektors interne sygedagpengerefusion med henblik på at tage de nødvendige initiativer i retning af regelforenkling og afbureaukratisering af sygedagpengerefusionen, herunder at sikre etableringen af det nødvendige digitale indberetningssystem.
Bemærkninger til forslaget Forslagsstillerne ønsker med forslaget at styrke indsatsen for en øget afbureaukratisering af den offentlige sektor og dermed sikre den bedst mulige anvendelse af de offentlige ressourcer.
Samtidig er det en stor gevinst, hvis de ansatte i staten, regionerne og kommunerne får mere tid til den egentlige borgerservice og kan bruge mindre tid på registrering og administration.
Det vil betyde bedre service for borgerne og en mindre stresset hverdag for den enkelte medarbejde i det offentlige.
Socialistisk Folkeparti ønsker derfor som et led i denne indsats at rette fokus mod ressourceforbruget i forbindelse med den offentlige sektors interne sygedagpengerefusion1). Den digitale task force under Finansministeriet igangsatte for år tilbage et projekt med henblik på digitalisering af sagsgangen i forbindelse med, at offentlige myndigheder indhenter sygedagpengerefusion.
Projektet har endnu ikke givet de store resultater, dels fordi der mangler udvikling af tekniske faciliteter (som sandsynligvis har været nedprioriteret i forbindelse med kommunalreformens it-projekter), dels fordi der er mange lovgivningsmæssige og regelbundne barrierer.
Et eksempel på en sådan barriere er, at refusionen ifølge de gældende regler skal ske på baggrund af en blanket, hvor medarbejderen skal godkende den offentlige arbejdsgivers oplysninger inden refusionen udløses.
Et andet eksempel på uhensigtsmæssig lovgivning er reglerne omkring refusion for medarbejdere i fleksjob.
Her modregnes den udbetalte sygedagpengerefusion i fleksjobrefusionen, hvorfor nettoresultatet for arbejdspladsen er nul kroner i langt de fleste tilfælde.
Umiddelbart virker det oplagt at fjerne sygedagpengerefusionen for medarbejdere i offentlige fleksjob Problemstillingen omkring den offentlige sektors interne ressourceforbrug i forbindelse med sygedagpengerefusion kan illustreres med baggrund i et konkret eksempel fra Hjørring Kommune.
Hjørring Kommune anvender skønsmæssigt følgende ressourcer på den rene håndtering af refusionsanmodningerne:
 Lønkontoret: ca. 1 stilling  De centrale enheder: ca. 1 stilling  Ydelseskontoret: ca. 2 stillinger I alt drejer det sig således om ca. 4 stillinger, svarende til en lønudgift på ca. 1,25 mio. kr.
Hertil kommer de ressourcer, medarbejderne anvender, udgifter til forsendelse m.v.
 Omregnes dette til landsplan, anvender kommunerne alene mindst 100 mio. kr. på at flytte sygedagpengerefusion fra kommunen som myndighed til kommunen som arbejdsgiver.
De danske kommuner bruger således i størrelsesordenen 100 mio. kr. årligt på at flytte disse refusionspenge rundt internt i systemet  100 mio. kr., der jo i stort omfang ville kunne være brugt til at løse andre velfærdsopgaver! Hertil kommer så ressourceforbruget, når der foretages sygedagpengerefusion mellem staten, regionerne og kommunerne.
SF ønsker derfor præcist klarlagt, hvor stort ressourceforbruget er, og at der iværksættes tiltag, der kan mindske ressourceforbruger betragteligt.
Af regeringens lovkatalog fra januar 20082) fremgår det, at beskæftigelsesministeren agter at fremsætte lovforslag om en digital indberetningsløsning.
SF opfordrer imidlertid Folketinget til at sikre, at ressourceforbruget i forbindelse med den offentlige sektors interne sygedagpengerefusion klarlægges med henblik på, at der sker de nødvendige regelforenklinger, og at der etableres det nødvendige digitale indberetningssystem, som også omfatter den offentlige sektors interne sygedagpengerefusion og ikke blot refusionen mellem private arbejdsgivere og de offentlige ydelseskontorer.
Skriftlig fremsættelse Karl H.
Bornhøft (SF):
 Forslag til folketingsbeslutning om regelforenkling og afbureaukratisering af den offentligesygedagpengerefusion.
(Beslutningsforslag nr.
B 54).
1) Se http://modernisering.dk/da/projekter/sygedagpenge/ 2) Se Udvalget for Forretningsordenen alm. del  bilag 7.
