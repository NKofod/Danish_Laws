Ankestyrelsens principafgørelse A-11-07 om kontanthjælp - uddannelsessøgende - grunduddannelse - praktikplads - ikke afbrudt uddannelsesforløb Resume:
 En ansøger havde ikke ret til kontanthjælp i perioden, fra hun afsluttede grunduddannelsen på teknisk skole og indtil påbegyndelsen af skolepraktik, i alt ca. 2 måneder.
Uddannelsen kunne ikke betragtes som afbrudt i relation til retten til kontanthjælp, når hun efter at have afsluttet grundforløbet kunne forvente at påbegynde en uddannelsesaftale i løbet af ca. 2 måneder. *) Love:
Lov om aktiv socialpolitik - lovbekendtgørelse nr. 1009 af 24. oktober 2005 - § 12 Sagsfremstilling:
En ansøger anmodede om kontanthjælp i forbindelse med afslutning af grundforløb på teknisk skole den 13. oktober 2006 og indtil påbegyndelse af praktikperiode.
Hun oplyste, at hun ikke kunne modtage støtte fra Statens Uddannelsesstøtte i den periode.
 Kommunen meddelte afslag på kontanthjælp, idet kommunen fandt, at der var tale om et uafbrudt uddannelsesforløb.
 Beskæftigelsesankenævnet stadfæstede kommunens afgørelse.
 Begrundelsen var, at perioden mellem afslutningen af den SU-berettigende uddannelse og påbegyndelsen af skolepraktikken efter en konkret vurdering måtte anses for at være et uafbrudt uddannelsesforløb.
Nævnet lagde til grund, at hun ophørte med at have SU som forsørgelsesgrundlag fra den 1. november 2006 og først opnåede et nyt forsørgelsesgrundlag den 18. december, når hun begyndte på skolepraktik.
Grunduddannelsen blev afsluttet den 13. oktober 2006 og skolepraktikken begyndte den 18. december 2006. Perioden mellem afslutningen af den SU-berettigende uddannelse og påbegyndelsen af skolepraktikken udgjorde en kortere periode.
Nævnet henviste til principperne i principafgørelse A-53-02.
 Sagen blev behandlet i principielt møde for at belyse praksis for ret til kontanthjælp i perioden fra afslutning af grunduddannelse og indtil påbegyndelse af skolepraktik, jf. aktivlovens § 12 og principafgørelse A-53-02.
 Afgørelse:
 Ansøger havde ikke ret til kontanthjælp i perioden fra hun afsluttede grunduddannelsen og indtil påbegyndelse af skolepraktik, i alt ca. 2 måneder.
 Beskæftigelsesudvalget fandt, at uddannelsen ikke kunne betragtes som afbrudt i relation til retten til kontanthjælp, når hun efter at have afsluttet grundforløbet kunne forvente at påbegynde en uddannelsesaftale i løbet af ca. 2 måneder.
Begrundelsen var, at der normalt ikke kunne ydes hjælp til personer under uddannelse.
Personer under uddannelse havde ofte ferie/pause i uddannelsen på ca. 2 måneder mellem afslutning af et semester og påbegyndelse af et andet.
Afbrydelsen af uddannelsesforløbet havde derfor ikke været længere, end det ofte kunne være under uddannelsesforløb.
 Ankestyrelsens Beskæftigelsesudvalg kom således til det samme resultat som kommunen og Beskæftigelsesankenævnet.
 Note*) Samtidig kasseres principafgørelse O-33-90.
