 Grundværdien for et parcelhus, beliggende i et område, der ifølge  

 lokalplanen var udlagt til centerbebyggelse, blev af Landsskatteretten ansat  

 efter byggeretsværdiprincippet under henvisning til usikkerheden på  

 vurderingstidspunktet om ejendommens retlige udnyttelsesmuligheder.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af grundværdien til 368.900 kr. med påstand om  

 nedsættelse.
 Ejendommen - et parcelhus - omfattede et grundareal på 559 m2 og var  

 beliggende i et område, der i henhold til lokalplanen var udlagt til  

 centerbebyggelse.
 Skyldrådet havde ansat grundværdien ud fra en pris på 600 kr. pr. m2  

 tilladt etageareal, og en bebyggelsesprocent på 110, svarende til 660 kr. pr.  

 m2 grundareal.
 Til støtte for påstanden gjorde klageren gældende, at grundværdien var for  

 høj, idet det var urimeligt, at klagerne i forhold til genboerne skulle  

 betale ca. 500 kr. mere pr. m2.
 I forbindelse med sagens behandling for Landsskatteretten udtalte  

 bygningsinspektoratet i den pågældende kommune bl.a. følgende: De  

 bebyggelsesregulerende bestemmelser for den pågældende ejendom er fastlagt i  

 en vedtaget lokalplan.
 Bebyggelsesprocenten er ikke beregnet for den enkelte ejendom, men der er  

 fastsat en max. bebyggelsesprocent på 107 for området som helhed.
 Ejendommen kan i henhold til lokalplanens bestemmelser bebygges med et  

 etageareal (1 1/2 etages rækkehusbebyggelse) på ca. 276 m2, hvilket giver en  

 bebyggelsesprocent for ejendommen på ca. 49,4.
 Eksisterende bebyggelsesprocent er 44. Da ejendommen er placeret delvis  

 udenfor byggefelter i lokalplanen, må en udnyttelse af lokalplanens byggeret  

 faktisk være ensbetydende med en nedrivning af eksisterende beboelsesejendom.  

 Udnyttelsesmuligheden skønnes ikke at være aktuel.
 Under henvisning hertil indstillede skyldrådet over for Landsskatteretten,  

 at grundværdien blev ansat efter byggeretsværdiprincippet til 81.500 kr.
 Endvidere havde skyldrådet indstillet ejendomsværdien nedsat med 30.000  

 kr. til 520.000 kr.
 Ved sagens behandling for Landsskatteretten afgav Statsskattedirektoratet  

 en udtalelse og henviste til, at det i selve lokalplanen var anført, at  

 området kun måtte anvendes til bolig- og erhvervsformål, og at der bortset  

 fra bebyggelsen langs den pågældende vej, hvor ejendommen var beliggende, kun  

 måtte indrettes boliger, hvor det var forsvarligt af hensyn til kareens  

 primære funktion som erhvervsområde.
Statsskattedirektoratet var herefter af den opfattelse, at lokalplanens  

 bestemmelser måtte forstås derhen, at byggefeltet langs den pågældende vej,  

 som anført af bygningsinspektoratet, var udtaget til beboelse.
Da det ikke i  

 lokalplanen var angivet, hvor mange boliger, der kunne opføres på arealet,  

 eller at arealet skulle udlægges til rækkehusbebyggelse, fandt direktoratet,  

 at det ville være rigtigst at ansætte grundværdien ud fra  

 etagemeterprincippet.
 Statsskattedirektoratet indstillede derfor over for Landsskatteretten, at  

 grundværdien med udgangspunkt i en pris på 400 kr. pr. m2 etageareal, blev  

 ansat til 150 kr. pr. m2 grundareal, svarende til 83.850 kr.
 Landsskatteretten bemærkede, at ejendomsværdien i medfør af bestemmelserne  

 i vurderingslovens § 6, jf. § 9, stk. 1, skal ansættes til handelsværdien på  

 vurderingstidspunktet af den samlede faste ejendom, medens grundværdien  

 ifølge samme lovs § 13, stk. 1, udgør grundens handelsværdi i ubebygget stand  

 under hensyn til beskaffenhed og beliggenhed og til en i økonomisk henseende  

 god anvendelse.
 Uanset at det fandtes naturligt at anlægge den af Statsskattedirektoratet  

 angivne fortolkning, måtte Landsskatteretten - under hensyn til grundens  

 størrelse sammenholdt med den foreliggende planlægning - nære betænkelighed  

 ved at lægge til grund, at der på vurderingstidspunktet var tilstrækkeligt  

 grundlag for at antage, at ejendommens retlige udnyttelsesmuligheder var  

 etageboligbebyggelse.
 Retten kunne således tiltræde skyldrådets indstilling om ansættelse af  

 grundværdien med en byggeretsværdi til 81.500 kr., ligesom retten kunne  

 tiltræde skyldrådets indstilling om nedsættelse af ejendomsværdien.
 (* 1) Afgørelsen er offentliggjort i Skat 1989, nr. 9, side 737.
