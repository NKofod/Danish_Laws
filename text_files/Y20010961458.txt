 Indenrigsministeriet fandt på baggrund af indhentede udtalelser fra  

 Socialministeriet ikke grundlag for at fastslå, at det er i strid med §  

 66 i serviceloven at inddrage hensyn til særlige sociale  

 omstændigheder og sygdom i forbindelse med afgørelser om  

 anvisning af husly efter bestemmelsen.
Endvidere lagde Indenrigsministeriet til grund, at kommunen foretog en  

 konkret og individuel vurdering af, hvorvidt der forelå sådanne  

 særlige omstændigheder, at de enlige boligløse eller par  

 uden børn, der rettede henvendelse til kommunen, ikke selv måtte  

 anses for at være i stand til at skaffe indkvartering.
Beslutningen om  

 anvisning af husly blev truffet af et visitationsudvalg i de tilfælde,  

 hvor der blev antaget at foreligge sådanne særlige  

 omstændigheder.
Det fremgik tillige af kommunens udtalelse af 1. juni  

 2001, at kommunen - uanset den vedtagne hovedregel - i et vist omfang havde  

 anvist 1 værelses lejligheder til enlige i perioden 1999 til 2001.
 Indenrigsministeriet fandt herefter ikke grundlag for at antage, at  

 kommunens generelle retningslinier vedrørende kommunens iagttagelse af  

 forpligtigelsen i henhold til servicelovens § 66 var i strid med  

 lovgivningen, herunder offentligretlige retsgrundsætninger.
(Indenrigsministeriets brev af 15. august 2001 til en borger - 4.  

 k.kt.  

  j.nr. 2001/1220/147-43) Udtalelse om, hvorvidt en kommunes generelle  

 retningslinier vedrørende anvisning af boliger til husvilde er i strid  

 med servicelovens § 66, idet der som hovedregel ikke blev anvist boliger til  

 enlige eller par uden børn Ved brev af 15. marts 2001 har De rettet henvendelse til  

 Indenrigsministeriet vedrørende anvisning af boliger til husvilde i  

 Frederiksberg Kommune.
De har bl.a. anført, at Frederiksberg Kommunes  

 generelle retningslinier på dette område efter Deres opfattelse  

 er i strid med § 66 i serviceloven, fordi der i henhold til retningslinierne  

 som hovedregel ikke anvises bolig til enlige eller par uden børn.
De  

 har til støtte herfor henvist til en afgørelse truffet af Det  

 Sociale Nævn for Københavns og Frederiksberg Kommuner den 27.  

 februar 2001 vedrørende anvisning af bolig til et par uden  

 børn.
 Indenrigsministeriet har nu afsluttet behandlingen af sagen.
 Indenrigsministeriet finder på baggrund af de indhentede udtalelser  

 fra Socialministeriet ikke grundlag for at fastslå, at det er i strid  

 med § 66 i serviceloven at inddrage hensyn til særlige sociale  

 omstændigheder og sygdom i forbindelse med afgørelser om  

 anvisning af husly efter bestemmelsen.
 Indenrigsministeriet finder endvidere ikke grundlag for at antage, at  

 Frederiksberg Kommunes generelle retningslinier vedrørende kommunens  

 iagttagelse af forpligtelsen i henhold til servicelovens § 66 er i strid med  

 lovgivningen, herunder offentligretlige retsgrundsætninger.
 Her følger en gennemgang af sagens baggrund og en nærmere  

 begrundelse for Indenrigsministeriets opfattelse.
 Sagens baggrund:
Det fremgår af sagen, at grundlaget for Frederiksberg Kommunes  

 anvisning af boliger til husvilde er "Rapport om husvildeforsorgen" fra marts  

 1998. Rapporten er udarbejdet af en arbejdsgruppe bestående af  

 embedsmænd fra socialdirektoratet og teknisk direktorat.
I rapporten er  

 bl.a. anført følgende:
"10. Anvisning af lejligheder til husvilde familier Arbejdsgruppen foreslår, at fremtidige anvisninger af boliger  

 foretages i tæt samarbejde mellem Socialdirektoratet og Bolig- og  

 ejendomsafdelingen.
Boliganvisningen tilrettelægges således, at  

 klienterne, såfremt der er børn, som hovedregel får  

 tilbudt almindelige lejemål, men - hvor forholdene tilsiger det og  

 efter afgørelse i hvert enkelt tilfælde - henvises til herberger  

 eller i kommunens ejendomme gives et midlertidigt lejemål eller et  

 brugsforhold uden lejeaftale.
 For at reducere den periode, hvor sociale klienter er anbragt på  

 institution, arbejdes der i samarbejde med de involverede herberger o.lign.  

 på en målrettet indsats for at skaffe en varig  

 boligplacering.
11. Anvisning af lejligheder til husvilde enlige ...
Der er ofte tale om enlige, der er helt uden sociale problemer, men som  

 blot har afsluttet deres uddannelse og derfor er opsagt fra kollegier eller  

 anden midlertidig bolig.
Til belysning af problemerne kan det oplyses, at der  

 det første år efter lovens ikrafttræden var ca. 400  

 henvendelser fra enlige på boligkontoret.
Som nævnt fremgår det af Socialministeriets vejledning, at der  

 ikke nødvendigvis skal stilles en lejlighed til disposition.
Man har  

 derfor administreret således, at enlige som hovedregel af boligkontoret  

 er henvist til Socialdirektoratet, der har afvist de pågældende,  

 med mindre der har foreligget andre sociale indikationer for, at  

 boligsituationen skulle løses af kommunen, hvorefter der er henvist  

 til herberger el.lign., eller - når forholdene tilsagde det - en  

 lejlighed.
Arbejdsgruppen foreslår, at den administrative praksis med som  

 hovedregel at afvise enlige godkendes.
De pågældende henvises til  

 selv at søge bolig, idet der dog udleveres det fornødne  

 rådgivningsmateriale med fortegnelse over boligselskaber m.v.
For så vidt angår enlige med sociale eller psykiske problemer  

 foreslår arbejdsgruppen, at fremtidige anvisninger foretages af et  

 visitationsudvalg.
Anvisningen tilrettelægges således, at  

 klienterne - når det er muligt - får tilbudt almindelige  

 lejligheder evt. i form af midlertidige lejemål.
12. Visitationsudvalg Arbejdsgruppen foreslår, at der nedsættes et  

 visitationsudvalg, som behandler sager om boliger til personer med ophold  

 på Socialdirektoratets institutioner og problematiske sager i  

 øvrigt. ...
Formålet vil være, at der i boliganvisningen kan tages hensyn  

 til særlige problemer, ligesom dette udvalg kan foretage en  

 prioritering af ansøgerne." På møde i Frederiksberg Kommunalbestyrelse den 15. juni 1998  

 vedtog et flertal af kommunalbestyrelsens medlemmer bl.a. følgende  

 indstilling, der var tiltrådt af et flertal i henholdsvis bolig- og  

 ejendomsudvalget, socialudvalget og Magistraten:
 "Enlige eller par uden børn:
 Der gives råd og vejledning til de pågældende om selv at  

 finde en bolig, men der anvises som hovedregel ikke bolig af boligkontoret.  

 Eventuelt henvises til Lindevangshjemmet.
Enlige eller par med midlertidigt ophold på Lindevangshjemmmet eller  

 behandlingsinstitution anvises bolig gennem boligkontoret, i det omfang det  

 er muligt.
Som hovedregel tilbydes almindelige lejemål, men - hvor  

 forholdene tilsiger det og efter afgørelse i hvert enkelt  

 tilfælde - gives der i kommunens ejendomme et midlertidigt  

 lejemål eller et brugsforhold uden lejeaftale.
Udflytning til egen  

 bolig vil kunne ske med støtte fra institutionerne, ligesom beboerne  

 vil kunne få støtte i det daglige derfra.
Der nedsættes et visitationsudvalg til behandling af disse  

 særlige sager." I brev af 15. marts 2001 anmodede De Indenrigsministeriet om i  

 medfør af § 61 c i lov om kommunernes styrelse at indgive  

 påtalebegæring i forhold til Frederiksberg Kommunalbestyrelse, da  

 De var af den opfattelse, at de enkelte medlemmer af kommunalbestyrelsen  

 forsætligt har tilsidesat Grundloven og § 66 i lov om social service  

 vedrørende husvilde og bør pålægges strafansvar.
De  

 henviste i den forbindelse bl.a. til, at Frederiksberg Kommunens generelle  

 retningslinier vedrørende administration af kommunens husvildeforsorg  

 efter Deres opfattelse stred mod bestemmelsen i servicelovens § 66. De  

 henviste endvidere til, at Det Sociale Nævn for Københavns og  

 Frederiksberg Kommuner i en afgørelse af 27. februar 2001 havde  

 anført, at nævnet fandt, at kommunen i den konkrete sag, der  

 vedrørte et ægtepar uden børn, ikke havde opfyldt sig  

 forpligtelse efter § 66 i serviceloven.
Det fremgår nærmere af  

 afgørelsen fra Det Sociale Nævn, som De vedlagde som bilag, at  

 nævnet ikke kunne tilslutte sig kommunens begrundelse om, at  

 ægteparret ikke kunne betragtes som husvilde.
Under hensyn hertil og  

 til oplysningerne om hustruens psykiske problemer, fandt nævnet, at  

 ægteparret var omfattet af den berettigede personkreds for anvisning af  

 husly.
Nævnet ændrede således Frederiksberg Kommunes  

 afgørelse og pålagde kommunen at tilbyde ægteparret  

 konkret anvisning af husly.
 Ved telefonisk henvendelse den 22. marts og ved brev af 26. marts 2001 til  

 Indenrigsministeriet oplyste De bl.a., at Frederiksberg Kommune ikke havde  

 ændret sin praksis vedrørende anvisning af boliger til husvilde  

 uanset afgørelsen fra Det Sociale Nævn for Københavns og  

 Frederiksberg Kommuner.
 I brev af 29. marts 2001 til Dem meddelte Indenrigsministeriet, at  

 ministeriet ikke fandt anledning til at overveje indgivelse af  

 påtalebegæring i henhold til § 61 c i lov om kommunernes styrelse  

 på baggrund af afgørelsen af 27. februar 2001 fra Det Sociale  

 Nævn for Københavns og Frederiksberg Kommuner.  

 Indenrigsministeriet meddelte endvidere, at Deres henvendelse imidlertid  

 havde givet Indenrigsministeriet anledning til at anmode Frederiksberg  

 Kommunalbestyrelse om en udtalelse om kommunens generelle retningslinier  

 vedrørende kommunens iagttagelse af forpligtelsen i henhold til  

 servicelovens § 66.
Ved brev af 1. juni 2001 til Indenrigsministeriet afgav Frederiksberg  

 Kommune en udtalelse i sagen.
Af udtalelsen, der var vedtaget af en flertal i  

 kommunalbestyrelsen, fremgik bl.a. følgende:
 "Grundlaget for administration af kommunens husvildeforsorg i henhold til  

 lov om social service er kommunalbestyrelsens beslutning i mødet den  

 15. juni 1998:
 ...
 På grundlag af kommunalbestyrelsens retningslinjer foregår  

 sagsbehandling omkring tildeling af boliger til familier med hjemmeboende,  

 mindreårige børn på følgende måde:
Som grundlag for ansøgning af en bolig, skal den  

 boligsøgende fremlægge dokumentation for, at der foreligger en  

 husvildesituation, for forældremyndighed og ved fælles  

 forældremyndighed erklæring fra den anden part om, at  

 barnet/børnene skal have fast ophold og folkeregisteradresse hos  

 ansøgeren.
For udlændinge skal foreligge dokumentation for  

 opholdstilladelse.
 Når de nævnte betingelser er opfyldt, bliver der optaget en  

 sag for den boligsøgende, og sagen indgår i sagsbehandlingen  

 omkring fordelingen af ledige lejligheder.
Enlige boligløse eller par uden børn bliver ved henvendelse  

 orienteret om vilkårene for kommunens husvildeforsorg, og der gives  

 vejledning om ansøgning om lejlighed i boligselskaber, hos private  

 udlejere, gennem annoncer mv.
Der udleveres endvidere en oversigt, der viser  

 boligselskabernes adresse, telefonnummer, oplysning om boligbutikken på  

 Hovedbanegården mv.
 Det vurderes ud fra de foreliggende oplysninger, om der i det konkrete  

 tilfælde foreligger særlige omstændigheder, som bevirker,  

 at ansøgeren ikke selv vil være i stand til at finde en bolig.
 I tilfælde hvor der for enlige eller par uden børn antages at  

 foreligge særlige sociale omstændigheder, herunder misbrug, eller  

 der forevises dokumentation for sygdom, sker henvisning til  

 Socialdirektoratet med henblik på, at sagen kan behandles i  

 visitationsudvalget.
I visitationsudvalget foregår behandling af sager vedrørende  

 særligt udsatte personer, herunder personer som har gennemgået et  

 behandlingsforløb eller har haft midlertidigt ophold på  

 Lindevangshjemmet.
Ved behandlingen vurderes, om de pågældende  

 vil være i stand til at bo i en selvstændig bolig, eventuelt med  

 efterværn, om de pågældende er aktivt boligsøgende  

 mv.
Når det er muligt, får de visiterede tilbudt en ét  

 vær.´s lejlighed.
 Sammenfattende kan det oplyses, at administration af husvildeforsorg sker  

 på den måde, at der stilles en bolig til rådighed for  

 familier med hjemmeboende børn, når der foreligger dokumentation  

 for, at der er tale om en husvildesituation.
For enlige og par uden børn anvises som hovedregel ikke bolig eller  

 husly.
Hvis der imidlertid ud over den manglende bolig foreligger  

 særlige sociale forhold, herunder dokumenteret sygdom, anvises der  

 efter den beskrevne særlige procedure en bolig eller ophold på  

 herberg.
 Det er således opfattelsen, at kommunen med de af  

 kommunalbestyrelsen vedtagne retningslinjer opfylder forpligtelsen i lov om  

 social service til at stille bolig til rådighed for såvel  

 husvilde familier med børn som enlige og par uden børn.
Det Sociale Nævn har ved afgørelse af 27. februar 2001  

 pålagt kommunen i en konkret sag at anvise husly.
Nævnet har  

 tilsidesat kommunens vurdering af, om der i det konkrete tilfælde  

 foreligger en husvildesituation.
Man har fundet, at nævnets afgørelse er konkret og udtryk for  

 en anden vurdering, end den kommunen har lagt til grund.
Afgørelsen  

 har derfor ikke givet anledning til ændring af retningslinjerne for  

 administration af husvildeforsorg, hvilket er tiltrådt af Bolig- og  

 ejendomsudvalget og Det Sociale Udvalg i møder den 19. marts 2001.
Det understreges, at behandlingen af ansøgninger om bolig sker  

 på grundlag af dokumentation for boligsituation, ansøgernes  

 redegørelse herfor, samt dokumentation for eventuelle særlige  

 personlige forhold, såsom sygdom el.lign.
Ud fra de samlede oplysninger  

 i hver enkelt sag vurderes, om der konkret foreligger en situation, omfattet  

 af lov om social service § 66.
Husvilde enlige og par uden børn er ikke på nogen måde  

 afskåret fra at få anvist bolig.
Til belysning heraf kan det  

 oplyses, at Frederiksberg Kommune i 1999 - alene til enlige - har anvist 38 1  

 værelses lejligheder, i 2000 34 1 værelses lejligheder og i 2001  

 foreløbig 16 1 værelses lejligheder, hvoraf ca. 90 % har  

 været behandlet i det særlige visitationsudvalg." Et mindretal i Frederiksberg Kommunalbestyrelse (A, F og Ø) udtalte  

 følgende:
"Et mindretal i Frederiksberg Kommunalbestyrelse mener at kommunens  

 administration af husvildeforsorgen er for restriktiv, der ér borgere  

 overfor hvem kommuner, efter vores opfattelse, er forpligtiget til efter  

 lovgivningen at skaffe en bolig, som ikke får hjælp fra  

 Frederiksberg Kommune og derfor ikke får den service de er berettiget  

 til." I brev af 13. juni 2001 anmodede Indenrigsministeriet i den anledning  

 Socialministeriet om en udtalelse om, hvorvidt Frederiksberg Kommunes  

 generelle retningslinier vedrørende forpligtelsen i servicelovens § 66  

 er i overensstemmelse med lovgivningen.
Indenrigsministeriet anmodede  

 herunder Socialministeriet om at oplyse, hvorvidt det er i overensstemmelse  

 med § 66 i serviceloven at forudsætte, at der foreligger særlige  

 sociale forhold eller dokumenteret sygdom, før husly kan anvises til  

 enlige og par uden børn.
I brev af 20. juni 2001 til Indenrigsministeriet udtalte Socialministeriet  

 sig i sagen.
I udtalelsen anførte Socialministeriet bl.a.  

 følgende:
 "Der skal ikke nødvendigvis via bestemmelsen i § 66 skabes nogen  

 varig løsning af den pågældendes boligproblem.
Den kommunale forpligtelse omfatter den efter omstændighederne bedst  

 egnede midlertidige indkvartering.
Det anviste husly behøver ikke at  

 være et hus eller en lejlighed, men kan være midlertidig  

 indkvartering i hotel, pensionat eller - for enlige - et midlertidigt  

 botilbud efter lovens § 94 (forsorgshjem, herberg, krisecenter m.v.)  

 Henvisning til et botilbud efter lovens § 94 bør kun anvendes som en  

 absolut nødløsning for en kortere periode, og der bør  

 hurtigst muligt tilbydes anden form for indkvartering.
 Ved ansøgning om hjælp efter bestemmelsen i servicelovens §  

 66 foretager kommunerne en konkret, individuel vurdering og træffer  

 på den baggrund afgørelse om anvisning af midlertidig husly.
 ...
Som det fremgår, skal kommunerne i hvert enkelt tilfælde  

 foretage en konkret vurdering.
Socialministeriet har ikke noget imod, at  

 kommunerne ved retningslinier vejleder deres sagsbehandlere i at foretage  

 vurderingen.
Hvis retningslinierne imidlertid bliver bindende for  

 sagsbehandlerne og afgørelser træffes uden, at der foretages en  

 konkret individuel vurdering, vil det være i strid med loven.
Det fremgår af Frederiksberg Kommunes redegørelse fra den 1.  

 juni 2001 (side 2), at kommunen i alle tilfælde - også når  

 der er tale om enlige og par uden børn - foretager en konkret  

 vurdering i de enkelte tilfælde.
Socialministeriet har således  

 på baggrund af de foreliggende oplysninger ikke indvendinger mod  

 kommunens administration af servicelovens § 66." Ved telefonisk henvendelse den 26. juni 2001 har Socialministeriet  

 supplerende oplyst, at det er i overensstemmelse med servicelovens § 66 at  

 inddrage kriterierne særlige sociale forhold eller dokumenteret sygdom  

 i forbindelse med anvisning af husly til enlige og par uden børn.  

 Socialministeriet mener således, at det er i overensstemmelse med § 66  

 i serviceloven at opstille generelle kriterier af den karakter, som det er  

 tilfældet i Frederiksberg Kommune.
Socialministeriet er endvidere af  

 den opfattelse, at den konkrete vurdering, som efter det oplyste finder sted  

 i Frederiksberg Kommune, er i overensstemmelse med lovgivningen.
 Indenrigsministeriets udtalelse:
Det tilsyn, som Indenrigsministeriet udøver over for  

 Frederiksberg Kommune, er et retligt tilsyn.
Tilsynet omfatter kun  

 spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. § 61 i  

 lov om kommunernes styrelse (lovbekendtgørelse nr. 629 af 29. juni  

 2001).
 Indenrigsministeriet kan ikke tage stilling til, om Frederiksberg Kommunes  

 dispositioner er rimelige eller hensigtsmæssige, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 § 66, stk. 1, i lov om social service (lovbekendtgørelse nr. 944 af  

 16. oktober 2000 som senest ændret ved lov nr. 490 af 7. juni 2001) har  

 følgende ordlyd:
"Kommunen anviser husly mod betaling, hvis en enlig eller en familie er  

 husvild.
Betalingen må ikke overstige lejeværdien af den  

 beboelse, der anvises, eller den sædvanlige boligudgift på stedet  

 for en enlig eller for en familie af denne størrelse." I lovbemærkningerne til bestemmelsen er bl.a. anført  

 følgende (Folketingstidende 1996-1997, Tillæg A, spalte  

 4975):
 "Bestemmelsen svarer med redaktionelle ændringer til bistandslovens  

 § 31, stk. 1. ...
Kommunen er således fortsat forpligtet til at skaffe familier og  

 enlige, der har mistet en bolig, den efter omstændighederne bedst  

 egnede midlertidige indkvartering, ikke nødvendigvis en lejlighed, men  

 fx midlertidig indkvartering i hotel, pensionat eller - for enlige - et  

 botilbud efter lovforslagets § 92." Af Socialministeriets vejledning nr. 45 af 10. marts 1998 om den sociale  

 indsats for de mest udsatte voksne fremgår endvidere vedrørende  

 begrebet "husvild", at det er en forudsætning, at de boligløse i  

 den akutte situation ikke selv har mulighed for at skaffe sig indkvartering,  

 og at der ikke via bestemmelsen i § 66 i lov om social service kan skabes  

 nogen varig løsning af boligproblemer.
 Det følger således af § 66 i lov om social service, at den  

 kommunale forpligtelse efter servicelovens § 66 til at anvise husly er  

 betinget af, at den boligløse i den akutte situation ikke selv har  

 mulighed for, herunder midler til, selv at skaffe sig indkvartering.
Det fremgår af den foreliggende sag, at Frederiksberg Kommune som  

 hovedregel ikke anviser bolig eller husly til enlige og par uden børn  

 medmindre der i det konkrete tilfælde foreligger særlige  

 omstændigheder, herunder særlige sociale omstændigheder  

 eller sygdom.
Disse tilfælde vurderes herefter af et dertil nedsat  

 visitationsudvalg.
 Indenrigsministeriet finder på baggrund af de indhentede udtalelser  

 fra Socialministeriet ikke grundlag for at fastslå, at det er i strid  

 med § 66 i serviceloven at inddrage hensyn til særlige sociale  

 omstændigheder og sygdom i forbindelse med afgørelser om  

 anvisning af husly efter bestemmelsen.
Indenrigsministeriet lægger endvidere til grund, at Frederiksberg  

 Kommune foretager en konkret og individuel vurdering af, hvorvidt der  

 foreligger sådanne særlige omstændigheder, at de enlige  

 boligløse eller par uden børn, der retter henvendelse til  

 kommunen, ikke selv må anses for at være i stand til at skaffe  

 indkvartering.
I de tilfælde, hvor der antages at foreligge  

 sådanne særlige omstændigheder, træffes beslutningen  

 om anvisning af husly af et visitationsudvalg.
Det fremgår tillige af  

 Frederiksberg Kommunes udtalelse af 1. juni 2001, at kommunen - uanset den  

 vedtagne hovedregel - i et vist omfang har anvist 1 værelses  

 lejligheder til enlige i perioden 1999 til 2001.
 Indenrigsministeriet finder herefter ikke grundlag for at antage, at  

 Frederiksberg Kommunes generelle retningslinier vedrørende kommunens  

 iagttagelse af forpligtelsen i henhold til servicelovens § 66 er i strid med  

 lovgivningen, herunder offentligretlige retsgrundsætninger.
Afgørelsen af 27. februar 2001 fra Det Sociale Nævn taler  

 efter Indenrigsministeriets opfattelse ikke herimod.
Ministeriet  

 bemærker, at klager over Frederiksberg Kommunes vurdering i konkrete  

 afgørelser om anvisning af husly, kan indbringes for Det Sociale  

 Nævn for Københavns og Frederiksberg Kommuner.
