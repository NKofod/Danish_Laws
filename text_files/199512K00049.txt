Nr LSF 49 Forslag til Lov om ændring af lov om kommunale valg (Ophævelse af valgret  

 og valgbarhed for andre udlændinge end statsborgere fra nordiske lande og  

 EU-lande) Fremsat af Tom Behnke (FP) Kim Behnke (FP) Aage Brusgaard (FP) Niels  

 Højland (FP) Kirsten Jacobsen (FP) den 26. oktober 1995 § 1 I lov nr. 140 af 8. marts 1989 om kommunale valg, som ændret ved lov nr.  

 208 af 29. marts 1995, foretages følgende ændringer:
 1. § 1, stk. 1, affattes således:
»Valgret til kommunalbestyrelsen, herunder Borgerrepræsentationen i  

 Københavns Kommune, og amtsrådet har enhver, der på valgdagen er fyldt 18 år,  

 har fast bopæl i kommunen henholdsvis amtskommunen, og som herudover enten 1) har dansk indfødsret, 2) er statsborger i en af de øvrige medlemsstater i Den Europæiske Union  

 eller 3) er statsborger i Island eller Norge.« 2. § 1 a ophæves.
 3. § 3 affattes således:
»§ 3. Valgbar til kommunalbestyrelsen og amtsrådet er enhver,  

 der har valgret til kommunalbestyrelsen henholdsvis amtsrådet, og som senest  

 22 dage før valgdagen opfylder valgretsbetingelserne bortset fra  

 aldersbetingelsen, jf. dog § 4.« 4. § 3 a ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget ændrer betingelserne for valgbarhed ved og valgret til  

 kommunale valg, idet valgbarhed og valgret for udlændinge, der ikke er  

 statsborgere i et EU-land, Norge eller Island, ophæves.
 Ved en lovændring i 1977 fik statsborgere fra de øvrige nordiske lande  

 tillagt valgret og valgbarhed til de kommunale råd, jf. lov nr. 202 af 18.  

 maj 1977 (se Folketingstidende 1976-77, forhandlingerne sp. 286, 1318, 3340,  

 3773, tillæg A sp. 671, tillæg B sp. 239 og tillæg C sp. 169), og ved en  

 lovændring i 1981 har også andre personer, der ikke har dansk indfødsret,  

 fået tillagt valgret og valgbarhed ved de kommunale valg, hvis de ud over at  

 opfylde de almindelige betingelser for valgret til de kommunale råd har haft  

 ophold i riget i de sidste 3 år forud for valget, jf. lov nr. 143 af 30.  

 marts 1981 (se Folketingstidende 1980-81, forhandlingerne sp. 4040, 4941,  

 7489, 8423, tillæg A sp. 2501, tillæg B sp. 457, 515 og tillæg C sp. 417).
Ved en lovændring i foråret 1995 af den kommunale valglov gennemførtes  

 Rådets direktiv nr. 94/80/EF om fastsættelse af de nærmere regler for valgret  

 og valgbarhed ved kommunale valg for unionsborgere, der har bopæl i en  

 medlemsstat, hvor de ikke er statsborgere.
Lovændringen betød bl.a., at der  

 ikke længere gælder nogen karenstid for EU-borgere og nordiske statsborgere  

 for opnåelse af valgbarhed.
For statsborgere fra andre lande blev  

 3-års-reglen som den almindelige tidsmæssige betingelse opretholdt, men  

 således at det tidsmæssige krav kan reduceres i tilfælde af gensidighed, dvs.  

 at statsborgere fra andre lande, hvor derboende danske statsborgere kan opnå  

 valgret og valgbarhed fra et tidligere tidspunkt, kan opnå valgret og  

 valgbarhed i Danmark fra det tilsvarende tidligere tidspunkt.
Der henvises  

 til lov nr. 208 af 29. marts 1995, jf. lovforslag nr.
L 150 (se  

 Folketingstidende 1994-95, forhandlingerne side 2278, 2509, 3851 og 4068,  

 tillæg A side 1871, tillæg B side 284 og tillæg C side 276.
Forslagsstillerne finder, at et af værktøjerne til at sikre den danske  

 befolknings selvbestemmelsesret er at afskaffe valgret og valgbarhed for  

 sådanne udlændinge, der ikke er statsborgere i et EU-land eller Norden.  

 Fremskridtspartiet har tidligere givet udtryk for ønsker om at ophæve  

 reglerne om udlændinges valgret og valgbarhed.
Med dette lovforslag banes  

 vejen for, at danskerne kan genvinde noget af de senere års tabte  

 suverænitet.
Når EU-statsborgeres valgret og valgbarhed opretholdes, er det  

 under hensyn til, at en ophævelse ville stride mod EU-retten.
Og det er  

 naturligt at opretholde samme regler for statsborgere fra Norge og Island som  

 for statsborgere fra det øvrige Norden, der også er EU-borgere.
 Der mangler i høj grad dokumentation og erfaring for, hvilke virkninger  

 det kan have at overlade så vigtige politiske afgørelser, som udøvelse af  

 valgret og valgbarhed er udtryk for, til andre end landets egne statsborgere,  

 specielt sådanne, der ikke er EU-borgere eller nordiske statsborgere.
I mange af landets kommuner hviler den politiske ledelse på et snævert  

 politisk flertal.
I disse kommuner er det realistisk at forvente, at grupper  

 af udenlandske statsborgere, der ikke nødvendigvis har fælles målsætninger  

 med deres danske bysbørn, kan organisere sig og opnå en uforholdsmæssig stor  

 lokalpolitisk indflydelse og særlige fordele ved at virke som tungen på  

 vægtskålen, når de politiske afgørelser skal træffes.
I mange tilfælde er der  

 endda tale om udenlandske vælgere, der har bevaret valgret og valgbarhed i  

 deres eget land.
Herved vil det kunne forekomme, at et lille mindretal af ikkedanske  

 statsborgere opnår uforholdsmæssig stor indflydelse ikke kun på valget af  

 borgmester, ansættelse af kommunalt personale m.v., men generelt i alle  

 kommunale anliggender.
Dette kan vise sig at blive en utilsigtet,  

 tidsindstillet bombe under det danske kommunale selvstyre.
Det er bestemt  

 ikke en ønskelig eller rimelig udvikling.
Tværtimod, det er et farligt  

 eksperiment med demokratiet.
Ved de kommunale valg den 16. november 1993 deltog et betydeligt antal  

 udenlandske statsborgere for første gang i udpegningen af danske  

 kommunalbestyrelser og amtsråd.
I Københavns Kommune, i de øvrige  

 storkøbenhavnske kommuner og andre steder i landet var koncentrationen af  

 udlændinge så markant, at der var lavet særlige indvandrerlister med det  

 erklærede formål at varetage udlændingenes interesser.
Men også gennem de  

 eksisterende politiske partier kunne ikkedanske statsborgere søge opstilling  

 og opnå valg til de kommunale råd.
Under udvalgsbehandlingen af nærværende lovforslag er det hensigten at  

 indhente oplysninger, der kan give indtryk af udlændingenes indflydelse på og  

 repræsentation i danske kommunalbestyrelser.
Det kan oplyses, at der allerede  

 ved kommunalvalget i 1989 var 77.353 udenlandske vælgere, og der var mere end  

 99.000 personer uden dansk statsborgerskab, der havde valgret og valgbarhed  

 ved kommunevalget den 16. november 1993.
 Lovforslaget bygger på og skal ses i forlængelse af et senest i  

 folketingsåret 1993-94 fremsat lovforslag (se L 72, Folketingstidende  

 1993-94, forhandlingerne sp. 1887, 4653, 6256 og 6589, tillæg A sp. 1223 og  

 tillæg B sp. 531.
 De tidligere fremsættelser har vist, at alle politiske partier bortset fra  

 Fremskridtspartiet har fastholdt kravet om, at udlændinge skal have valgret  

 og valgbarhed til danske kommunalbestyrelser.
Bemærkninger til de enkelte bestemmelser Til nr. 1 og 3 Ved den ændrede affattelse af den kommunale valglovs § 1, stk. 1, sikres  

 det, at det ud over danske statsborgere alene er statsborgere fra EU-lande og  

 Norge og Island, der har valgret og valgbarhed ved kommunale valg.
Til nr. 2 og 4 Den såkaldte gensidighedsregel, der kan give borgere fra andre lande end  

 EU-landene og de nordiske lande stemmeret og valgbarhed ved kommunale valg er  

 efter Fremskridtspartiets opfattelse direkte udansk, og den indebærer en  

 urimelig udvidelse af antallet af stemmeberettigede/valgbare ved de kommunale  

 valg i Danmark.
 Fjernelsen af reglen skal også ses som en konsekvens af nr. 1 og 3.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov nr. 140 af 8. marts 1989 om kommunale valg, som ændret ved lov nr.  

 208 af 29. marts 1995, foretages følgende ændringer:
 1. § 1, stk. 1, affattes således:
»Valgret til kommunalbestyrelsen, herunder Borgerrepræsentationen i  

 Københavns Kommune, og amtsrådet har enhver, der på valgdagen er fyldt 18 år,  

 har fast bopæl i kommunen henholdsvis amtskommunen, og som herudover enten 1) har dansk indfødsret, 2) er statsborger i en af de øvrige medlemsstater i Den Europæiske Union  

 eller 3) er statsborger i Island eller Norge.« § 1. Valgret til kommunalbestyrelsen, herunder  

 Borgerrepræsentationen i Københavns Kommune, og amtsrådet har enhver, der på  

 valgdagen er fyldt 18 år, har fast bopæl i kommunen henholdsvis amtskommunen,  

 og som herudover enten 1) har dansk indfødsret, 2) er statsborger i en af de øvrige medlemsstater i Den Europæiske Union, 3) er statsborger i Island eller Norge eller 4) uden afbrydelse har haft fast bopæl i riget i de sidste 3 år forud for  

 valgdagen.
 Stk. 2. Den, der er umyndiggjort med retsvirkning i Danmark, har  

 ikke valgret.
 2. § 1 a ophæves.
§ 1 a.
Under forudsætning af gensidighed kan indenrigsministeren  

 indgå aftale med et andet land om, at personer, der er statsborgere i landet  

 uden tillige at have dansk indfødsret, skal kunne opnå valgret tidligere end  

 anført i § 1, stk. 1, nr. 4.
 Stk. 2. Efter indgåelse af aftale i henhold til stk. 1 fastsætter  

 indenrigsministeren senest 10 uger før valgdagen det tidsmæssige krav til  

 uafbrudt fast bopæl i riget, der gælder som betingelse for valgret for  

 herboende statsborgere fra det pågældende land.
 3. § 3 affattes således:
»§ 3. Valgbar til kommunalbestyrelsen og amtsrådet er enhver,  

 der har valgret til kommunalbestyrelsen henholdsvis amtsrådet, og som senest  

 22 dage før valgdagen opfylder valgretsbetingelserne bortset fra  

 aldersbetingelsen, jf. dog § 4.« § 3. Valgbar til kommunalbestyrelsen og amtsrådet er enhver, der  

 har valgret til kommunalbestyrelsen henholdsvis amtsrådet, og som senest 22  

 dage før valgdagen opfylder valgretsbetingelserne bortset fra  

 aldersbetingelsen og betingelsen vedrørende varigheden af forudgående fast  

 bopæl i riget, jf. dog § 4.
 4. § 3 a ophæves.
§ 3 a.
Under forudsætning af gensidighed kan indenrigsministeren  

 indgå aftale med et andet land om, at personer, der er statsborgere i landet  

 uden tillige at have dansk indfødsret, skal kunne opnå valgbarhed efter  

 uafbrudt fast bopæl i riget i et kortere tidsrum end 3 år.
 Stk. 2. Efter indgåelse af aftale i henhold til stk. 1 fastsætter  

 indenrigsministeren senest 10 uger før valgdagen det tidsmæssige krav til  

 uafbrudt fast bopæl i riget, der gælder som betingelse for valgbarhed for  

 herboende statsborgere fra det pågældende land.
