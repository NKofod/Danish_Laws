Betænkning afgivet af Skatteudvalget den 12. december 2017 Betænkning over Forslag til lov om ændring af selskabsskatteloven og fondsbeskatningsloven (Skattefritagelse for selvejende teatre og daginstitutioner m.v. og erklæringsordning for visse foreninger og fonde) [af skatteministeren (Karsten Lauritzen)]:
1. Ændringsforslag Skatteministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 15. november 2017 og var til 1. behandling den 28. november 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 8. september 2017 dette udkast til udvalget, jf. bilag 3. Den 15. november 2017 sendte skatteministeren de indkomne høringssvar og et notat herom til udvalget.
Skriftlig henvendelse Udvalget har i forbindelse med udvalgsarbejdet modtaget en skriftlig henvendelse fra FSR  danske revisorer.
 Skatteministerens kommentar til henvendelsen forventes oversendt til udvalget inden 2. behandling.
Spørgsmål Udvalget har stillet 1 spørgsmål til skatteministeren til skriftlig besvarelse, som forventes besvaret inden 2. behandling.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Dansk Folkepartis, Venstres, Liberal Alliances og Det Konservative Folkepartis medlemmer af udvalget bemærker, at lovforslaget letter de administrative byrder for en række selvejende institutioner og foreninger og desuden bidrager til at give institutionerne mere fleksible muligheder for at kunne spare op til større investeringer.
Regeringen og Dansk Folkeparti lægger vægt på, at lovforslaget er til gavn for det frivillige foreningsliv i Danmark.
Der har været stor usikkerhed om, hvilke skatteregler der gælder for en række selvejende institutioner.
Det rettes der nu op på med lovforslaget, der sikrer skattefriheden, herunder bagud i tid, så de selvejende institutioner kan vide sig sikre på, at der ikke rejses nye sager.
 Socialistisk Folkepartis medlemmer af udvalget har noteret sig BUPLs høringssvar og vil fortsat holde fokus på overførsler fra daginstitutioner til frie grundskoler.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Enhedslistens medlemmer af udvalget finder lovforslaget sympatisk.
Enhedslisten er dog bekymret for, at lovforslaget gør det muligt for private (selvejende) institutioner, der er ejet af og drives i forbindelse med en privat skole, at overføre overskud til skolerne.
I disse tilfælde mener Enhedslisten ikke, at lovforslaget lever op til sin egen ambition, som er at sikre, at pengene reinvesteres i daginstitutionerne i stedet for de facto at nedbringe omkostningerne til institutionerne, og at overskud overføres til skolerne.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkniger Ændringsforslag Til § 1 Af skatteministeren, tiltrådt af et flertal (udvalget med undtagelse af EL):
 1) Nr. 1 affattes således:
»1. I § 3, stk. 1, nr. 5, 1. pkt., ændres »unge og offentligt godkendte« til: »unge, daginstitutioner, privatinstitutioner og private pasningsordninger, fritidshjem og -klubber, offentligt godkendte«.« [Teknisk justering] 2) Efter nr. 2 indsættes som nyt nummer:
»01. I § 5 d, stk. 1, 1. pkt., indsættes efter »§ 3, stk. 1, nr. 1-18«: »og 21«.« [Teatre m.v., jf. lovforslagets § 1, nr. 2, omfattes af særlige regler ved overgang fra skattefritagelse til skattepligt] Bemærkninger Til nr. 1 Der er tale om et teknisk ændringsforslag, der ikke medfører indholdsmæssige ændringer.
Til nr. 2 Selskabsskattelovens § 5 D indeholder bestemmelse om den skattemæssige behandling ved overgang fra skattefritagelse efter selskabsskattelovens § 3, stk. 1, nr. 1-18, til skattepligt efter selskabsskattelovens § 1.
 Det foreslås at ændre bestemmelsen, så den også omfatter teatre, der foreslås fritaget for beskatning efter den foreslåede bestemmelse i selskabsskattelovens § 3, stk. 1, nr. 21, jf. lovforslagets § 1, nr. 2. Det følger af lovforslagets § 3, stk. 1, at denne ændring har virkning fra lovens ikrafttræden den 1. januar 2018.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
