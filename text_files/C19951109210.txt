 Ved lov nr. 387 af 14. juni 1995 om forældremyndighed og samvær, som  

 træder i kraft den 1. januar 1996, er der i § 19 indført en bestemmelse om,  

 at den af forældrene, som ikke har del i forældremyndigheden, har ret til at  

 blive orienteret om sit barns forhold fra skoler, børneinstitutioner samt  

 social- og sundhedsvæsenet.
 Lovens § 19 hr følgende ordlyd:
»§ 19.  Den af forældrene, som ikke har  

 forældremyndigheden, har ret til efter anmodning at få orientering om barnets  

 forhold fra skoler, børneinstitutioner samt social- og sundhedsvæsenet.  

 Myndigheden eller institutionen kan nægte at give oplysninger, hvis det er  

 til skade for barnet.
Der må ikke gives fortrolige oplysninger om  

 forældremyndighedsindehaverens forhold.
Stk. 2.  Statsamtet kan i særlige tilfælde efter  

 anmodning fra indehaveren af forældremyndigheden eller en af de i stk. 1  

 nævnte institutioner fratage den af forældrene, der ikke har  

 forældremyndigheden, adgangen til at få orientering efter stk. 1. En  

 afgørelse efter 1. pkt. har virkning fra det tidspunkt, hvor institutionen  

 modtager meddelelse om afgørelsen.« Afgivelse af oplysninger.
Bestemmelsen vedrører myndigheders og institutioners pligt til at give  

 oplysninger til forældre, der ikke har del i forældremyndigheden.
Den, der  

 har forældremyndigheden kan ikke gøre indsigelser og meddelelse af  

 oplysninger krænker ikke tavshedspligten.
Bestemmelsen vedrører ikke aktindsigt og giver således ikke adgang til at  

 få dokumenter udleveret om barnets forhold i videre omfang, end dette følger  

 af offentlighedsloven.
Pligten til at give oplysninger er således en pligt  

 til at give en orientering, typisk i form af mundtlige oplysninger.
 Bestemmelsen giver heller ikke ret til en mere aktiv kontakt med den  

 pågældende myndighed eller institution, f.eks. i form af ret til at deltage i  

 forældremøder eller konsultationer, selvom den pågældende blot ønsker at være  

 tilstede, ligesom den heller ikke medfører adgang til at repræsentere barnet.  

 En orientering i medfør af § 19 kan ligeledes ikke danne grundlag for  

 anmodninger eller krav til myndigheden eller institutionen om forhold  

 vedrørende barnet, idet den pågældende af forældrene ikke har ret til at  

 træffe bestemmelse om barnets forhold.
 Hvilke forældre.
Adgangen til at få orientering tilkommer den af forældrene, der ikke har  

 forældremyndigheden.
Det er uden betydning om den pågældende har en  

 samværsresolution.
 Hvilke myndigheder og institutioner.
 De institutioner og myndigheder, der er omfattet af bestemmelsen, er  

 skoler, børneinstitutioner (dagtilbud) samt social- og sundhedsvæsenet.
 Bestemmelsen omfatter således såvel private institutioner, der ikke er  

 omfattet af forvaltningsloven og offentlighedsloven, som myndigheder og  

 institutioner, der er en del af den offentlige forvaltning og dermed omfattet  

 af forvaltningsloven og offentlighedsloven.
Skoler er i denne sammenhæng alle uddannelsesinstitutioner, der giver  

 undervisning.
Bestemmelsen omfatter således både folkeskoler og privatskoler,  

 der giver undervisning på folkeskoleniveau.
 Endvidere vil f.eks. gymnasier, handelsskoler og andre ungdomsuddannelser  

 være omfattet af reglen.
 Ved børneinstitutioner er ifølge forarbejderne til bestemmelsen tænkt på  

 f.eks. vuggestuer, børnehaver, fritidshjem, uanset om disse er private eller  

 må anses for at være en del af den offentlige forvaltning, og kommunal  

 dagpleje.
 Afgivelse efter anmodning.
En myndighed har alene pligt til at videregive oplysninger om barnet, hvis  

 der foreligger en individuel og konkret anmodning om oplysninger fra den af  

 forældrene, der ikke har del i forældremyndigheden.
Der skal således ikke ske  

 løbende orientering, og en stående anmodning om generelt at blive orienteret  

 skal ikke imødekommes.
 Hvilke oplysninger.
Oplysningerne, som skolen skal give kan tænkes at vedrøre barnets  

 standpunkt, faglige udvikling, trivsel og problemer.
På tilsvarende måde skal  

 børneinstitutioner give orientering om barnets trivsel, udvikling eller  

 lignende.
De sociale myndigheder vil kunne orientere om bl.a. eventuelle  

 sociale hjælpeforanstaltninger, der er iværksat i forhold til barnet, og  

 hospitaler vil kunne give oplysninger om barnets helbredstilstand og om, hvad  

 der måtte være årsagen til en indlæggelse, herunder hvad der er hændt ved en  

 ulykke, hvis dette er baggrunden for indlæggelsen.
Såfremt indehaveren af forældremyndigheden som følge af  

 tavshedspligtsregler er afskåret fra at få oplysninger om barnet, vil den  

 anden af forældrene heller ikke kunne få sådanne oplysninger.
Afgrænsningen  

 af adgangen til oplysninger bliver således den samme for begge forældre.
Af lovens § 19, stk. 1, 3. pkt., fremgår det, at der ikke må gives  

 fortrolige oplysninger om indehaveren af forældremyndigheden, selvom dette  

 umiddelbart kunne forekomme naturligt i forbindelse med orienteringen om  

 barnets situation.
Dette gælder, f.eks. oplysninger om  

 forældremyndighedsindehaverens fysiske eller psykiske situation.
Har  

 indehaveren af forældremyndigheden - og dermed barnet - beskyttet adresse, må  

 denne ikke udleveres til den anden af forældrene.
 Nægte at give oplysninger.
Af lovens § 19, stk. 1, 2. pkt., fremgår det, at myndigheden eller  

 institutionen kan nægte at give oplysninger, hvis det er til skade for  

 barnet.
En nægtelse af at give oplysninger kan påklages efter de almindelige  

 regler om klageadgang, der gælder for vedkommende institution eller  

 myndighed.
Er der ikke regler om klageadgang over institutionen eller  

 myndigheden, kan klage ikke finde sted.
 Fratage adgangen til orientering.
Efter lovens § 19, stk. 2, kan statsamtet i særlige tilfælde efter  

 anmodning fra institutionen eller indehaveren af forældremyndigheden fratage  

 den af forældrene, der ikke har del i forældremyndigheden, adgangen til at få  

 orientering om barnet.
Der tænkes hovedsageligt på tilfælde, hvor den  

 pågældende benytter adgangen til at få orientering i et sådant omfang, at  

 dette får karakter af en urimelig belastning for myndigheden eller  

 institutionen.
Det kan f.eks. være tilfældet, hvis den pågældende gentagne  

 gange - måske næsten dagligt - retter henvendelse til myndigheden eller  

 institutionen om mindre vigtige spørgsmål vedrørende barnet.
Der kan ved  

 afgørelsen om at fratage retten til orientering bl.a. tages hensyn til, om  

 der er tale om en lille skole eller børneinstitution med begrænsede  

 ressourcer til at imødekomme gentagne anmodninger om orientering om barnet.
 Man skal anmode om, at berørte myndigheder og institutioner orienteres om  

 denne vejledning.
Med venlig hilsen Jesper Vorstrup Rasmussen Jonna Waage GENPART TIL::
 Samtlige statsamter, herunder Københavns Overpræsidium.
 Til orientering.
