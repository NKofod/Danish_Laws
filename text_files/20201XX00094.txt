Skriftlig fremsættelse (8. oktober 2020) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøvurdering af planer og programmer og af konkrete projekter (VVM) og ændring af lov om husdyrbrug og anvendelse af gødning m.v. (Implementering af VVM-direktivet og ændring af myndighedskompetencen for havbrug) (Lovforslag nr.
L 56) Lovforslaget fremsættes hovedsageligt med henblik på at imødekomme EU-Kommissionens bemærkninger, som fremført i Kommissionens åbningsskrivelse nr. 2019/2221. Med lovforslaget ønsker regeringen at give bygherrer, offentligheden og myndighederne stabile rammer for processerne og integrere vurderingen af indvirkningerne på miljøet så tidligt som muligt i beslutningsprocesserne ved at tydeliggøre bestemmelserne ved at præcisere og justere formuleringerne i miljøvurderingsloven og husdyrbrugsloven.
Lovforslaget indebærer præciseringer af en række bestemmelser i loven.
Præciseringerne angår en mere tekstnær implementering af VVM-direktivet, således at de formuleringer, som hidtil er forklaret/beskrevet i lovforslagets bemærkninger, nu fremgår af selve bestemmelserne. Ændringerne har derfor ikke betydning i forhold til rettigheder og pligter hos de involverede (ansøgere, myndigheder, interessenter og offentligheden).
Lovforslaget indebærer også, at VVM-myndighedskompetencen for de kystnære havbrug flyttes fra kommunerne til staten.
Herved samles myndighedskompetencen for alle havbrug i staten.
Forslaget er et af de initiativer, der indgår i Handleplan for oprydning af havbrugssektoren, som udgør den politiske opfølgning på den grundige gennemgang af havbrugsområdet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
