Skriftlig fremsættelse (16. marts 2011) Integrationsministeren (Søren Pind) Herved tillader jeg mig for Folketinget at fremsætte:
Forslag til lov om ændring af udlændingeloven (Gennemførelse af forordning om ændring af forordning om ensartet udformning af opholdstilladelser til tredjelandsstatsborgere, præcisering af gennemførelsen af opholdsdirektivet m.v.) (Lovforslag nr.
L 167) Lovforslaget, som jeg fremsætter i dag, har til formål at gennemføre de nødvendige ændringer af udlændingeloven med henblik på, at Danmark kan gennemføre de bestemmelser, der følger af en ændringsforordning til Rådets forordning om ensartet udformning af opholdstilladelser til tredjelandsstatsborgere.
Forordningen udgør en udbygning af Schengenreglerne, og Danmark har tilsluttet sig forordningen på mellemstatsligt grundlag.
Ændringen af forordningen om ensartet udformning af opholdstilladelser til tredjelandsstatsborgere indebærer, at alle tredjelandsstatsborgere, der meddeles opholdstilladelse på Schengenområdet, herunder i Danmark, skal have udstedt et opholdskort, hvorpå der fra og med den 20. maj 2011 skal lagres et personfotografi.
Dette udvides fra og med den 20. maj 2012 til også at omfatte lagring af udlændingens fingeraftryk.
 Lagringen af personfotografiet og fingeraftrykkene skal anvendes til kontrol af dokumentets ægthed og indehaverens identitet ved hjælp af direkte tilgængelige sammenlignelige træk, når opholdstilladelsen skal fremvises i henhold til national lovgivning.
 Lagringen skal således etablere en mere pålidelig sammenhæng mellem indehaveren og opholdstilladelsen, hvilket er et vigtigt bidrag til forebyggelse og bekæmpelse af ulovlig indvandring og ulovligt ophold.
 Den danske implementering af det nye opholdskort medfører, at kortet af sikkerhedsmæssige årsager ikke blive sendt direkte til tredjelandsstatsborgerens adresse i hjemlandet, men først vil blive udstedt efter udlændingens indrejse i Danmark.
 Regeringen foreslår derfor, at lokale diplomatiske repræsentationer skal have mulighed for at udstede et langtidsvisum til tredjelandsstatsborgere, der kommer fra visumpligtige lande, og som meddeles opholdstilladelse i Danmark, således at disse udlændinge kan indrejse i Danmark og få udstedt opholdskortet.
Det indgår endvidere i lovforslaget, at myndighederne skal kunne sikre, at en tredjelandsstatsborger, som ansøger om opholdstilladelse, afgiver fornødne biometriske kendetegn til brug for udstedelse af et opholdskort, således at Danmark kan leve op til de forpligtelser, der følger af ændringsforordningen.
På asylområdet foreslår regeringen således, at en asylansøgers biometriske kendetegn om nødvendigt kan indhentes ved, at politiet anvender fornøden magt.
På opholdsområdet foreslår regeringen, at en tredjelandsstatsborgers manglende medvirken til at afgive biometriske kendetegn til brug for udstedelse af et opholdskort vil få den konsekvens, at den pågældendes ansøgning om opholdstilladelse afvises.
 Lovforslaget har endelig til formål at gennemføre en række mindre ændringer af udlændingeloven med henblik på at præcisere implementeringen af Europa-Parlamentets og Rådets direktiv 2004/38/EF af 29. april 2004 om unionsborgeres og deres familiemedlemmers ret til at færdes og opholde sig frit på medlemsstaternes område (opholdsdirektivet).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
