Fremsat den 14. december 2021 af beskæftigelsesministeren (Peter Hummelgaard) Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Forlængelse af midlertidig ordning om ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.) § 1 I lov om social pension, jf. lovbekendtgørelse nr. 234 af 12. februar 2021, som ændret ved § 1 i lov nr. 707 af 26. april 2021 og senest ved § 1 i lov nr. 2046 af 14. november 2021, foretages følgende ændringer:
 1. I § 30, stk. 1, og § 32 b, stk. 1, ændres »den 31. december 2021« til: »den 31. december 2022«.
 2. I § 30, stk. 4, og § 32 b, stk. 4, indsættes efter »1. marts 2020«: »eller senere«.
 3. I § 30, stk. 7, og § 32 b, stk. 7, indsættes som 2. pkt.:
»Indtægt, der er udbetalt og beskattet for perioden fra den 1. januar 2022 til og med den 31. december 2022, kan indberettes til Udbetaling Danmark fra den 1. januar 2023.« § 2 I lov om højeste, mellemste, forhøjet almindelig og almindelig førtidspension, jf. lovbekendtgørelse nr. 233 af 12. februar 2021, som ændret ved § 2 i lov nr. 707 af 26. april 2021 og § 4 i lov nr. 1171 af 8. juni 2021, foretages følgende ændringer:
 1. I § 28, stk. 1, ændres »den 31. december 2021« til: »den 31. december 2022«.
 2. I § 28, stk. 4, indsættes efter »1. marts 2020«: »eller senere«.
 3. I § 28, stk. 7, indsættes som 2. pkt.:
»Indtægt, der er udbetalt og beskattet for perioden fra den 1. januar 2022 til og med den 31. december 2022, kan indberettes til Udbetaling Danmark fra den 1. januar 2023.« § 3 Loven træder i kraft den 1. januar 2022.
Bemærkninger til lovforslaget 1. Indledning Regeringen (Socialdemokratiet), Socialistisk Folkeparti, Radikale Venstre, Enhedslisten, Alternativet og Kristendemokraterne har den 5. december 2021 indgået delaftale om en Coronavinterpakke (Styrkelse af sygehusvæsenets robusthed over vinteren) på 1 mia. kroner til regionerne, der kan styrke sygehusvæsenets robusthed hen over vinteren.
Det skyldes, at der aktuelt er et stort pres på sygehusvæsenet, bl.a. som følge af covid-19 samt en ophobning af udskudte operationer som følge af pandemien, hvilket forventes at fortsætte over vinteren.
 Som led i Coronavinterpakken er det aftalt, at der skal ske en forlængelse af ordning om ingen modregning i pension som følge af covid-19-relateret ekstraindtægt, som regeringen og en række af Folketingets partier (Venstre, Dansk Folkeparti, Radikale Venstre, Socialistisk Folkeparti, Enhedslisten og Nye Borgerlige) indgik i februar 2021, Aftale om ingen modregning i pension for ekstraindtægter i relation til covid-19.
 Aftaleparterne bag delaftale om Coronavinterpakken er enige om at forlænge den eksisterende ordning om ingen modregning i pension som følge af covid-19 relateret arbejdsindtægt til og med 2022.
 Med lovforslaget forlænges ordningen således, at indtægt, der er udbetalt og beskattet for 2022, kan indberettes til Udbetaling Danmark fra den 1. januar 2023. Der vil i beregningen af folkepension, førtidspension og seniorpension blive taget højde for det nye indtægtsgrundlag uden merindtægter, der er relateret til covid- 19 i forbindelse med den årlige efterregulering af pensionen for 2022, der gennemføres i 2023.
 2.1. Forlængelse af midlertidig ordning om ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.
2.1.1. Gældende ret Efter gældende regler i § 39 b i lov om social pension og § 38 a i lov om højeste, mellemste, forhøjet almindelig og i almindelig førtidspension indgår pensionistens eller dennes ægtefælles indtægter fra arbejde i indtægtsgrundlaget for nedsættelse af pension.
 Efter den gældende midlertidige ordning om covid-19-relateret merindtægt er de gældende regler fraveget således, at der ikke sker modregning i pensionen af folke-, senior- og førtidspensionisters egen eller en eventuel ægtefælles eller samlevers merindtægt, der kan tilskrives mer- eller overarbejde, som er relateret til covid-19. Sådanne indtægter indgår ikke i opgørelsen af indtægtsgrundlaget ved efterregulering af pensionen.
 Den indtægt, der ikke indgår i beregningen, omfatter alle typer arbejde, der kan tilskrives covid-19 og er ikke afgrænset til brancher, fag eller jobfunktioner, ligesom den omfatter både offentligt og privat ansatte.
 For pensionister, der er ansat fra den 1. marts 2020 eller senere, bortses fra hele lønindtægten fra dette ansættelsesforhold både ved beregningen af deres egen pension og en eventuel ægtefælles eller samlevers pension, hvis arbejdet er relateret til covid-19.
 Ordningen er midlertidig og udløber med udgangen af 2021 på den måde, at covid-19-relateret merindtægt for indkomståret 2021 kan indberettes fra den 1. januar 2022 og indgår i den årlige endelige efterregulering fra juni til september 2022.
Der henvises til L 97 om ændring af lov om social pension og lov om højeste, mellemste, forhøjet almindelig og almindelig førtidspension m.v. (Ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.), jf.
Folketingstidende 2020-21, tillæg A, side 5, spalte 1, punkt 2.1.2., hvor den midlertidige ordning er beskrevet.
2.1.2. Beskæftigelsesministeriets overvejelser og den foreslåede ordning Det foreslås, at ordningen, som den er fastsat i §§ 30 og 32 b i lov om social pension og i § 28 i lov om højeste, mellemste, forhøjet almindelig og almindelig førtidspension forlænges til og med den 31. december 2022. Det vil betyde, at bestemmelserne om, at bortse fra coronarelateret merarbejde vil finde anvendelse i 2022, og at der vil kunne indberettes merindtægter til Udbetaling Danmark for 2022 fra den 1. januar 2023 således, at indtægten vil kunne indgå i den årlige endelige efterregulering fra juni til september 2023.
3. Økonomiske konsekvenser og implementeringskonsekvenser for det offentlige Det skønnes på baggrund af erfaringer med brugen af den eksisterende ordning, at forslaget vil omfatte ca. 500 pensionister, der enten selv har eller hvis ægtefælle eller samlever har covid-19-relaterede merindtægter i 2022, som vil medføre en nedsættelse af pensionsydelsen.
Heraf skønnes ca. 350 at vedrøre folkepensionister og ca. 150 at vedrøre senior- og førtidspensionister.
 Det vurderes på dette grundlag, at en undtagelse af merindtægter fra covid-19-relateret arbejde fra indtægtsreguleringen af social pension i 2022 indebære offentlige merudgifter på ca. 3,0 mio. kr. pr. år i 2023 før skat og tilbageløb, svarende til ca. 1,4 mio. kr. årligt efter skat og tilbageløb, jf. tabel 1.
 Da korrektionen vil ske i forbindelse med de årlige efterreguleringer af social pension, vil udgifterne påløbe i 2023 i forbindelse med de årlige efterreguleringer af den udbetalte pensionsydelse for 2022.
 Der foreligger ikke fyldestgørende data for omfanget af covid-19-relaterede merindtægter, hvorfor skønnene over de ydelsesmæssige konsekvenser er behæftet med betydelig usikkerhed og bygger på en række forudsætninger om omfang og anvendelse af ordningen.
 Udbetaling Danmark oplyser endvidere, at det skønnes, at forslaget vil medføre administrative udgifter på ca. 1 mio. kr. i 2023 til øget sagsbehandling m.v.
 De økonomiske og administrative konsekvenser af lovforslaget skal forhandles med de kommunale parter.
 Lovforslaget vurderes ikke at have konsekvenser for regionerne.
Der er taget stilling til de syv principper for digitaliseringsklar lovgivning i forbindelse med indførelse af den midlertidige ordning.
Der henvises til L 97 om ændring af lov om social pension og lov om højeste, mellemste, forhøjet almindelig og almindelig førtidspension m.v. (Ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.), jf.
Folketingstidende 2020-21, tillæg A, side 8, spalte 2, punkt 3.
 4. Økonomiske og administrative konsekvenser for erhvervslivet m.v.
 Det er Beskæftigelsesministeriets vurdering, at de fem principperne for agil erhvervsrettet regulering ikke er relevante for nærværende lovforslag.
Lovforslaget har ingen økonomiske konsekvenser for erhvervslivet.
De administrative konsekvenser for erhvervslivet vurderes som yderst begrænsede, hvorfor de ikke kvantificeres nærmere.
5. Administrative konsekvenser for borgerne Forslaget medfører mindre administrative konsekvenser for borgerne, da de pensionister, der ønsker, at der skal ses bort fra en merindtægt, der er relateret til coronarelateret arbejde, ved efterregulering af pensionen selv skal indberette indtægten til Udbetaling Danmark og vil skulle indhente en underskrevet arbejdsgivererklæring.
6. Klimamæssige konsekvenser Lovforslaget har ingen klimamæssige konsekvenser.
7. Miljø- og naturmæssige konsekvenser Lovforslaget har ingen miljø- og naturmæssige konsekvenser 8. Forholdet til EU-retten Lovforslaget indeholder ingen EU-retlig aspekter.
 9. Hørte myndigheder og organisationer m.v.
 Et udkast til lovforslag har i perioden fra den 13. december 2021 til den 14. december 2021været sendt i høring hos følgende myndigheder og organisationer m.v.:
 Advokatrådet, Akademikernes Centraladministration, Ankestyrelsen, Arbejdsmarkedets Erhvervssygdomssikring (AES), Arbejdsskadeforeningen AVS, ASE, ATP, BDO Kommunernes Revision, Bedre Psykiatri, Business Danmark, Danmarks Fri Fagforening, Dansk Arbejdsgiverforening, Dansk Socialrådgiverforening, Danske A-kasser, Danske Handicaporganisationer, Danske Patienter, Danske Regioner, Danske Seniorer, Datatilsynet, Deloitte, Den Uvildige Konsulentordning på Handicapområdet, Det Centrale Handicapråd, DI, Erhvervsstyrelsen, Fagbevægelsens Hovedorganisation, Faglige Seniorer, Finansrådet, Finanssektorens Arbejdsgiverforening, Finanstilsynet, Foreningen af Social-, Sundheds- og Arbejdsmarkedschefer i Danmark, Foreningen af Statsautoriserede Revisorer, Foreningen af Statsforvaltningsjurister, Foreningen af Danske Revisorer, Forhandlingsfællesskabet, Forsikring og Pension, Frie Funktionærer, Frivilligrådet, Institut for Menneskerettigheder, Jobrådgivernes Brancheforening, KL, Kristelig Arbejdsgiverforening, Kristelig Fagbevægelse, Landsforening for førtidspensionister, Landsforeningen af nuværende og tidligere psykiatribrugere, Lederne, Lægeforeningen, Pension Danmark, Psykiatrifonden, Retssikkerhedsfonden, Rigsrevisionen, Rådet for psykisk sårbare på arbejdsmarkedet, Rådet for Socialt Udsatte, SAND, SIND, Sundhedskartellet, Udbetaling Danmark og Ældre Sagen.
 Forud for lovens fremsættelse har det ikke været muligt at afslutte den eksterne høring på grund af tidspunktet for indgåelsen af delaftale af 5. december 2021 om Coronavinterpakke og den efterfølgende lovproces.
Bemærkninger til lovforslagets enkelte bestemmelser Til § 1 Til nr. 1 Det fremgår af § 30, stk. 1, i lov om social pension, at Udbetaling Danmark ved den årlige endelige efterregulering, jf. § 39 b, stk. 1, bortser ved opgørelsen af indtægtsgrundlaget, jf. § 27, stk. 1, og § 29, stk. 1, fra covid-19-relateret merindtægt, jf. stk. 2-4, der er udbetalt og beskattet for perioden fra den 1. marts 2020 til og med den 31. december 2021, ved beregning af grundbeløb, pensionstillæg, varmetillæg, mediecheck og den supplerende pensionsydelse.
 Tilsvarende fremgår af § 32 b, stk. 1, at Udbetaling Danmark ved den årlige endelige efterregulering, jf. § 39 b, stk. 1, bortser ved opgørelsen af indtægtsgrundlaget, jf. § 32 a, stk. 1, fra covid-19-relateret merindtægt, jf. stk. 2-4, der er udbetalt og beskattet for perioden fra den 1. marts 2020 til og med den 31. december 2021, ved beregning af førtidspension og seniorpension.
 Det foreslås i § 30, stk. 1, og § 32 b, stk. 1, at perioden, hvor indtægtsgrundlaget fra covid-19-relateret merindtægt, skal være udbetalt og beskattet, ændres således, at perioden er fra den 1. marts 2020 til og med den 31. december 2022.
 Formålet med ændringen er, at Udbetaling Danmark skal bortse fra merindtægt for 2022 ved opgørelsen af pension i forbindelse med den årlige efterregulering i 2023. Den foreslåede ændring af bestemmelserne vil medføre, at folke-, førtids- og seniorpensionister vil kunne indberette merindtægt fra den 1. januar 2023 fra dem selv eller fra ægtefællen for 2022 til Udbetaling Danmark, så der vil kunne bortses fra denne.
Til nr. 2 Det fremgår af § 30, stk. 4, og § 32 b, stk. 4, i lov om social pension, at for en pensionist, der ansættes fra den 1. marts 2020 i et ansættelsesforhold, der er relateret til covid-19, kan der ses bort fra hele indtægten, jf. stk. 1, fra dette ansættelsesforhold.
 Det foreslås i § 30, stk. 4, og § 32 b, stk. 4, at for en pensionist, der ansættes fra den 1. marts 2020 eller senere i et ansættelsesforhold, der er relateret til covid-19, kan der ses bort fra hele indtægten, fra dette ansættelsesforhold.
 Dermed vil det være præciseret i bestemmelserne, at for ansættelsesforhold, der er begyndt senere end den 1. marts 2020, vil der kunne ses bort fra hele indtægten, der er covid-19-relateret.
 Formålet er en præcisering af bestemmelsen.
Til nr. 3 Det fremgår af § 30, stk. 7, og § 32 b, stk. 7, i lov om social pension, at indtægt, der er udbetalt og beskattet for perioden fra den 1. januar 2021 til og med den 31. december 2021, kan indberettes til Udbetaling Danmark fra den 1. januar 2022.
 Det foreslås i § 30, stk. 7, og § 32 b, stk.7, at der efter 1. punktum indsættes et nyt punktum i bestemmelserne, hvorefter indtægt, der er udbetalt og beskattet for perioden fra den 1. januar 2022 til og med den 31. december 2022, kan indberettes til Udbetaling Danmark fra den 1. januar 2023.
 Dermed vil det blive muligt også at indberette covid-19-relateret merindtægt for 2022.
 Formålet er at forlænge ordningen.
Til § 2 Til nr. 1 Det fremgår af § 28, stk. 1, i lov om højeste, mellemste, forhøjet almindelig og almindelig førtidspension at ved den årlige endelige efterregulering, jf. § 38 a, stk. 1, bortser Udbetaling Danmark ved opgørelsen af indtægtsgrundlaget, jf. § 25, stk. 1, og § 26, stk. 1, fra covid-19-relateret merindtægt, jf. stk. 2-4, der er udbetalt og beskattet for perioden fra den 1. marts 2020 til og med den 31. december 2021, ved beregning af grundbeløb, pensionstillæg, varmetillæg og mediecheck.
 Det foreslås i § 28, stk. 1, at perioden, hvor indtægtsgrundlaget fra covid-19-relateret merindtægt, skal være udbetalt og beskattet, ændres således, at perioden er fra den 1. marts 2020 til og med den 31. december 2022.
 Formålet med ændringen er, at Udbetaling Danmark skal bortse fra merindtægt for 2022 ved opgørelsen af førtidspension i forbindelse med den årlige efterregulering i 2023. Den foreslåede ændring af bestemmelserne vil medføre, at førtidspensionister vil kunne indberette merindtægt fra 1. januar 2023 fra dem selv eller fra ægtefællen for 2022 til Udbetaling Danmark, så der vil kunne bortses fra denne.
Til nr. 2 Det fremgår af § 28, stk. 4, i lov om højeste, mellemste, forhøjet almindelig og almindelig førtidspension, at for en pensionist, der ansættes fra den 1. marts 2020 i et ansættelsesforhold, der er relateret til covid-19, kan der ses bort fra hele indtægten, jf. stk. 1, fra dette ansættelsesforhold.
 Det foreslås i § 28, stk. 4, at for en pensionist, der ansættes fra den 1. marts 2020 eller senere i et ansættelsesforhold, der er relateret til covid-19, kan der ses bort fra hele indtægten, fra dette ansættelsesforhold.
 Dermed vil det være præciseret i bestemmelsen, at for ansættelsesforhold, der er begyndt senere end den 1. marts 2020, vil der kunne ses bort fra hele indtægten, der er covid-19-relateret.
 Formålet er en præcisering af bestemmelsen.
Til nr. 3 Det fremgår af § 28, stk. 7, i lov om højeste, mellemste, forhøjet almindelig og almindelig førtidspension, at indtægt, der er udbetalt og beskattet for perioden fra den 1. januar 2021 til og med den 31. december 2021, kan indberettes til Udbetaling Danmark fra den 1. januar 2022.
 Det foreslås i § 28, stk. 7, at der efter 1. punktum indsættes et nyt punktum hvorefter indtægt, der er udbetalt og beskattet for perioden fra den 1. januar 2022 til og med den 31. december 2022, kan indberettes til Udbetaling Danmark fra den 1. januar 2023.
 Dermed vil det blive muligt også at indberette covid-19-relateret merindtægt for 2022.
 Formålet er at forlænge ordningen.
Til § 3 Det foreslås, at loven skal træde i kraft den 1. januar 2022.
 Loven gælder ikke for Færøerne og Grønland, da lov om social pension og lov om højeste, mellemste, forhøjet almindelig og almindelig førtidspension m.v. ikke gælder for Færøerne og Grønland, og disse love indeholder ikke en anordningshjemmel til at sætte loven i kraft for disse dele af riget.
