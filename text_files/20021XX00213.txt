Skriftlig fremsættelse (15. januar  

 2003) Minister for videnskab, teknologi og udvikling Herved tillader jeg mig for Folketinget at  

 fremsætte:
 Forslag til lov om universiteter  

 (universitetsloven).
(Lovforslag nr.
L 125).
 Med henblik på at styrke universiteternes  

 uddannelse, forskning og samspil med det omgivende samfund fremsætter  

 jeg hermed forslag til lov om universiteter.
Lovforslaget indeholder en fuldstændig  

 gennemførelse af tre-årige bacheloruddannelser og to-årige  

 kandidatuddannelser i overensstemmelse med det europæiske  

 Bologna-samarbejde.
Universiteternes udbud af efter- og videreuddannelse  

 klargøres.
Lovforslaget lægger op til, at studerende skal have  

 mulighed for at vælge mellem flere relevante kandidatuddannelser,  

 herunder på et andet universitet.
Med lovforslaget intensiveres den  

 individuelle studievejledning og beskæftigelsesvejledning.
Lovforslaget opretholder forskningsfriheden og fastholder,  

 at universiteterne varetager grundforskning.
Universiteterne skal værne  

 om videnskabsetikken.
I lovforslaget præciseres universiteternes pligt til  

 systematisk kvalitetsudvikling af uddannelse og undervisning.
Pligten til  

 opfølgning på evaluering understreges, og evalueringer og  

 opfølgning skal fremgå af universitetets udviklingskontrakt.
Universiteternes forpligtelse til gensidig udveksling af  

 viden med det omgivende samfund såvel nationalt som internationalt  

 skærpes med dette lovforslag.
Lovforslaget lægger endvidere op  

 til, at universiteterne skal bidrage til at gøre den nyeste viden  

 tilgængelig for videregående uddannelse uden forskning.
Det er med lovforslaget hensigten at styrke  

 universitetsledelsens handle- og beslutningskraft.
Universiteterne bliver med  

 lovforslaget selvejende institutioner.
Universitetets øverste  

 myndighed bliver en bestyrelse med flertal af udefra kommende medlemmer og  

 repræsentation af de studerende, det videnskabelige personale og det  

 teknisk-administrative personale.
I overensstemmelse med universitetets  

 profil og opgaver sammensættes bestyrelsen bredt for at sikre, at der  

 ikke er ensidig repræsentation af bestemte interesser.
Lovforslaget fastslår, at rektor, dekan og  

 institutleder fremover skal ansættes.
Rektor, dekan og institutleder  

 skal være anerkendte forskere.
Studienævn, med ligelig  

 repræsentation af videnskabelige medarbejdere og studerende, skal  

 inddrages i blandt andet kvalitetsudvikling og tilrettelæggelse af  

 undervisning og eksamen.
Ledelsesreformen kombineres med en udstrakt frihed  

 for universiteterne til at fastlægge deres organisering i en  

 vedtægt.
 Idet jeg i øvrigt henviser til lovforslaget med  

 bemærkninger, tillader jeg mig hermed at anbefale lovforslaget til  

 velvillig behandling i det høje ting.
