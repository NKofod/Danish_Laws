Skriftlig fremsættelse (28. januar 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af ligningsloven,  

 kursgevinstloven, aktieavancebeskatningsloven, skattekontrolloven og lov om  

 en arbejdsmarkedsfond. (Aktiekøberetter i koncernforhold og  

 medarbejderaktier til ansatte i udenlandske selskaber).
(Lovforslag nr.
L 169).
Formålet med lovforslaget er at skabe klarere regler  

 om aktiekøberetter til gavn for erhvervsvirksomhederne.
Samtidig skal  

 forslaget  neutralisere en utilsigtet begunstigelse af udbetaling af vederlag  

 til ansatte i form af køberetter til aktier.
Som det tredje  

 hovedformål skal lovforslaget sikre beskatning af ansattes fortjeneste  

 på tildelte køberetter.
Reglerne om udskydelse af beskatningstidspunktet  

 gælder i dag kun køberetter til aktier, der tildeles  af det  

 selskab, hvor modtageren er ansat.
Det har imidlertid vist sig, at  det meget  

 ofte er holdingselskabet/moderselskabet inden for en koncern, der tildeler  

 køberetterne, også til ansatte i datterselskaber m.m.
På  

 den måde har reglerne  fået et snævrere  

 anvendelsesområde end tilsigtet.
Det foreslås derfor, at reglerne  

 om udskydelse af beskatningstidspunktet også skal gælde,  

 når køberetten tildeles af et selskab i samme koncern som  

 arbejdsgiverselskabet.
I forlængelse af denne udvidelse foreslås en  

 række  justeringer af reglerne for selskabets fradrag for den  

 modsvarende udgift.
Justeringerne skal bl.a. forhindre,  at selskabet kan  

 opnå fradrag to gange for samme udgift, nemlig dels via reglerne om  

 fradrag for den modsvarende udgift, dels via aktieavancebeskatningslovens  

 regler.
Også på et andet område har det  

 gældende regelsæt vist sig uhensigtsmæssigt.
Efter de  

 gældende regler beskattes tildelte aktiekøberetter som  

 personalegode, uanset om de udnyttes.
Det er ikke fundet rimeligt, og det  

  foreslås derfor, at personalegodebeskatningen helt skal bortfalde,  

 når tildelte aktiekøberetter ikke udnyttes.
For at skabe en større fleksibilitet i forhold til  

 beskatningstidspunktet ved tildeling af køberetter til aktier,  

 foreslås det, at reglerne om udskydelse af beskatningstidspunktet alene  

 skal gælde for køberetter til aktier udstedt af det selskab, der  

 yder køberetten.
Hvis et selskab giver de ansatte køberetter  

 til aktier, som selskabet har erhvervet fra f.eks. et finansielt institut,  

 så vil den ansatte dermed ikke skulle beskattes på  

 udnyttelsestidspunktet, men på tildelingstidspunktet.
Lovforslaget indeholder endvidere et forslag om at  

 indføre pligt til at betale arbejdsmarkedsbidrag af tildelte  

 køberetter til aktier.
Baggrunden for forslaget er, at der  i et  

 ansættelsesforhold kan være tale om, at tildelte  

 køberetter helt eller delvist erstatter egentlig løn, som der  

 efter gældende regler skal betales arbejdsmarkedsbidrag af.
Derfor  

 findes det rimeligt, at der også indføres pligt til at betale  

 arbejdsmarkedsbidrag af tildelte aktiekøberetter.
Derudover foreslås det, at der indføres en  

 indberetningsordning vedrørende køberetter til aktier, der  

 tildeles ansatte.
Ordningen skal sikre beskatning af den ansattes fortjeneste  

 på tildelte køberetter.
Lovforslaget indeholder desuden et forslag om  

  ophævelse  af båndlæggelseskravet for medarbejderaktier  

 til medarbejdere, der er ansat i udenlandske selskaber, og som er omfattet af  

 en medarbejderaktieordning.
Kravet om at medarbejdere først må  

 sælge gratis aktier efter syv år og aktier købt til  

 favørkurs først efter fem år opretholdes for medarbejdere  

 i selskaber  beliggende i Danmark.
Formålet med forslaget er at fjerne  

 en barriere for de udenlandske medarbejderes deltagelse i  

 medarbejderaktieordninger.
Endelig foreslås det at justere  

 aktieavancebeskatningsloven, således at den tager højde for  

 såkaldte no par value-aktier, som i vidt omfang vil blive anvendt af de  

 11 lande, der den 1. januar 1999 er overgået til euro.
No par  

 value-aktier er karakteriseret ved, at en aktie svarer til en fast andel af  

 den til enhver tid værende kapital i virksomheden, i stedet for at have  

 en pålydende værdi. Ændringen justerer de bestemmelser, der  

 anvender den pålydende værdi.
Justeringen af reglerne om udskydelse af  

 beskatningstidspunktet for personalegodebeskatningen af tildelte  

 køberetter til aktier har ikke i sig selv provenumæssige  

 konsekvenser, idet justeringen samlet set sikrer, at reglerne får det  

 oprindeligt tilsigtede anvendelsesområde.
Udvidelsen af grundlaget for  

 arbejdsmarkedsbidraget til også at omfatte køberetter til aktier  

 vil medføre et vist merprovenu, som det ikke er muligt at kvantificere  

 nærmere.
Merprovenuet skønnes dog at være beskedent.
Ophævelsen af båndlæggelseskravet  

 skønnes ikke at have nævneværdige provenumæssige  

 konsekvenser.
Præciseringen vedrørende no par value-aktier har  

 ikke provenumæssige konsekvenser.
 Den del af lovforslaget, der vedrører  

 køberetter til aktier, har været forelagt alle aktie- og  

 anpartsselskaber i Erhvervsministeriets Testpanel med 5 ansatte eller  

 derover. 89 pct. af virksomhederne vurderede, at lovforslaget ikke ville  

 berøre deres administration.
 Idet jeg i øvrigt henviser til lovforslagets  

 bemærkninger, skal jeg anbefale forslaget til Folketingets hurtige og  

 velvillige behandling.
