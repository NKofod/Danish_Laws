Nr BSF 40 Forslag til folketingsbeslutning om nedsættelse af en flygtninge- og  

 indvandrerkommission Fremsat af Kofod-Svendsen (KRF) Glønborg (KRF) Lysholm Christensen (KRF)  

 Inger Stilling Pedersen (KRF) den 20. december 1991 Folketinget opfordrer regeringen til at nedsætte en flygtninge- og indvandrerkommission.
Kommissionen skal arbejde med følgende spørgsmål:
 1. Udformning af en helhedsorienteret indvandrer- og flygtningepolitik,  

 herunder bl.a. spørgsmål om humanitær bistands- og udviklingshjælp til  

 flygtningeramte områder, menneskerettighedsarbejde i truede områder og  

 oprindelseslande, asylpolitik, kvotepolitik, genbosætning,  

 familiesammenføring.
 2. Udarbejdelse af forslag til, hvilke initiativer Danmark bør tage for på  

 internationalt plan at fremme arbejdet for en international helhedsorienteret  

 indvandrer- og flygtningepolitik.
 Kommissionen skal ikke behandle spørgsmålet om integration af flygtninge  

 og indvandrere.
 Kommissionen skal sammensættes af repræsentanter for de i Folketinget  

 repræsenterede partier og repræsentanter for relevante ministerier og  

 frivillige organisationer.
 Kommissionen bør afgive sin betænkning senest i foråret 1993.
Bemærkninger til forslaget Almindelige bemærkninger Siden 1983 har der været en stigning i antallet af udlændinge med fast  

 bopæl i Danmark.
Hvor der i 1983 boede ca. 103.000 udlændinge i Danmark, bor  

 der nu ca. 160.000. De udenlandske statsborgere udgjorde således i 1981 2,0  

 pct. af hele Danmarks befolkning og i 1991 3,1 pct.
Også på flygtningeområdet er der sket en stigning.
Siden 1985 er antallet  

 af udlændinge med opholdstilladelse som flygtninge steget.
Hvor antallet af  

 flygtninge den 1. marts 1985 udgjorde ca. 5.000, var tallet ved årsskiftet  

 1987-88 steget til 20.000 personer.
Det antages, at der pr. 1. januar 1991  

 var ca. 31.500 flygtninge i Danmark.
Debatten om dansk indvandrer- og flygtningepolitik koncentrerer sig i høj  

 grad om antallet af de udlændinge, Danmark skal modtage.
Efter  

 forslagsstillernes opfattelse er det en meget snæver betragtning.
Andre  

 spørgsmål er vigtige at få taget op.
Det gælder bl.a. spørgsmål om  

 forebyggelse af, at flygtningeproblemer opstår, genbosætning og  

 internationalt samarbejde.
Derfor foreslås, at der nedsættes en indvandrer-  

 og flygtningekommission, der skal vurdere situationen og komme med forslag  

 til en helhedsorienteret indvandrer- og flygtningepolitik.
Forslagsstillerne vil gerne understrege, at forslaget bygger på en  

 opretholdelse af det generelle indvandrerstop.
Ligeledes skal rene  

 immigranter, der anvender asylprocedurer, afvises og sendes tilbage.
Antallet af flygtninge i verden beregnes til i alt ca. 15 mio.
Op gennem  

 1980'erne har der været en kontinuerlig forøgelse af antallet af flygtninge.  

 Til dette tal skal lægges ca. 14 mio. internflygtninge, dvs. mennesker, som  

 ikke har krydset en landegrænse, men som sandsynligvis ville blive anerkendt  

 som flygtninge, hvis de havde gjort det.
Verdens store flygtningecentre er i dag det sydlige Afrika, Afrikas Horn,  

 Pakistan, Iran, Sydøstasien og Centralamerika.
Antallet af asylsøgende til  

 Europa er øget successivt de seneste år fra ca. 70.000 i 1983 til ca. 350.000  

 i 1989.
Få af de europæiske lande har nogen form for immigrationsmulighed ud over  

 asylretten for flygtninge.
Dette er en medvirkende årsag til, at mange af  

 dem, der ikke er flygtninge, alligevel bliver asylsøgende, da der ikke findes  

 andre tilgængelige immigrationsmuligheder.
Grænserne mellem migration og flugt er flydende.
Demografiske, politiske  

 og økonomiske kræfter påvirker det mønster, som verdensmigrationen kommer til  

 at danne.
De ændringer i migrationsmønstret, der er blevet registreret de  

 seneste år, har bl.a. sin grund i følgende faktorer:
 Økonomiske faktorer: Store dele af den tredje verden kan ikke give hele  

 sin befolkning rimelige levevilkår.
 Demografiske faktorer: Stagnationen i befolkningsudviklingen i de rige  

 lande og en fortsat hurtig befolkningsudvikling i tredjeverdenslande vil øge  

 tilskyndelsen til at søge et bedre liv i de rige lande.
Teknologiske faktorer: Forbedrede kommunikationsmuligheder gør det lettere  

 at nå andre lande.
Information om forholdene i den rige del af verden når  

 længere ud i de fattige lande.
Udviklingsfaktorer: Mangel på udviklingsmuligheder gør, at mange  

 veluddannede søger til andre lande.
En bærekraftig udvikling i landet skaber  

 forudsætning for, at en del af dem, der allerede har forladt landet, vender  

 tilbage.
Politiske faktorer: Den internationale afspænding åbner mulighed for en  

 øget demokratisering.
Samtidig kan det på kort sigt indebære, at de  

 modsætninger mellem befolkningsgrupper, der er blevet dæmpet med magtmidler,  

 i de enkelte lande nu kommer op til overfladen, hvilket fører til nye  

 flygtningestrømme.
Økonomiske problemer og en langsom udviklingstakt i de nye demokratier,  

 som opstår bl.a. i Østeuropa, kan skabe en migrationstilskyndelse til de rige  

 lande.
Samtidig findes lande, hvor politiske omvæltninger indebærer, at  

 demokratiet fortrænges og antallet af menneskerettighedsovertrædelser øges.
 Kombination af forskellige faktorer: Naturkatastrofer, krig,  

 miljøødelæggelse, politisk instabilitet, økonomisk depression, etniske og  

 religiøse forfølgelser bidrager alle til den internationale migration og  

 flygtningestrøm.
Det er åbenbart, at migrations- og flygtningespørgsmålene kræver nye  

 indfaldsvinkler for at få formuleret konstruktive løsninger.
Problemerne må  

 angribes inden for rammen af en helhedspolitik.
Europa må tage et generøst ansvar for den tredje verdens flygtninge.
Dette  

 indebærer naturligvis at give asyl, når dette behøves, men frem for alt at  

 give bistand der, hvor hovedparten af flygtningene findes, samt at støtte  

 indsatsen for at modvirke migrations- og flygtningestrømmen.
Nye strategier må udvikles for at imødegå massemigration.
Målet skal være  

 at imødegå årsagerne til migrationen.
Udgangspunktet må endvidere være den  

 udviklingspolitik, der føres i det aktuelle land.
Et element i sådanne  

 strategier er naturligvis udviklingsbistanden.
Strategien må også indrettes  

 efter, at der, i de områder hvor migrationsproblemet opstår, gives mulighed  

 for, at migranterne kan blive i regionen.
En vigtig opgave bliver desuden at medvirke til den meget store  

 genbosætning, der kan blive resultatet af den meget positive politiske  

 udvikling.
Dette gælder lande som Afghanistan, Centralamerika, Chile,  

 Sydøstasien.
Kommissionen skal ikke behandle spørgsmålet om integration af indvandrere  

 og flygtninge i det danske samfund.
Disse spørgsmål er udførligt behandlet i  

 Indenrigsministeriets rapport »Integration af indvandrere i  

 Danmark« fra den 27. september 1990.
Bemærkninger til forslagets enkelte punkter Ad pkt. 1 Kommissionen skal kulegrave indvandrer- og flygtningeområdet med henblik  

 på at udforme en helhedsorienteret indvandrer- og flygtningepolitik.
Ad pkt. 2 Kommissionen skal komme med forslag til, hvilke initiativer Danmark bør  

 tage i internationale fora for at fremme en helhedsorienteret indvandrer- og  

 flygtningepolitik, herunder hvordan FN kan deltage mere aktivt i processen.
