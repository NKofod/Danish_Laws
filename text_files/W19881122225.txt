 Antaget, at en underskrevet skylderkendelse eller et frivilligt forlig  

 vil kunne danne grundlag for videregivelse i henhold til lovens § 12, stk. 3,  

 i de tilfælde, hvor gælden ved underskrivelsen er forfalden, og debitor ikke  

 betaler trods flere rykkerskrivelser.
 Et kreditoplysningsbureau anmodede om Registertilsynets stillingtagen til,  

 hvorvidt en skylderkendelse eller et frivilligt forlig, der var underskrevet  

 under nærmere angivne omstændigheder, ville være i overensstemmelse med  

 lovens intentioner, således at de registrerede oplysninger kunne videregives.
I den anledning udtalte Registertilsynet, at det følger af lov om private  

 registre m.v. § 12, stk. 3, at summariske oplysninger om skyldforhold kun må  

 videregives, hvis oplysningerne hidrører fra Statstidende, eller hvis  

 oplysningerne vedrører skyldforhold til samme kreditor på mere end 1.000 kr.,  

 og kreditor har erhvervet den registreredes skriftlige erkendelse af en  

 forfalden gæld eller har foretaget retslige skridt mod den pågældende.
Det  

 fremgår af bemærkningerne til lovforslaget, at bureauerne skal sikre sig det  

 nødvendige bevis for, at der foreligger en skylderkendelse, eller at der er  

 taget retslige skridt.
Det fremgår endvidere af bemærkningerne, at debitors  

 skriftlige erkendelse af en forfalden gæld i reglen vil foreligge i form af  

 et frivilligt forlig, men også en helt formløs, men klar og ubetinget  

 skriftlig erkendelse vil være tilstrækkelig.
Registertilsynet udtalte endvidere, at det har været hensigten på dette  

 område at skærpe kreditoplysningsbureauernes praksis i forbindelse med  

 registrering og videregivelse af summariske oplysninger og således i højere  

 grad pålægge bureauerne at sikre sig, at der ikke sker videregivelse af  

 urigtige eller vildledende oplysninger om den registrerede.
Registertilsynet  

 bemærkede i den forbindelse, at det er kreditoplysningsbureauernes ansvar, at  

 lovens regler er opfyldt.
Registertilsynet bemærkede generelt, at en skriftlig skylderkendelse har  

 retsvirkning, så snart den afgives ved eller efter gældens forfaldstid.
Det  

 må imidlertid i det konkrete tilfælde vurderes, hvorvidt denne betingelse er  

 opfyldt.
Registertilsynet fandt således, at en underskreven skylderkendelse  

 eller et frivilligt forlig vil kunne danne grundlag for videregivelse i  

 henhold til lovens § 12, stk. 3, i de tilfælde, hvor gælden ved  

 underskrivelsen er forfalden, og debitor ikke betaler trods flere  

 rykkerskrivelser.
 Registertilsynets årsberetning 1988 s. 102.
