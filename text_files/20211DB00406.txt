Betænkning afgivet af Børne- og Undervisningsudvalget den 17. december 2021 Betænkning over Forslag til folketingsbeslutning om at opdatere skolesikkerhedsberedskabsplanerne og udarbejde læringsforløb om Muhammedkrisen til brug i undervisningen i folkeskolen [af Mette Thiesen (NB), Ellen Trane Nørby (V), Alex Ahrendtsen (DF), Mai Mercado (KF) og Henrik Dahl (LA)]:
1. Indstillinger Et flertal i udvalget (S, SF, RV, EL og FG) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF, NB og LA) indstiller beslutningsforslaget til vedtagelse uændret.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialistisk Folkeparti Socialistisk Folkepartis medlemmer af udvalget finder det positivt, at regeringen vil indkalde til forhandlinger om udfordringer med censur og selvcensur samt sikring af underviseres undervisningsfrihed uden risiko for trusler om vold eller vold.
SF konstaterer, at Muhammedkrisen, men også emner som Holocaust, Israel-Palæstina-konflikten, folkedrabet i Armenien, kvinders ligestilling og seksuelle frigørelse, seksualundervisning, evolutionsbiologi, abortrettigheder, LGBT+-rettigheder o.a., undertiden bliver konfliktstof i de danske skoleklasser.
Det er afgørende for SF, at der sikres trygge læringsrammer for både undervisere og elever, men også, at det sikres, at konfliktemner vitterlig kan behandles reelt i undervisningen uden kompromisser på grund af frygt, og at det dermed er en anerkendelse af, at skolen er en vigtig arena for elevernes demokratiske dannelse.
For SF er det særlig afgørende, at Muhammedkrisen bliver en integreret del af undervisningen fremover, at Muhammedkrisen behandles grundigt, og at der er let adgang til kvalificeret undervisningsmateriale herom, herunder primærkilderne, som den skelsættende og isoleret set største danske udenrigspolitiske krise i nyere historie, det er.
SF lægger således vægt på, at der skal undervises i Muhammedkrisen, men at Muhammedtegningerne kan indgå i undervisningen som en option, hvis læreren ønsker det.
 Det er vigtigt for dannelsen i forhold til myndighed og demokrati og for forståelsen af demokratiets bærende søjler, herunder presse- og trykkefrihed samt ytringsfrihed, dels at skolen adresserer vigtige emner og historiske hændelsesforløb, dels at hverken skole eller samfund viger tilbage for relevante emner i misforståede hensyn eller af frygt og dermed giver efter for selvcensur.
SF lægger stor vægt på, at der med regeringens indkaldelse til forhandlinger tegner sig en mulighed for en betydelig større politisk bredde i anerkendelsen af Muhammedkrisens skelsættende historiske karakter og en meget bred vilje til at finde løsninger for underviseres udfordringer med konfliktemner og deraf afledte censur eller selvcensur.
Det er for SF at se afgørende vigtigt, at en bredt politisk forankret aftale om spørgsmålet så afgjort vil styrke lærerne og sende et langt klarere signal om bred politisk opbakning til offentligheden om vigtigheden af spørgsmålet.
 Skulle forhandlingerne mellem partierne og regeringen imidlertid  og imod forventning  strande, vil SF fortsat være klar til at stemme for et nyt beslutningsforslag med samme ordlyd som dette.
 Ved 2. behandlingen af beslutningsforslaget stemmer SF imod.
Radikale Venstre Radikale Venstres medlemmer af udvalget mener, at elever skal undervises i muhammedkrisen, og at det er uacceptabelt, at lærere oplever trusler for at undervise i den  helt uacceptabelt.
Men i modsætning til de borgerlige partier vil RV ikke løse det ved at trække noget ned over alle lærere gennem historiekanonen.
 RV er imod, at politikere vil styre skolen med kanoner.
3. Udvalgsarbejdet Beslutningsforslaget blev fremsat den 6. oktober 2021 og var til 1. behandling den 10. december 2021. Beslutningsforslaget blev efter 1. behandling henvist til behandling i Børne- og Undervisningsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Anders Kronborg (S) fmd.
Kim Aas (S) Jens Joel (S) Jan Johansen (S) Julie Skovsby (S) Kasper Sand Kjær (S) Orla Hav (S) Karsten Hønge (SF) Ina Strøjer-Schmidt (SF) Astrid Carøe (SF) Lotte Rod (RV) Anne Sophie Callesen (RV) Marianne Jelved (RV) Jakob Sølvhøj (EL) Pernille Skipper (EL) Uffe Elbæk (FG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (DF) Jens Henrik Thulesen Dahl (DF) Alex Ahrendtsen (DF) Katarina Ammitzbøll (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
