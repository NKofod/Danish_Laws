Skriftlig fremsættelse (24. oktober  

 2001) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om erstatningsansvar og  

 ansvarsforsikring for motordrevne køretøjer.
(Lovforslag nr.
L 50).
 Det foreslås, at kapitel 16 i færdselsloven om  

 erstatningsansvar og ansvarsforsikring  reguleres i en selvstændig lov.  

 Forslaget skal ses som en modernisering og forenkling af  

 færdselsloven.
 Ved forslaget implementeres samtidig direktiv 2000/26/EF  

 om indbyrdes tilnærmelse af medlemsstaternes lovgivning om  

 ansvarsforsikring for motorkøretøjer og om ændring af  

 Rådets direktiv 73/239/EØF og 88/357/EØF (Fjerde  

 motorkøretøjsforsikringsdirektiv).
 Direktivet forbedrer skadelidtes stilling for så  

 vidt angår erstatning for skader ved færdselsuheld med  

 køretøjer forsikret i et EU-land, der har fundet sted i et  

 andet EU-land eller et tredjeland omfattet af den såkaldte  

 grønkortordning.
 Lovforslaget medfører, at der skal fastsættes  

 krav om udpegning af skadebehandlingsrepræsentanter i de enkelte lande,  

 oprettelse af informationskontor og indførelse af et erstatningsorgan.  

 En skadelidt, der er bosat i Danmark, vil således efter lovforslaget  

 kunne henvende sig til en skadebehandlingsrepræsentant i Danmark, frem  

 for at skulle henvende sig til et udenlandsk forsikringsselskab, med deraf  

 følgende sprog- og procedureproblemer.
 Den skadelidte vil endvidere kunne få hjælp  

 fra det danske informationskontor til identifikation af det skadevoldende  

 køretøj, det ansvarlige forsikringsselskab, samt hvilken  

 skadebehandlingsrepræsentant, forsikringsselskabet har udpeget i  

 Danmark.
Endelig vil den skadelidte kunne henvende sig til  

 erstatningsorganet, der kan behandle sagen og eventuelt udbetale erstatning,  

 hvis den skadelidte ikke inden 3 måneder har modtaget et begrundet svar  

 fra det forsikringsselskab, der forsikrer det skadevoldende  

 køretøj.
Den skadelidte er således sikret mod, at  

 forsikringsselskabet ikke får færdiggjort eller stærkt  

 forsinker behandlingen af erstatningskravet.
 Udover denne implementering er der ikke tilsigtet  

 indholdsmæssige ændringer af de nugældende bestemmelser i  

 færdselsloven.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets velvillige behandling.
