Fremsat den 25. februar 2009 af beskæftigelsesministeren (Claus Hjort Frederiksen) Forslag til Lov om ændring af lov om Forebyggelsesfonden (Støtte til udarbejdelse af ansøgning m.v. til Forebyggelsesfonden) § 1 I lov nr. 87 af 30. januar 2007 om Forebyggelsesfonden foretages følgende ændring:
 1. Efter § 4 indsættes:
»§ 4 a.
Beskæftigelsesministeren kan fastsætte regler om, at private virksomheder med under 50 ansatte kan få støtte til udgifter til ekstern bistand forbundet med 1) virksomhedernes ansøgning om støtte til projekt i forbindelse med et åbent opslag, jf. § 25, og 2) virksomhedernes tilbud i forbindelse med et åbent udbud, jf. § 25.« § 2 Loven træder i kraft den 1. juni 2009.
Bemærkninger til lovforslaget Almindelige bemærkninger 1. Indledning Lovforslaget udmønter en del af aftalen mellem regeringen og Socialdemokraterne, Dansk Folkeparti og Det Radikale Venstre om fordelingen og prioriteringen af Forebyggelsesfondens midler for 2009. Det er i forbindelse hermed besluttet, at der skal iværksættes initiativer med henblik på at øge antallet af kvalificerede ansøgninger til Forebyggelsesfonden fra private virksomheder med under 50 ansatte.
 Baggrunden for forslaget er, at Forebyggelsesfonden har konstateret, at der kun er få mindre, private virksomheder, der søger om støtte til projekter inden for fondens hovedformål  at støtte virksomheds- og teknologiprojekter, der forebygger nedslidende rutiner og arbejdsgange og/eller bidrager til at fastholde medarbejdere med dårligt helbred eller bidrager til hurtig tilbagevenden til arbejdsmarkedet af sygemeldte.
 For mange mindre, private virksomheder kan udarbejdelsen af en ansøgning til fonden være en omfattende opgave, og de har måske ikke de nødvendige faglige og økonomiske ressourcer til at udarbejde en projektansøgning, der kan leve op til de kvalitetskrav, der er en forudsætning for, at projektet kan få støtte fra fonden.
 Forslaget giver derfor beskæftigelsesministeren bemyndigelse til at fastsætte regler om, at private virksomheder med under 50 ansatte kan få støtte til ekstern bistand i forbindelse med virksomhedernes udarbejdelse af enten ansøgning om støtte til projekt eller tilbud i forbindelse med åbent udbud.
 Fonden vil inden for en overordnet økonomisk ramme få mulighed for at give støtte til disse virksomheder til de udgifter, der er forbundet med at få ekstern bistand.
Hensigten med støtteordningen er at sikre flere kvalificerede ansøgninger fra de mindre, private virksomheder.
Herved vil flere ansatte i disse virksomheder fremover kunne drage fordel af de muligheder, der er skabt med oprettelsen af Forebyggelsesfonden.
2. Gældende ret Forebyggelsesfonden blev oprettet ved lov nr. 87 af 30. januar 2007. Loven udmøntede den del af aftalen af 20. juni 2006 om initiativer til sikring af fremtidens velstand og velfærd og investeringer i fremtiden (velfærdsaftalen), der vedrørte oprettelse af en forebyggelsesfond.
Fonden er etableret med en bestyrelse, et antal faglige rådgivende udvalg og et sekretariat.
Fonden har på nuværende tidspunkt en samlet kapital på ca. 2,5 mia. kr. og kan yde støtte til projekter, der bl.a. har til formål at forebygge fysisk og psykisk nedslidning på arbejdspladser.
Partierne bag velfærdsaftalen fastlægger de overordnede rammer for uddeling af midler fra Forebyggelsesfonden sideløbende med de årlige finanslovsforhandlinger.
De overordnede rammer kan fastlægges dels ved en fordeling af midler inden for de formål, som fonden kan yde støtte til, dels ved en overordnet prioritering af indsatsområder og eventuelle temaer.
Inden for disse overordnede politiske rammer træffer fonden beslutning om uddeling af midler.
 Forebyggelsesfonden kan give støtte inden for følgende fem hovedområder:
 1) Projekter, der forebygger nedslidende rutiner og arbejdsgange.
 2) Projekter, der bidrager til at fastholde medarbejdere med dårligt helbred eller bidrager til hurtig tilbagevenden til arbejdsmarkedet af sygemeldte.
 3) Projekter, der udvikler ny teknologi inden for de i nr. 1 og 2 nævnte formål.
 4) Projekter til bedre genoptræning og rehabilitering af syge og handicappede.
 5) Projekter, der skal styrke bevidstheden om risiko forbundet med rygning, alkohol, fysisk inaktivitet og fedme.
Støtte fra fonden ydes efter Europa-Kommissionens godkendelse af 28. juni 2007 i statsstøttesag nr.
N 252/2007.
Fonden tildeler støtte enten efter ansøgning eller efter accept af tilbud.
Fonden har således både mulighed for at indkalde ansøgninger i åbne opslag eller at indkalde tilbud i åbne udbud.
Opslag og udbud skal indeholde oplysninger om de konkrete temaer og ansøgnings- og udbudskriterier samt oplysninger om den økonomiske ramme for støtte.
Temaer og udbudskriterier skal ligge inden for de formål, som fonden kan yde støtte til, og inden for de overordnede politiske rammer.
Indkomne ansøgninger og tilbud, som overholder ansøgnings- og tilbudskravene, vurderes af de faglige, rådgivende udvalg.
Fagligt velkvalificerede ansøgninger og tilbud bliver forelagt fondens bestyrelse, som ud fra en overordnet strategisk vurdering af ansøgningernes og tilbuddenes relevans træffer afgørelse om, hvilke ansøgninger og tilbud der skal støttes.
 På baggrund af en bemyndigelsesbestemmelse i lovens § 4, stk. 4, er der i § 3 i bekendtgørelse nr. 410 af 7. maj 2007 om ansøgning om støtte til Forebyggelsesfonden fastsat regler om, at organisationer, konsulenter, arbejdsmiljørådgivere eller andre kan bistå virksomheder med at udforme ansøgning m.v.
 Efter den gældende lov er der ikke hjemmel til at yde støtte til udgifter til ekstern bistand forbundet med udarbejdelse af ansøgning om støtte til projekter eller tilbud i forbindelse med åbent udbud.
3. Beskæftigelsesministeriets overvejelser Inden for Forebyggelsesfondens primære hovedformål (forebyggelse af nedslidende rutiner og arbejdsgange og/eller fastholdelse af medarbejdere med dårligt helbred) har fonden hidtil modtaget ansøgninger fra mindre, private virksomheder svarende til, at knap en tredjedel af alle ansøgninger fra private virksomheder er fra mindre virksomheder.
Over 90 pct. af de private virksomheder i Danmark har under 50 ansatte.
Omkring halvdelen af de beskæftigede i den private sektor er ansat i virksomheder med under 50 ansatte.
I lyset heraf er det udtryk for en underrepræsentation, at de mindre virksomheder kun udgør knap en tredjedel af alle ansøgninger fra private virksomheder under fondens primære hovedformål.
 For mange mindre, private virksomheder kan udarbejdelsen af en ansøgning til fonden være en omfattende opgave, og de har måske ikke de nødvendige faglige og økonomiske ressourcer til at udarbejde en ansøgning om et projekt af en tilstrækkelig kvalitet, så den kan opnå støtte fra fonden.
 Det forventes derfor, at en tilskudsordning til ekstern bistand sammen med en forstærket information og vejledning fra Forebyggelsesfondens side kan øge de mindre, private virksomheders andel af de samlede ansøgninger.
4. Lovforslagets indhold Forslaget skal medvirke til, at mindre, private virksomheder med under 50 ansatte, der i dag ikke har de fornødne økonomiske ressourcer til at benytte ekstern bistand og ikke mener selv at have de fornødne faglige kvalifikationer til at kunne gennemføre en ansøgningsproces alligevel søger Forebyggelsesfonden om støtte.
Hensigten med forslaget er at tilskynde disse virksomheder til at søge fonden om støtte og samtidig forbedre kvaliteten af de indsendte ansøgninger.
 Med forslaget bemyndiges beskæftigelsesministeren derfor til at fastsætte regler om, at mindre, private virksomheder med under 50 ansatte kan modtage støtte til udgifter afholdt til ekstern bistand i forbindelse med virksomhedernes udarbejdelse af ansøgning om støtte til projekt eller tilbud i forbindelse med åbent udbud.
Det er hensigten, at virksomheden automatisk skal modtage støtte, hvis ansøgningen eller tilbuddet opfylder Forebyggelsesfondens kvalitetskriterier for projekter eller udbud og bliver godkendt af fondens faglige rådgivende udvalg.
Virksomheder skal således ikke sende særskilt ansøgning om støtte til udarbejdelse af ansøgning m.v.
Støtten forudsætter, at de støtteberettigede udgifter er udgifter til ekstern bistand, der ydes af eksterne aktører, og at udgifterne hverken er varige eller regelmæssige, eller indgår i virksomhedens almindelige driftsudgifter, såsom løbende skatterådgivning, regelmæssig juridisk rådgivning eller reklamevirksomhed.
Endvidere forudsættes, at en virksomhed alene vil kunne modtage op til 50 procent af de udgifter, som virksomheden har afholdt til ekstern bistand.
Disse forudsætninger følger af, at størstedelen af støtten forventes givet i overensstemmelse med artikel 26 om støtte til konsulentbistand til små og mellemstore virksomheder i Kommissionens forordning (EF) nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning), jf. bemærkningerne under pkt. 7.
 Støtten forudsættes ydet i det omfang EUs statsstøtteregler giver mulighed herfor.
5. De økonomiske og administrative konsekvenser for det offentlige Forebyggelsesfonden blev oprettet i 2007 med en kapital på 3 mia. kr.
Støtten til de mindre, private virksomheders udgifter til ekstern bistand ved udarbejdelsen af ansøgning eller tilbud skal afholdes af fondens midler.
Den foreslåede tilskudsordning vil derfor ikke resultere i yderligere udgifter for staten.
 Forslaget har ikke i øvrigt administrative eller økonomiske konsekvenser for det offentlige.
 6. De økonomiske og administrative konsekvenser for erhvervslivet m.v.
 Mindre, private virksomheder kan få støtte til udarbejdelse af ansøgning m.v.
 Da det er frivilligt for virksomhederne at søge støtte fra Forebyggelsesfonden, og da virksomhederne ikke skal sende særskilt ansøgning om støtte til udarbejdelse af ansøgning m.v., vurderes forslaget ikke at medføre administrative konsekvenser for virksomhederne.
7. De administrative konsekvenser for borgerne Forslaget har ingen administrative konsekvenser for borgerne.
8. De miljømæssige konsekvenser Forslaget har ingen miljømæssige konsekvenser.
9. Forholdet til EU-retten Forslaget berører EUs regler om statsstøtte.
I det omfang fondens midler udbetales som økonomisk støtte til private virksomheder, falder udbetalingerne fra fonden som udgangspunkt ind under EUs regler for statsstøtte.
Det vil således være en forudsætning for at modtage støtte, at dette kan ske i henhold til EUs statsstøtteregler.
Støtten vil som udgangspunkt blive ydet efter gældende gruppefritagelsesforordninger og efter reglerne om de minimis-støtte.
 Størstedelen af støtten forventes således givet i overensstemmelse med artikel 26 om støtte til konsulentbistand til små og mellemstore virksomheder i Kommissionens forordning (EF) nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning). Kun en meget lille del af den udbetalte støtte forventes ydet efter Kommissionens forordning (EF) nr. 1998/2006 af 15. december 2006 om anvendelse af EF-traktatens artikel 87 og 88 på de minimis-støtte.
 10. Hørte organisationer m.v.
 Lovforslaget har været sendt i høring hos:
 Forebyggelsesfonden, Det Nationale Forebyggelsesråd, Danske Handicaporganisationer, Ældresagen, Ældremobiliseringen, OSI  Organisationen af Selvejende Institutioner, Foreningen af Socialchefer i Danmark, KA Pleje, Sammenslutningen af Ældreråd i Danmark, Lederforum, Arbejdsmiljørådet, Landsorganisationen i Danmark, Funktionærernes og Tjenestemændenes Fællesråd, Akademikernes Centralorganisation, Dansk Arbejdsgiverforening, Sammenslutningen af Landbrugets arbejdsgivere (SALA) og Landbrugsrådet, Finanssektorens Arbejdsgiverforening, Ledernes Hovedorganisation, KL (Kommunernes Landsforening), Danske Regioner, Den Kooperative Arbejdsgiver- og Interesseorganisation i Danmark, Kristelig Arbejdsgiverforening, Kristelig Fagbevægelse og Frie Funktionærer.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Bestemmelsen giver beskæftigelsesministeren bemyndigelse til at fastsætte regler om, at mindre, private virksomheder med under 50 ansatte kan modtage støtte til udgifter til ekstern bistand i forbindelse med virksomhedernes udarbejdelse af enten ansøgning om støtte til projekt i forbindelse med et åbent opslag eller tilbud i forbindelse med et åbent udbud.
Ved virksomhed forstås i denne sammenhæng en juridisk enhed som defineret i lov om Det Centrale Virksomhedsregister.
Det er herudover en forudsætning, at virksomheden falder ind under definitionen af små og mellemstore virksomheder i bilag 1 til Kommissionens generelle gruppefritagelsesforordning.
I overensstemmelse med bilag 1 til denne forordning defineres antallet af ansatte som fuldtidsansatte i det senest afsluttede regnskabsår, hvor eventuelt sæson- eller deltidsansatte i beregningen indgår som brøkdele af antal fuldtidsansatte.
Antallet af ansatte opgøres, ligeledes i overensstemmelse med bilag 1, på baggrund af oplysningerne herom i virksomhedens regnskaber.
Såfremt de fornødne oplysninger ikke er indeholdt i regnskaberne, kan virksomheden på tro og love oplyse antallet af ansatte.
I forbindelse med udmøntningen af bemyndigelsen vil det blive undersøgt, i hvilket omfang det er muligt at benytte eksisterende oplysninger fra eksempelvis ATP-huset.
Ansøgning forudsættes afgivet på tro og love.
For at flest mulige virksomheder og ansatte kan få gavn af den nye støtteordning, er det hensigten, at der administrativt fastsættes et loft for, hvor meget en virksomhed kan få i støtte til én ansøgnings-/tilbudsproces, ligesom en virksomhed alene kan bevilliges støtte til gennemførelse af ansøgningsprocessen én gang.
Beløbsloftet foreslås i første omgang fastsat til at være 50.000. kr.
En virksomhed kan således modtage op til 50.000 kr. pr. projekt m.v.
Det forudsættes, at en virksomhed alene vil kunne modtage op til 50 procent af de udgifter, som virksomheden har afholdt til ekstern bistand.
 I de tilfælde, hvor flere virksomheder går sammen om et projekt, er det et krav for at modtage støtte til udarbejdelsen af ansøgning m.v., at alle virksomhederne hver for sig har under 50 ansatte.
Det er hensigten, at virksomheden automatisk skal modtage støtte, hvis ansøgningen eller tilbuddet opfylder Forebyggelsesfondens kvalitetskriterier for projekter eller udbud og bliver godkendt af fondens faglige rådgivende udvalg.
På denne måde sikres det, at mindre, private virksomheder, der udarbejder en kvalificeret ansøgning ved hjælp af ekstern bistand, modtager støtte hertil, uanset om deres projekt i sidste ende bliver prioriteret og fremmet af fondens bestyrelse.
Virksomheden skal kunne dokumentere de afholdte udgifter til ekstern bistand og i øvrigt opfylde nærmere fastsatte vilkår for at modtage støtte.
Virksomheden har krav på at modtage støtte, hvis betingelserne for at få støtte er opfyldt.
Udbetaling af støtte kan ske efter indsendelse af dokumentation for de afholdte udgifter.
Forslaget berører EUs regler om statsstøtte.
Den påtænkte udbetaling af støtte til ekstern bistand kan ske inden for gældende regler om virksomheders modtagelse af statsstøtte, herunder gældende gruppefritagelsesforordninger og reglerne om de minimis-støtte.
Størstedelen af støtten forventes ydet i overensstemmelse med artikel 26 i Kommissionens generelle gruppefritagelsesforordning.
Den øvrige støtte vil blive ydet i overensstemmelse med Kommissionens forordning (EF) nr. 1998/2006 af 15. december 2006 om anvendelse af traktatens artikel 87 og 88 på de minimis-støtte.
 Kommissionen vil blive informeret om støtteordningen, jf. artikel 9 i ovennævnte gruppefritagelsesforordning.
 Forebyggelsesfonden påser, at administrationen af støtteordningen overholder gældende EU-regler om statsstøtte.
Til § 2 Regler udstedt i medfør af den foreslåede bestemmelse om støtte til mindre, private virksomheder, der får ekstern bistand ved udformning af ansøgning m.v. til Forebyggelsesfonden, kan træde i kraft uden forudgående anmeldelse til Kommissionen, da den administreres inden for gældende regler om statsstøtte til virksomheder.
Størstedelen af støtten forventes givet i overensstemmelse med Kommissionens generelle gruppefritagelsesforordning.
Kun en meget lille del af den udbetalte støtte forventes ydet efter Kommissionens forordning (EF) nr. 1998/2006 af 15. december 2006 om anvendelse af traktatens artikel 87 og 88 på de minimis-støtte.
 Der henvises til bemærkningerne til § 1.
 Forslaget har virkning for ansøgninger, som Forebyggelsesfonden modtager efter ikrafttrædelsestidspunktet (1. juni 2009). Det forventes, at bekendtgørelsen, der udmønter bemyndigelsesbestemmelsen, vil træde i kraft samtidig med loven.
