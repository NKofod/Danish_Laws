Skriftlig fremsættelse (14. marts 2018) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af lov om ændring af udlændingeloven (Midlertidig beskyttelsesstatus for visse udlændinge samt afvisning af realitetsbehandling af asylansøgninger, når ansøgeren har opnået beskyttelse i et andet EU-land m.v.) (Ophævelse af revisionsbestemmelse) (Lovforslag nr.
L 180) Med lov nr. 153 af 18. februar 2015 om ændring af udlændingeloven (Midlertidig beskyttelsesstatus for visse udlændinge samt afvisning af realitetsbehandling af asylansøgninger, når ansøgeren har opnået beskyttelse i et andet EU-land m.v.) blev der indført en mulighed for at give midlertidig beskyttelsesstatus efter udlændingelovens § 7, stk. 3, til udlændinge, hvis behov for beskyttelse har baggrund i en særlig alvorlig situation i hjemlandet i forbindelse med en væbnet konflikt eller lignende.
Der var ikke med lovændringen tale om en udvidelse af adgangen til at opnå asyl i Danmark.
Derimod betød de nye regler bl.a., at myndighederne hvert år  i de første tre år  skal tage stilling til, om der fortsat er et beskyttelsesbehov.
Dette har skabt øget mulighed for at sende personer, der ikke længere har et beskyttelsesbehov, tilbage til deres hjemlande.
Ifølge § 3 i lov nr. 153 af 18. februar 2015 skal der i folketingsåret 2017-2018 fremsættes lovforslag om revision af reglerne om midlertidig beskyttelsesstatus.
Det fremgår af lovforarbejderne, at der forud for et sådant lovforslag skal ske en evaluering af ordningen.
 Til brug for evalueringen har Udlændinge- og Integrationsministeriet indhentet udtalelser fra relevante myndigheder og organisationer mv. om deres praktiske erfaringer med reglerne om midlertidig beskyttelsesstatus.
På baggrund af de indkomne udtalelser har Udlændinge- og Integrationsministeriet udarbejdet en evaluering af reglerne om en midlertidig beskyttelsesstatus, som er sendt til Folketinget sammen med nærværende lovforslag.
På baggrund af de indkomne udtalelser er det ministeriets opfattelse, at reglerne om midlertidig beskyttelsesstatus efter udlændingelovens § 7, stk. 3, fungerer efter den tiltænkte hensigt.
 Det foreslås derfor i lovforslaget at ophæve revisionsbestemmelsen i lovens § 3.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
