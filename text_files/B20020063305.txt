Bekendtgørelse om redskaber til fiskeri  

 efter hesterejer og rejekonge1) I medfør af § 10, stk. 1, § 32, stk. 1, og § 130, stk. 2 og 4, i  

 fiskeriloven, jf. lov nr. 281 af 12. maj 1999, som senest ændret ved  

 lov nr. 369 af 6. juni 2002, og efter bemyndigelse fastsættes:
 § 1. Denne bekendtgørelse gælder for  

 danske fiskeres erhvervsmæssige fiskeri med dansk indregistrerede  

 fiskerfartøjer efter hesterejer og rejekonge i alle farvande.
 § 2.  Under fiskeriet skal der anvendes et selektivt trawl, der  

 opfylder følgende betingelser:
 1)	Foran løftet skal trawlen være forsynet med et si-net,  

 der leder bifangsten ud gennem en slids i bunden af trawlen.
 2)	Maskemålet i løftet skal mindst være 20 mm  

 helmaske.
 3)	Maskemålet i si-nettet må højst være 60 mm  

 helmaske.
 Stk. 2. Det er forbudt at anvende bomtrawl med en  

 bomlængde på over 10 meter eller bomtrawl, hvis samlede  

 bomlængde målt som summen af hver bom overstiger 10 meter eller  

 som kan forlænges til mere end 10. Længden af en bom måles  

 mellem dens yderpunkter inklusive alle hertil fastgjorte anordninger.
§ 3. Hvis der findes redskaber om bord som det i §  

 2 anførte trawl til fangst af hesterejer, skal andre redskaber om bord  

 opbevares på en måde, der ikke giver mulighed for umiddelbart  

 skift til andre typer fiskeri.
Sådanne redskaber skal derfor være  

 indenbords og eventuel slæbewire skal være frasjæklet.
 Stk. 2. Det er ikke tilladt at have bifangst af andre  

 arter om bord.
 § 4. Bestemmelser for maskemål anses for  

 overholdt, når et fladt måleredskab af en tykkelse på 2 mm  

 og med en bredde svarende til det fastsatte maskemål let kan gå  

 igennem den diagonalt strakte maske (helmaske), når nettet er  

 vådt.
 § 5. Overtrædelse eller forsøg  

 på overtrædelse af bestemmelserne i §§ 2 og 3 straffes med  

 bøde.
 Stk. 2. Der kan pålægges selskaber mv.  

 (juridiske personer) strafansvar efter reglerne i straffelovens 5.  

 kapitel.
 § 6. Bekendtgørelsen træder i kraft  

 den 10. august 2002.
Fiskeridirektoratet, den 1. august  

 2002 Jørgen Fredsted /Jørgen Bohn 1)   Ved bekendtgørelsen opfyldes  

 forpligtelsen efter Artikel 25 i Rådets Forordning (EF) Nr. 850/98 om  

 bevarelse af fiskeressourcerne gennem tekniske foranstaltninger til  

 beskyttelse af unge marine organismer som ændret ved Artikel 1 i  

 Rådets Forordning (EF) Nr. 1298/90 af 8. juni 2000 om femte  

 ændring af forordning (EF) Nr. 850/98.
