 En tv-reklame for en butikskæde, i form af en omtale af, at denne  

 butikskæde inden for et ikke nærmere defineret vareudvalg var billigere end  

 navngivne konkurrenter, blev anset for at være i strid med de generelle  

 principper for sammenlignende reklame, som kommer til udtryk i artikel 5 i  

 kodex for reklamepraksis og i Forbrugerombudsmandens retningslinier for  

 vejledende prisreklame af juni 1978. Nævnet finder generelt, at der bør  

 udvises stor tilbageholdenhed med anvendelsen af sammenlignende reklame i tv.
 Ved skrivelse af 20.12.88 har De som advokat for Brugsen og Irma A/S  

 påklaget et reklameindslag for butikskæden Netto, der er bragt i TV 2 den  

 14.12.88.
 I reklameindslaget siges bl.a.: »Når jeg har været inde at handle hos  

 Netto, så får jeg nogle store net fulde af madvarer, og det koster ikke nær  

 så mange penge, som hvis jeg går i Brugsen og Irma«.
 Det er Deres opfattelse, at reklamen er illoyal og i strid med  

 Markedsføringslovens §§ 1 og 2.
TV-Reklamenævnet har indhentet en udtalelse om sagen fra annoncøren, jfr.  

 skrivelse af 30.12.88 fra advokatfirmaet Kromann, Nørregaard og Friis.
Heri  

 bestrides det, at reklameindslaget kan give grund til klage, ligesom det  

 påpeges, at der haves og kan fremlægges dokumentation for, at Netto generelt  

 har et lavere prisniveau end Brugsen og Irma A/S.
 Sagen har været behandlet på nævnets møde den 9. ds.
Nævnet finder generelt, at der bør udvises stor tilbageholdenhed med  

 anvendelsen af sammenlignende reklame i tv, dels fordi de konkurrenter, der  

 sammenlignes med, ikke har praktisk mulighed for at tage til genmæle inden  

 for det tidsrum, hvor reklamen er aktuel, dels fordi tv-reklameindslag  

 normalt er så kortfattede, at kravene til loyal og korrekt information  

 vanskeligt kan opfyldes.
Hvad særligt angår prissammenligninger inden for  

 dagligvarehandlen gælder det, at sådanne sammenligninger let kan være  

 vildledende, idet prisniveauet for de enkelte varer er noget fluktuerende,  

 bl.a. som følge af anvendelsen af tilbudspriser o.lign.
 I det konkrete tilfælde finder nævnet, at reklameindslaget er kritisabelt  

 og i strid med såvel artikel 5 i Kodex for Reklamepraxis som  

 Forbrugerombudsmandens retningslinier for sammenlignende prisreklame af juni  

 1978, allerede fordi vareudvalget er for uspecifikt (»store fulde net af  

 madvarer«) og prissammenligningen for upræcis (»ikke nær så mange  

 penge«). Uanset nævnet ikke finder grund til at betvivle, at Netto  

 generelt har et lavt prisniveau, finder man således, at reklamebudskabet har  

 fået en utilladelig form.
 Nævnet har herefter henstillet til TV 2-Reklame A/S (TVR), at  

 reklameindslaget ikke bringes på ny.
 Det tilføjes, at nævnet ikke har fundet anledning til at kritisere den  

 anvendte interviewform, der næppe i sig selv kan føre til fejlopfattelser hos  

 seerne.
