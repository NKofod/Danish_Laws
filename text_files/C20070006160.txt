 Sundhedsstyrelsens vejledning om gratis vaccination mod visse smitsomme sygdomme m.v.
 Ifølge Indenrigs- og Sundhedsministeriets bekendtgørelse nr. 1171 af 7. december 2005 om gratis vaccination mod visse smitsomme sygdomme m.v., som ændret ved bekendtgørelse nr. 1046 af 27. august 2007, der træder i kraft 1. oktober 2007, omfatter det danske vaccinationsprogram tilbud om gratis vaccination mod:
1) kighoste, difteri, stivkrampe, polio, mæslinger, fåresyge og røde hunde af personer under 18 år, 2) røde hunde af kvinder over 12 år, 3) infektioner forårsaget af bakterien Hæmophilus influenzae type b hos børn under 6 år, 4) infektioner forårsaget af pneumokokbakterien, Streptococcus pneumoniae hos børn under 2 år.
1. Generelt om vaccination Sundhedsstyrelsen anbefaler, at vaccinationerne så vidt muligt følger de profylaktiske børneundersøgelser og gives efter følgende skema:
 For at få børnene vaccineret på den hurtigste og mest hensigtsmæssige måde, anbefales vaccinationsplanen så vidt muligt overholdt.
For børn, hvis vaccination er påbegyndt i udlandet, gælder, at supplerende vaccination gives efter det danske program.
Vaccinerne i børnevaccinationsprogrammet kan gives med vilkårligt indbyrdes interval.
I tilfælde af akut sygdom med feber bør vaccination udskydes.
Almindelig forkølelse uden feber giver ikke anledning til at udskyde vaccination.
Børn, der har en sygdomstilstand i mulig udvikling eller under udredning, bør ikke vaccineres, før tilstanden er stationær og diagnostisk afklaret.
Alle vaccinationer kan medføre feber, og feberkramper kan derfor forekomme.
Visse lette bivirkninger ses så hyppigt, at de betragtes som forventelige, mens alvorlige vaccinationsreaktioner er ekstremt sjældne.
 Vedrørende kontraindikationer og bivirkninger i øvrigt, administrationsmåde, dosering, opbevaring og holdbarhed samt tilsætningsstoffer henvises til de brugsanvisninger, der følger med de enkelte vacciner.
2. Indberetning af bivirkninger og skader Bivirkninger Lægen har pligt til at foretage indberetning af bivirkninger til Lægemiddelstyrelsen ifølge bekendtgørelse nr. 1237 af 12/12 2005 om indberetning af bivirkninger ved lægemidler m.m.
Lægerne skal i medfør af bekendtgørelsens § 3, stk. 1, indberette alle formodede bivirkninger, som de får formodning om hos patienter, de har i behandling.
Det gælder for alle nye lægemidler.
For lægemidler, som er godkendt ved en markedsføringstilladelse fra Lægemiddelstyrelsen eller Europa-Kommissionen, gælder indberetningspligten i henhold til § 3, stk. 1, kun i de første 2 år efter faktisk markedsføring af lægemidlet er påbegyndt eller særlig udlevering.
Herefter omfatter indberetningspligten alle alvorlige eller uventede bivirkninger, som de pågældende læger får formodning om hos patienter, de har i behandling, jf. bekendtgørelsens § 3, stk. 2.
Skader Ifølge lov om klage- og erstatningsadgang inden for sundhedsvæsenet kapitel 4, påhviler det enhver autoriseret sundhedsperson, som i sin virksomhed bliver bekendt med skader, som må antages at kunne give ret til erstatning, at informere skadelidte herom samt i fornødent omfang at bistå med anmeldelse til Patientforsikringsforeningen, jf. lov om klage og erstatningsadgang inden for sundhedsvæsenet § 45.
3. Rekvisition og honorering Rekvisition Til vaccinationerne anvendes vacciner, der rekvireres og udleveres gratis fra Statens Serum Institut, jf. § 2 i Sundhedsministeriets bekendtgørelse nr. 1171 af 7. dec. 2005 om gratis vaccination mod visse smitsomme sygdomme mv., som ændret ved bekendtgørelse nr. 1046 af 27. august 2007.
Honorering Honorarer for vaccination betales af regionerne, jf. § 3, stk. 2 i Sundhedsministeriets bekendtgørelse nr. 1171 af 7. december 2005 om gratis vaccination mod visse smitsomme sygdomme m.v.
4. Ikrafttræden Denne vejledning træder i kraft 1. november 2007. Samtidig bortfalder Sundhedsstyrelsens vejledning nr. 199 af 11. december 1996, samt Sundhedsstyrelsens retningslinier nr. 9544 af 17. december 1986.
