Bekendtgørelse om apotekernes indsendelse af regnskabsoplysninger I medfør af § 47, stk. 3, og § 72, stk. 2, i lov om apoteksvirksomhed, jf. lovbekendtgørelse nr. 1040 af 3. september 2014, fastsættes:
§ 1. De apoteksregnskaber, som apotekeren skal udarbejde i henhold til bekendtgørelse om apotekeres og apotekerkæders aflæggelse af regnskab, skal indtastes i det af Sundhedsstyrelsen anviste skema, og indsendes til Sundhedsstyrelsen via e-post.
Hvis apotekeren på anden vis indsender regnskabet, eller hvis der ændres i skemaets struktur eller format, anses regnskabet ikke for afleveret.
§ 2. Ved indsendelse af apoteksregnskaber til Sundhedsstyrelsen via e-post skal apotekeren anvende Nets DanID A/S' offentligt tilgængelige løsning til underskrift af e-post for at sikre afsenders identitet.
Regnskabet skal indsendes til en e-postadresse anvist af Sundhedsstyrelsen i det årlige regnskabsmateriale, som offentliggøres på styrelsens hjemmeside.
 § 3. Apoteksregnskaber, som skal udarbejdes for hvert kalenderår, jf. § 1 i bekendtgørelse om apotekeres og apotekerkæders aflæggelse af regnskab, skal være indsendt til Sundhedsstyrelsen inden den 1. april i det følgende kalenderår, jf. dog stk. 2 og 3.
 Stk. 2. For apotekere, hvor apotekerbevilling bortfalder, jf. apotekerlovens § 22, skal apoteksregnskab indsendes senest 4 måneder efter bevillingsophør.
 Stk. 3. For apotekere, hvor apotekerbevilling bortfalder, jf. apotekerlovens § 22, og hvor Sundhedsstyrelsen efter apotekerlovens § 19 midlertidigt overtager driften, skal apoteksregnskab indsendes senest 4 måneder efter ophør af Sundhedsstyrelsens midlertidige drift.
 § 4. Undlader en apoteker at indsende apoteksregnskaber som anført i §§ 1 og 2, og indenfor de angivne tidsfrister i § 3, kan apotekeren pålægges daglige eller ugentlige bøde, jf. § 74 i lov om apoteksvirksomhed.
 § 5. Bekendtgørelsen træder i kraft den 5. oktober 2015.
 Stk. 2. Bekendtgørelsen finder anvendelse for regnskaber for regnskabsåret 2015 og efterfølgende år.
 Stk. 3. Bekendtgørelse nr. 1249 af 9. december 2011 om apotekernes indsendelse af regnskabsoplysninger ophæves.
