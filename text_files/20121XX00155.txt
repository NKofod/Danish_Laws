Skriftlig fremsættelse (16. november 2012) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til Lov om ændring af lov om Forebyggelsesfonden (Ændring og udvidelse af fondens formål m.v.) (Lovforslag nr.
L 77) Regeringen har med udspillet, Et godt og langt arbejdsliv for alle lanceret en målretning af Forebyggelsesfonden.
Enhedslisten har tilsluttet sig udspillet og på denne baggrund fremsætter regeringen forslag til ændring af lov om Forebyggelsesfonden.
Lovforslaget har til formål at sikre et tydeligere samspil mellem de forskellige indsatser, herunder at arbejdsmiljøindsatsen knyttes tættere til beskæftigelsesindsatsen.
 Med lovforslaget foreslås det, at fonden fremover kan yde støtte til:
 1) Indsatser, der forebygger fysisk og psykisk nedslidning samt arbejdsulykker og erhvervssygdomme.
 2) Indsatser, der bidrager til at fastholde seniorer samt medarbejdere med nedsat arbejdsevne, eller som bidrager til hurtig tilbagevenden til arbejdsmarkedet efter sygdom.
 3) Indsatser, der bidrager til inklusion på arbejdsmarkedet.
 Det foreslås, at den støtte, der fremover gives til arbejdspladser/virksomheder, primært skal være i form af foruddefinerede og mere målrettede indsatser, som trin for trin beskriver aktiviteter, der gennemføres på virksomheden.
 Endvidere foreslås det, at fondens bestyrelse gøres mindre og højst kan bestå af 11 medlemmer.
Der udpeges ikke suppleanter for bestyrelsens medlemmer, og de faglige rådgivende udvalg nedlægges.
Begrundelsen for en mindre bestyrelse er hensynet til en mere effektiv fond.
 Endelig foreslå det, at fondens navn ændres til Fonden for Forebyggelses og Fastholdelse.
 Det foreslås, at lovforslaget træder i kraft den 1. januar 2013. Jeg skal derfor gøre opmærksom på, at lovforslaget ønskes færdigbehandlet inden jul med henblik på ikrafttræden ved årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
