Nr BSF 37 Forslag til folketingsbeslutning om afskaffelse af entre på de statslige  

 museer Fremsat af Bent Hindrup Andersen (EL) Jette Gottlieb (EL) Søren  

 Søndergaard (EL) den 7. november 1995 Folketinget opfordrer regeringen til i indeværende folketingsår at fremsætte forslag om afskaffelse af entre til de statslige museers faste samlinger.
Bemærkninger til forslaget Entreordningen til statens faste samlinger har snart eksisteret i 5 år.  

 Forslagsstillerne finder på den baggrund, at der er brug for at revurdere og  

 ændre den beslutning, som et flertal i Folketinget har truffet.
 Det blev af den daværende kulturminister oplyst til Folketinget i 1992,  

 efter at ordningen havde fungeret i et år, at besøgstallet samlet var gået  

 frem, men at fremgangen alene skyldtes genåbningen af Nationalmuseet.  

 Herudover var der tale om en tilbagegang i besøgstallet for de tre øvrige  

 samlinger, der havde indført entre til de faste samlinger: Statens Museum for  

 Kunst, Tøjhusmuseet og Den Hirschsprungske Samling.
Der henvises til kulturministerens besvarelse af spm. nr.
S 1150 stillet i  

 henhold til Folketingets forretningsordens § 20 i folketingsåret 1991-92, jf.  

 Folketingstidende 1991-92, forhandlingerne sp. 11574-77.
De forskellige meldinger fra de enkelte museer efterfølgende om stigninger  

 eller fald i besøgstal er afhængige af, om der er afholdt særudstillinger og  

 deraf følgende presseomtale.
Forslagsstillerne ønsker fortsat, at museerne  

 får mulighed for at opkræve entre ved særudstillinger.
De økonomiske  

 konsekvenser for de enkelte museer må således anses for at være minimale og  

 kan forhåbentlig opvejes af et langt større besøgstal samt af statslige  

 bevillinger, der kompenserer for de manglende entreindtægter for de faste  

 samlinger.
I svar til Finansudvalget oktober 1994 er entreindtægten  

 budgetteret til 10,5 mio. kr. i 1995.
Forslagsstillerne anser det for formålsløst at opretholde en økonomisk  

 barriere, der begrænser udbredelsen af og interessen for den kunst og  

 kulturarv, som staten er i besiddelse af.
Der bør naturligt være fri adgang  

 for befolkningen, folkeskolerne og børne- og uddannelsesinstitutioner til at  

 besøge vores fælles kulturarv og bese de gaver, som ofte vederlagsfrit er  

 overdraget til statens faste samlinger.
