Klage over manglende information forud for operation for åreknuder Nævnet fandt grundlag for at kritisere overlægen for hans information af patienten i maj 2000 på klinikken.
Nævnet lagde til grund, at der forud for operationen af patienten var planlagt, og efterfølgende blev gennemført, operation med anvendelse af en snitsårsmetode, hvorved åreknuderne blev udtrukket via små hudsnit.
Nævnet oplyste, at risikoen for en nervelæsion ved denne operationsteknik ikke er sjældent forekommende.
Denne komplikation forekommer hos 5-10 % af de opererede, dog sjældent invaliderende.
De typiske symptomer omfatter sensibilitetsudfald i den nedre del af skinnebenets inderside.
Det var på denne baggrund nævnets opfattelse, at overlægen forud for indgrebet burde have informeret patienten om risikoen for sensibilitetsudfald i den nedre del af skinnebenets inderside.
Endvidere burde overlægen have informeret om risikoen for, at der hos ganske få patienter (formentlig under 1 %) forekommer alvorlige og vedvarende gener.
