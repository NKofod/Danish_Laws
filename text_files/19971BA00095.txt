Nr BSF 95 Forslag til folketingsbeslutning om nedsættelse af en kommission til  

 udredning af hashens virkninger Fremsat af Anne Baastrup (SF) Jes Lunde (SF) Villy Søvndal (SF) den 13. januar 1998 Folketinget opfordrer regeringen til at nedsætte en kommission med det  

 formål at udrede hashens virkning og fremkomme med forslag, der kan danne  

 grundlag for en ny politik på området.
 Kommissionen foreslås at have følgende kommissorium og sammensætning:
 1. Kommissionen skal gennem forskningsmæssigt arbejde afklare de  

 usikkerhedspunkter, der er omkring hashens virkninger kulturelt, socialt,  

 psykologisk, økonomisk og samfundsmæssigt.
 2. Kommissionen skal sammensættes af nationale og internationale  

 eksperter.
 3. Kommissionen skal udarbejde de videnskabelige kriterier for bedømmelsen  

 af det materiale, som indgår i arbejdet.
 4. Kommissionen skal udarbejde en redegørelse for hashens virkninger samt  

 forslag til politikudvikling af området.
 5. Kommissionen skal afslutte sit arbejde hurtigst muligt og senest den 1.  

 juli 1999.
Bemærkninger til forslaget Hashens virkninger har været genstand for debat gennem en længere periode.  

 Folketingets høring om hash den 26. november 1997 afslørede, at den vigtige  

 debat føres på et meget usikkert grundlag.
Høringen fremhævede flere områder,  

 hvor der var uoverensstemmelser mellem videnskabelige vurderinger og den  

 hashpolitik, der bliver ført i Danmark.
Hovedkonklusionen på høringen var, at  

 man ved meget om hashens kulturelle og industrielle anvendelsesform, men at  

 man stort set ikke anvender denne viden i den konkrete politikudformning.
Det er vigtigt, at lovgivningen bliver tidssvarende, så indsatsen over for  

 hash optimeres.
Og beslutningen om en ændret hashpolitik må bygge på  

 videnskabeligt korrekte data.
I dag foreligger der forskellige vurderinger af  

 de eksisterende rapporter om hashens virkninger, og derfor er der usikkerhed  

 om dataenes anvendelighed.
Disse usikkerhedspunkter skal afklares, så der kan  

 skabes grundlag for en ændret indsats over for hashproblematikken.
Lovgivningens kriminalisering af hash skaber en række problemer.
Blandt  

 andet er der en sammenhæng mellem organiserede kriminelle grupper og  

 hashdistributionen.
Hashens sociale og psykologiske virkning er et andet  

 område, der ofte debatteres.
Samtidig er det også det område, hvor der  

 hersker størst usikkerhed omkring hashens virkninger og om virkningerne af  

 den førte politik.
Det er påvist, at hash kan have den negative indflydelse,  

 at personer, der hyppigt anvender hash, bliver passive og trækker sig fra  

 deltagelse i samfundslivet.
Hvis personen samtidig har et svagt socialt  

 netværk eller en skrøbelig psyke, er der stor risiko for en social deroute.  

 Der er dog stort behov for at få afklaret, om hash er den primære årsag til  

 de sociale omkostninger, der er forbundet med et hyppigt forbrug.
For at få klarhed over hashens virkninger og få gjort lovgivningen  

 tidssvarende og i overensstemmelse med resultatet af videnskabelige  

 undersøgelser foreslås det, at der nedsættes en kommission, som kan afklare  

 de uklarheder, der er omkring hash.
Kommissionens rapport skal danne grundlag  

 for, at Folketinget kan træffe sine beslutninger på et sagligt grundlag.
Der foreslås en international repræsentation i kommissionen for at  

 tilgodese det allerede eksisterende samarbejde med vores nærmeste naboer.
Det  

 er nærliggende at trække på det nære regionale samarbejde, især når det  

 drejer sig om udveksling af erfaringer om hash og dens virkninger.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en kommission til  

 udredning af hashens virkninger.
(Beslutningsforslag nr.
B 95).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
