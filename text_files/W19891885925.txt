Et Spa-bad inkl. motor og kompressor m.v., hvor badet ikke var  

 indmuret i ejendommen, skulle ikke medtages under ejendomsvurderingen, og  

 blev derfor afskrivningsmæssigt behandlet som løsøre.
Anlægget var alene  

 installeret i erhvervsmæssigt øjemed.
 A klagede for indkomståret 1985 over, at de stedlige skattemyndigheder  

 ikke havde godkendt fradrag for afskrivning på et Spa-bad inkl. motor og  

 kompressor samt montering heraf som driftsmiddel.
Det var oplyst, at klageren, der var gift med en landmand, i august 1985  

 havde påbebyndt selvstændig virksomhed med solarium etc. på sin bopæl.  

 Villaen, hvorfra virksomheden blev drevet, havde et samlet etageareal på 356  

 m2, hvoraf halvdelen, eller 178 m2, var kælder.
Erhvervsvirksomheden blev  

 drevet i kælderlokalerne, hvor to sole var installeret i et rum på ca. 9 m2,  

 der var opdelt ved hjælp af en let skillevæg og to foldedøre.
Det var endvidere oplyst, at Spa-badet kunne rumme to personer og  

 fremtrådte som et indmuret badekar.
Det var installeret i et rum på ca. 9 m2,  

 hvor der også var indrettet brusebad.
Motoren og kompressoren i forbindelse  

 med Spa-badet var installeret i et tilstødende rum på ca. 3 m2, hvor der også  

 var toilet og håndvask.
 Det var endelig oplyst, at der i forbindelse med erhvervsvirksomheden var  

 indrettet et mindre kontor, ligeledes i kælderen, og i et tilstødende rum  

 stod tre motionsredskaber, som kunderne kunne benytte.
Skatterådet, der sammen med en repræsentant for skyldrådet, havde  

 besigtiget ejendommen, var af den opfattelse, at Spa-badet skulle medtages  

 ved ejendomsvurderingen som en bygningsbestanddel.
Der kunne derfor efter  

 rådets opfattelse ikke foretages afskrivning på de afholdte udgifter til  

 badet.
Hvad angik udgifterne til motor og kompressor kunne der ikke efter  

 skatterådets opfattelse foretages afskrivning herpå, allerede fordi der ikke  

 kan afskrives på installationer i en- og tofamilieshuse, jf.  

 afskrivningslovens § 19, stk. 2.
 Hvad angik udgifter til foldedørene på 1.980 kr. var disse ikke medtaget  

 ved ejendomsvurderingen og måtte efter skatterådets opfattelse anses for  

 driftsmidler og dermed afskrivningsberettigede med 25%.
Klagerens revisor gjorde gældende, at det omhandlede Spa-bad måtte anses  

 for et driftsmiddel, idet det anvendtes erhvervsmæssigt og var grundlaget for  

 erhvervsvirksomhedens indtægter.
Revisoren gjorde endvidere gældende, at  

 Spa-badet inkl. de mekaniske dele undergik en forringelse ved brug af  

 Spa-badet, og at dette inklusive de mekaniske dele supplerede de øvrige  

 driftsmidler i virksomheden.
 Klagerens revisor oplyste i den forbindelse, at Spa-badet ikke var  

 indmuret i ejendommen.
Statsskattedirektoratets afdeling for vurdering af fast ejendom udtalte  

 under sagens behandling for Landsskatteretten, at hverken det badekarlignende  

 Spa-bad, foldedørene eller tilbehøret til karrene, motor, kompressor m.v.  

 efter direktoratets opfattelse skulle medtages ved ejendomsvurderingen, og  

 kunne således betragtes som løsøre.
Man havde herved lagt vægt på, at  

 anlægget udelukkende var installeret i erhvervsmæssigt øjemed.
 Landsskatteretten var herefter enig i, at de pågældende effekter  

 (Spa-badet m.v.), der var installeret i ejendommen i erhvervsmæssigt øjemed  

 og ikke skulle medtages under ejendomsvurderingen, herefter i  

 afskrivningsmæssig forstand skulle behandles som løsøreinventar.
 Den påklagede ansættelse blev herefter nedsat til det selvangivne beløb.
 LV 1988, G 6.2.1.
