Bekendtgørelse om indberetning af oplysninger om dansk akvakultur1) I medfør af § 112, stk. 1, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
 § 1. Bekendtgørelsen gælder for fysiske og juridiske personer, som ejer eller driver akvakultur etableret som anlæg.
 § 2. I denne bekendtgørelse forstås ved:
 1) Akvakultur: Opdræt eller dyrkning af akvatiske organismer ved hjælp af metoder, der skal øge produktionen af de pågældende organismer ud over, hvad det naturlige miljø giver mulighed for; organismerne forbliver en fysisk eller juridisk persons ejendom i hele opdræts- eller dyrkningsfasen, indtil de er høstet.
 2) Anlægstype: Akvakultur etableret som anlæg kategoriseres inden for følgende anlægstyper:
 a) Traditionelt dambrug: Anlæg placeret på land som har afløb til vandløb, søer eller havet, og som enten har et vandindtag på over 25.000 l pr. kg foder, eller intet reguleret vandindtag.
 b) Anlæg med lav recirkulation: Anlæg placeret på land som har et vandindtag på mellem 5.000 og 25.000 l pr. kg foder.
 c) Anlæg med middelhøj recirkulation: Anlæg placeret på land som har et vandindtag på mellem 1.000 og 5.000 l pr. kg foder.
 d) Anlæg med høj recirkulation: Anlæg placeret på land som har et vandindtag på under 1.000 l pr. kg foder.
 e) Havbrug: Anlæg bestående af netbure, trådkasser eller lignende placeret i marine vandområder, og hvis drift forudsætter anvendelse af foder.
 f) Muslinge-/østersanlæg: Akvakulturanlæg bestående af liner, strømper, trådkonstruktioner, rør eller lignende til opdræt af muslinger eller østers i marine vandområder.
 g) Tanganlæg: Akvakulturanlæg bestående af reb, tekstilstrimler eller lignende til opdræt af tang i marine vandområder.
 h) Anden akvakultur: Opdrætsform af akvakultur, der ikke er omfattet af ovenstående anlægstyper.
 3) Anlægsnr. : Nummer på akvakulturanlægget som tildeles af Fødevarestyrelsen.
 4) Driftstatus: Angivelse af om akvakulturanlægget er aktivt (i drift), inaktivt (ikke i drift) eller nedlagt.
 5) Tilførsel: Opdrætsmateriale som er tilført akvakulturanlægget.
 6) Fraførsel: Opdrætsmateriale som er fraført akvakulturanlægget.
 7) Yngel og ungfisk: Størrelseskategori som omfatter fisk og skaldyr, der anvendes til videre opdræt eller udsætning i frivand.
 8) Større individer: Størrelseskategori som omfatter opdrætsmateriale større end kategorien Yngel og ungfisk samt alger.
 9) Indberetningsår: Året efter det kalenderår indberetningen vedrører.
 § 3. Fysiske og juridiske personer, som ejer eller driver et akvakulturanlæg, skal hvert år indberette følgende oplysninger om driften af akvakulturanlægget i det foregående kalenderår til Fiskeristyrelsen:
 1) Ejers navn, adresse og CVR-nummer eller eventuelt CPR-nummer samt eventuelt telefonnumre og e-mailadresse.
 2) Hvis akvakulturanlægget er bortforpagtet eller udlejet oplyses forpagters eller lejers navn, adresse og CVR-nummer eller eventuelt CPR-nummer samt eventuelt telefonnumre og e-mailadresse.
 3) Eventuel kontaktpersons og/eller revisors navn og telefonnummer.
 4) Antal beskæftigede, opdelt på henholdsvis fuldtids-, deltids- og sæsonbeskæftigede mænd og kvinder, samt på ansatte med løn og ejer eller ejers familie (som ikke modtager løn).
 5) Hvorvidt anlægget drives i fælles drift med andre anlæg med et fælles regnskab.
 6) Dato for afslutning af regnskabsperiode.
 7) Anlægsoplysninger i overensstemmelse med bilag 1.
 8) Alle arter, der har været opdrættet i akvakulturanlægget.
 9) Årets tilførsel til anlægget i overensstemmelse med bilag 2.
 10) Årets fraførsel fra anlægget i overensstemmelse med bilag 3.
 11) Bestand opgjort i mængde i kg pr. 31. december.
 12) Årets foderforbrug i anlægget i mængde i kg samt type.
Stk. 2. Oplysningerne nævnt i stk. 1 skal afgives til Fiskeristyrelsen på et særligt indberetningsskema, som Fiskeristyrelsen udsteder i januar i indberetningsåret.
Skemaet er tilgængeligt på Virks hjemmeside og Fiskeristyrelsens hjemmeside.
Der skal anvendes et indberetningsskema for hvert enkelt akvakulturanlæg.
Indberetningsskemaerne skal være modtaget i Fiskeristyrelsen senest den 1. marts i indberetningsåret.
Stk. 3. Uanset stk. 2, kan Fiskeristyrelsen tillade, at oplysningerne for flere akvakulturanlæg, som ejes af samme fysiske eller juridiske person, kan indberettes på ét indberetningsskema.
Tilladelse forudsætter, at akvakulturanlæggene er af samme type, og at de regnskabsføres på samme CVR-nummer.
Tilladelsen gives under hensyntagen til anlæggenes grad af samdrift mv.
Begrundet ansøgning herom med ansøgers underskrift skal være Fiskeristyrelsen i hænde senest den 10. februar i indberetningsåret og skal indeholde følgende oplysninger:
 1) Navn, adresse og telefonnummer på ejer og eventuel forpagter af anlæggene.
 2) Anlægsnavn, anlægsnummer, anlægstype, adresse, økologisk status, produktionsvand og opdrætsart(er) for hovedanlæg og de underanlæg, der ønskes indberettet på indberetningen for hovedanlægget.
 3) Ansøgers kontaktoplysninger, såfremt ansøger er forskellig fra ejer eller forpagter.
 § 4. Fiskeristyrelsen videregiver samtlige indberettede oplysninger til Danmarks Statistik til brug for statistik.
 Stk. 2. Fiskeristyrelsen videregiver til Fødevarestyrelsen oplysninger om anlæggets CVR-nummer, navn, og produktionsoplysninger samt kontaktoplysninger vedrørende personer tilknyttet anlægget til kontrolformål.
 Stk. 3. For muslinge- og østersanlæg anvender Fiskeristyrelsen følgende oplysninger til kontrolformål:
 1) CVR-nummer, navn og status for anlægget.
 2) Kontaktoplysninger for personer, som er tilknyttet anlægget.
 3) Angivelse af produceret art og om anvendelsen er til industri, konsum eller til videre opdræt.
 4) Hvor meget der er produceret og fraført anlægget, angivet i kilo.
 § 5. Med bøde straffes den, der overtræder eller forsøger at overtræde § 3, stk. 1-2.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. januar 2022.
 Stk. 2. Bekendtgørelse nr. 1543 af 15. december 2014 om indberetning af oplysninger om dansk akvakultur ophæves.
Ministeriet for Fødevarer, Landbrug og Fiskeri, den 3. december 2021 Rasmus Prehn / Nis Christensen Bilag 1 Anlægsoplysninger Følgende oplysninger skal indberettes efter § 3, stk. 1, nr. 7:
 1) Navn og adresse på ejer, eller navn og adresse på en kontaktperson, hvis der er tale om flere ejere, eller ejeren er et selskab.
 2) Anlæggets navn.
3) Anlæggets beliggenhed, angivet med adresse eller positioner.
Hvis anlæggets beliggenhed angives i positioner, skal disse angives i længde- og breddegrader, minutter med tre decimaler i WGS 84.
 4) Anlæggets type.
 5) Anlæggets driftstatus, samt dato for eventuelt statusskift.
 6) Virksomhedens CVR-nummer.
 7) Anlæggets produktionsenhedsnummer (p-nr. fra CVR-registret).
 8) Bedriftens CHR-nummer.
 9) Type af vand, der anvendes i produktionen.
 10) Om driften er godkendt som økologisk af Fødevarestyrelsen.
 Afhængig af anlægstype skal følgende oplysninger indsendes:
 1) Traditionelle dambrug:
 a) Vandtype kan være: Ferskvand eller brakvand.
 b) Antal enheder oplyses separat for: Damme, kummer/kar, kanaler, indhegninger eller andet.
 c) Areal af produktionsenheder total (m2) oplyses separat for: Damme, indhegninger eller andet.
 d) Volumen af produktionsenheder total (m3) oplyses separat for: Kummer/kar, kanaler eller andet.
 2) Anlæg med lav recirkulation:
 a) Vandtype kan være: Ferskvand, saltvand eller brakvand.
 b) Antal enheder oplyses separat for: Damme, kummer/kar, kanaler eller andet.
 c) Areal af produktionsenheder total (m2) oplyses separat for: Damme eller andet.
 d) Volumen af produktionsenheder total (m3) oplyses separat for: Kummer/kar, kanaler eller andet.
 3) Anlæg med middelhøj recirkulation:
 a) Vandtype kan være: Ferskvand, saltvand eller brakvand.
 b) Antal enheder oplyses separat for: Damme, kummer/kar, kanaler eller andet.
 c) Areal af produktionsenheder total (m2) oplyses separat for: Damme eller andet.
 d) Volumen af produktionsenheder total (m3) oplyses separat for: Kummer/kar, kanaler eller andet.
 4) Anlæg med høj recirkulation:
 a) Vandtype kan være: Ferskvand, saltvand eller brakvand.
 b) Antal enheder oplyses separat for: Kummer/kar, kanaler eller andet.
 c) Volumen af produktionsenheder total (m3) oplyses separat for: Kummer/kar, kanaler eller andet.
 5) Havbrug:
 a) Vandtype kan være: Saltvand eller brakvand.
 b) Antal enheder oplyses separat for: Bure, indhegninger eller andet.
 c) Areal (m2) oplyses separat for: Indhegninger eller andet.
 d) Volumen af produktionsenheder total (m3) oplyses separat for: Bure eller andet.
 6) Muslinge-/østersanlæg:
 a) Vandtype kan være: Saltvand, brakvand eller andet.
 b) Antal enheder oplyses separat for: Produktionsenheder over bunden, produktionsenheder på bunden eller andet.
 c) Areal (m2) oplyses separat for: Produktionsenheder over bunden, produktionsenheder på bunden eller andet.
 7) Tanganlæg:
 a) Vandtype kan være: Saltvand, brakvand eller andet.
 b) Antal enheder oplyses separat for: Produktionsenheder over bunden, produktionsenheder på bunden eller andet.
 c) Areal (m2) oplyses separat for: Produktionsenheder over bunden, produktionsenheder på bunden eller andet.
 8) Anden akvakultur:
 a) Vandtype kan være: Ferskvand, saltvand eller brakvand.
 b) Antal enheder oplyses separat for: Damme, kummer/kar, kanaler, bure, indhegninger, produktionsenheder over bunden, produktionsenheder på bunden eller andet.
 c) Areal (m2) oplyses separat for: Damme, indhegninger, produktionsenheder over bunden, produktionsenheder på bunden eller andet.
 d) Volumen af produktionsenheder total (m3) oplyses separat for: Kummer/kar, kanaler, bure eller andet.
Bilag 2 Årets tilførsel til anlægget Afhængig af anlægstype, jf. pkt. 1  3 nedenfor, skal i henhold til § 3, stk. 1, nr. 9, indberettes følgende oplysninger:
1) Traditionelle dambrug, anlæg med lav recirkulation, anlæg med middelhøj recirkulation, anlæg med høj recirkulation samt anden akvakultur: Antal øjenæg (stk.), antal yngel og ungfisk (stk.) og mængde (vægt) for alle størrelser på nær æg, samt tilhørende værdi (kr. på tilførselstidspunktet ekskl. moms) for hver kombination af: Opdrætsart, størrelseskode: (1) Større individer, (2) Yngel og ungfisk, (3) Øjenæg samt anvendelseskode: (A) Fra andet akvakulturanlæg, (I) Intern overførsel, (N) Fra naturen, (Z) Anden anvendelse.
Dog ikke værdiangivelse for intern overførsel, hvor værdiangivelse ikke er mulig.
2) Havbrug: Antal yngel og ungfisk (stk.) og mængde (vægt) samt tilhørende værdi (kr. på tilførselstidspunktet ekskl. moms) for hver kombination af: Opdrætsart, størrelseskode: (1) Større individer, (2) Yngel og ungfisk samt anvendelseskode: (A) Fra andet akvakulturanlæg, (I) Intern overførsel, (N) Fra naturen, (Z) Anden anvendelse.
Dog ikke værdiangivelse for intern overførsel, hvor værdiangivelse ikke er mulig.
3) Muslinge-/østersanlæg og tanganlæg: Mængde (vægt) samt tilhørende værdi (kr. på tilførselstidspunktet ekskl. moms) for hver kombination af: Opdrætsart, størrelseskode: (1) Større individer samt anvendelseskode:(A) Fra andet akvakulturanlæg, (I) Intern overførsel, (N) Fra naturen, (Z) Anden anvendelse.
Dog ikke værdiangivelse for intern overførsel, hvor værdiangivelse ikke er mulig.
 Naturligt yngelnedslag af muslinger, østers og tang fra det omkringliggende vandmiljø skal ikke indberettes.
Bilag 3 Årets fraførsel fra anlægget Afhængig af anlægstype, jf. nr. 1-3 nedenfor, skal i henhold til § 3, stk. 1, nr. 10, indberettes følgende oplysninger:
1) Traditionelle dambrug, anlæg med lav recirkulation, anlæg med middelhøj recirkulation, anlæg med høj recirkulation samt anden akvakultur: Antal øjenæg (stk.), antal yngel og ungfisk (stk.) og mængde (vægt) for alle størrelser på nær æg, samt tilhørende værdi (kr. på fraførselstidspunktet ekskl. moms) for hver kombination af: Opdrætsart, størrelseskode: (1) Større individer, (2) Yngel og ungfisk, (3) Øjenæg, (9) Rogn samt anvendelse: (A) Til andet akvakulturanlæg, (E) Levende eksport, (H) Til dansk havbrug, (I) Intern, (K) Konsum/slagtning, (N) Fra/til naturen, (P) Put & take/lystfiskeri, (X) Døde, kasserede, undslupne, (Z) Anden anvendelse.
Dog ikke værdiangivelse for kasserede samt intern overførsel, hvor værdiangivelse ikke er mulig.
2) Havbrug: Mængde (vægt) samt tilhørende værdi (kr. på fraførselstidspunktet ekskl. moms) for hver kombination af: Opdrætsart, størrelseskode: (1) Større individer, (2) Yngel og ungfisk, (9) Rogn samt, anvendelse: (A) Til andet akvakulturanlæg, (E) Levende eksport, (H) Til dansk havbrug, (I) Intern overførsel, (K) Konsum/slagtning, (N) Fra/til naturen, (P) Put & take/lystfiskeri, (X) Døde, kasserede, undslupne, (Z) Anden anvendelse.
Dog ikke værdiangivelse for kasserede samt intern overførsel, hvor værdiangivelse ikke er mulig.
3) Muslinge-/østersanlæg og tanganlæg: Mængde (vægt) samt tilhørende værdi (kr. på fraførselstidspunktet ekskl. moms) for hver kombination af: Opdrætsart, størrelseskode: (1) Større individer, (2) Yngel samt anvendelse: (A) Til andet akvakulturanlæg, (E) Levende eksport, (H) Til dansk havbrug, (I) Intern overførsel, (K) Konsum/slagtning, (N) Fra/til naturen, (P) Put & take/lystfiskeri, (X) Døde, kasserede, undslupne, (Z) Anden anvendelse.
Dog ikke værdiangivelse for døde, kasserede og undslupne samt intern overførsel, hvor værdiangivelse ikke er mulig.
1) I bekendtgørelsen er der medtaget visse bestemmelser fra Europa-Parlamentets og Rådets forordning 2013/1380/EU af 11. december 2013 om den fælles fiskeripolitik, ændring af Rådets forordning (EF) nr. 1954/2003 og (EF) nr. 1224/2009 og ophævelse af Rådets forordning (EF) nr. 2371/2002 og (EF) 639/2004 samt Rådets afgørelse 2004/585/EF, EU-Tidende 2013, nr.
L 354, side 22. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven/bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
