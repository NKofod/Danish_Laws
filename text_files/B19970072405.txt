 I henhold til § 8, stk. 1, i lov nr. 182 af 7. maj 1975 om nordisk  

 vidnepligt fastsættes:
 § 1.  Der tilkommer vidner, der indkaldes i henhold  

 til loven om nordisk vidnepligt, 40 kr. for hver påbegyndt periode af 2  

 timer, de i anledning af vidnepligten må være borte fra hjemmet, dog mindst  

 80 kr.
 Stk. 2.  Må det antages, at et vidne har haft udgifter  

 eller tab, der overstiger den i stk. 1 nævnte godtgørelse, kan retten, hvis  

 omstændighederne taler for det, tillægge vidnet en særlig godtgørelse herfor.
 § 2.  Vidner har endvidere krav på godtgørelse til  

 hotelophold og befordring efter de for ansatte i den danske stat gældende  

 regler.
 § 3.  Såfremt vidnet på grund af nedsættelse af  

 funktionsevnen, sygdom, alder eller svagelighed ikke kan give møde for retten  

 uden ledsager, ydes tillige ledsageren godtgørelse efter §§ 1-2.
 § 4.  Den godtgørelse efter § 1, stk. 1, og § 2, som  

 vidnet har krav på, eller et passende forskud herpå, skal tilbydes betalt  

 samtidig med forkyndelse af indkaldelsen.
 § 5.  Bekendtgørelsen træder i kraft den 1. november  

 1997.
 Stk. 2.  Samtidig ophæves bekendtgørelse nr. 405 af 16.  

 august 1983 om ydelser til nordiske vidner m.v.
