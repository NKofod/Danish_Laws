Fremsat den 30. januar 2008 af Pernille Vigsø Bagge (SF) og Ole Sohn (SF) Forslag til folketingsbeslutning om at sikre penge til nye faglokaler, ordentlige toiletforhold og forbedring af de fysiske rammer i øvrigt i folkeskolen Folketinget pålægger regeringen i kommende folketingssamling at sikre midler til en generel renovering af folkeskolerne.
Det er nødvendigt med et markant løft af faglokalerne og forbedrede muligheder for andre undervisningsformer end klasseundervisning samt ikke mindst ordentlige toiletforhold.
Bemærkninger til forslaget Mange folkeskoler er nedslidte og dårligt vedligeholdte, og de udgør en stor del af den kommunale bygningsmasse.
Ud over en generel renovering af folkeskolerne er der brug for at give faglokalerne et løft og forbedre mulighederne for andre undervisningsformer end klasseundervisning og at sikre ordentlige toiletforhold samt forbedre energistandarden.
 Folkeskolensfaglokaler skal have et markant løft: I dag er mange faglokaler så misligholdte, at det går ud over undervisningen.
I f.eks. Århus Kommune har man vedtaget en renoveringsplan for faglokalerne, men med de gældende økonomiske rammer vil det tage mange år bare at leve op til arbejdsmiljølovgivningens mindstekrav.
 Fleksibel brug af undervisningslokaler: Nye undervisningsformer, der ikke er klassebaserede, vinder frem, men det stiller nye krav til de fysiske rammer, når der også skal kunne undervises i små og store grupper.
Dette kræver investeringer.
Ud over fleksibilitet med hensyn til rumdeling og størrelse drejer det sig om belysning, udluftning, varmeregulering etc.
Når folkeskolerne gennemgås som led i »Kvalitet i offentlige bygninger« skal der tages hensyn til de krav, som de nye undervisningsformer stiller.
 Mindre larm: Støj er et betydeligt og voksende problem for folkeskolelærere og elever.
Problemet består ikke kun i, at mange elever er urolige.
I mange tilfælde er akustikken med til at øge støjniveauet betragteligt.
Bygningsrenovering skal være med til at afhjælpe støjproblemerne.
 It-løft for folkeskolen med flere pcer, intelligente tavler etc.
Der skal også laves forsøg med undervisningsformer, der i højere grad er it-baserede for at indhøste erfaringer om de muligheder og begrænsninger, det giver.
Der bør afsættes ca. 300 mio. kr. om året, svarende til ca. 500 kr. pr. elev i folkeskolen.
 Højere energistandard: Samtidig med, at man renoverer og ombygger, skal skolerne have et energimæssigt løft gennem bedre isolering og brug af vedvarende energi som f.eks. solfangere på taget, hvor det er muligt.
Energistandarden skal normalt mindst bringes op på energiklasse II.
Endvidere er det på tide at sikre ordentlige toiletforhold og forbedre energistandarden på alle skoler.
 Den samlede pris udgør 15 mia. kr. fordelt over 10 år  det inkluderer investeringer i køkken- og kantinefaciliteter, jf. det samtidig fremsatte beslutningsforslag om gratis sund og økologisk mad i skolerne.
Skriftlig fremsættelse Pernille Vigsø Bagge (SF):
 Forslag til folketingsbeslutning om at sikre penge til nye faglokaler, ordentlige toiletforhold og forbedring af de fysiske rammer i øvrigt i folkeskolen.
(Beslutningsforslag nr.
B 44).
