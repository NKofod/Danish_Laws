Fremsat den 22. marts 2023 af skatteministeren (Jeppe Bruus) Forslag til Lov om et midlertidigt solidaritetsbidrag1) Kapitel 1 Formål og anvendelsesområde § 1. Loven supplerer og gennemfører bestemmelserne om et midlertidigt solidaritetsbidrag i kapitel III i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser, jf. bilag 1 til denne lov.
§ 2. Pligt til at svare det midlertidige solidaritetsbidrag påhviler selskaber med aktiviteter inden for råolie-, naturgas-, kul- og raffinaderisektorerne, der er skattepligtige efter kulbrinteskatteloven eller selskabsskattelovens § 1 eller § 2, stk. 1, litra a.
Det er en betingelse, at mindst 75 pct. af den skattepligtige omsætning i indkomståret 2023 hidrører fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter som omhandlet i Europa-Parlamentets og Rådets forordning (EF) nr. 1893/2006.
Kapitel 2 Beregningsgrundlag og sats § 3. Beregningsgrundlaget for det midlertidige solidaritetsbidrag er selskabets eller det faste driftssteds skattepligtige overskud opgjort før eventuel sambeskatning efter kulbrinteskattelovens kapitel 2 og selskabsskattelovens afsnit III i indkomståret 2023. Ved opgørelsen af beregningsgrundlaget medregnes dog ikke nettogevinsten eller -tabet på finansielle kontrakter, der er indgået med henblik på at imødegå risikoen for prisudsving på selskabets leverancer, som ikke er realiseret ved indkomstårets udløb, og som lagerbeskattes efter kursgevinstlovens § 33, stk. 1. Er indkomståret 2023 kortere eller længere end 12 måneder, omregnes beregningsgrundlaget efter 1. og 2. pkt., således at det kommer til at svare til beløbet i en 12 måneders periode.
Beregningsgrundlaget for et indkomstår, der er kortere end 12 måneder, omregnes ikke efter 3. pkt., hvis skattepligten kun har bestået en del af den 12 måneders periode, der ellers ville have udgjort indkomståret, og selskabets eller det faste driftssteds aktiviteter inden for råolie-, naturgas-, kul- og raffinaderisektorerne i resten af perioden har været ejet af et selskab eller et fast driftssted, der er omfattet af § 2.
Stk. 2. Beregningsgrundlaget opgjort efter stk. 1 reduceres med selskabets eller det faste driftssteds gennemsnitlige skattepligtige overskud før eventuel sambeskatning efter kulbrinteskattelovens kapitel 2 og selskabsskattelovens afsnit III i de 4 første indkomstår påbegyndt den 1. januar 2018 eller senere med tillæg af 20 pct.
Udviser den skattepligtige indkomst i et af de i 1. pkt. nævnte indkomstår underskud, og er dette underskud helt eller delvist fratrukket ved opgørelsen af selskabets eller det faste driftssteds skattepligtige indkomst i et andet af de i 1. pkt. nævnte indkomstår, skal indkomsten i sidstnævnte indkomstår forhøjes med det fratrukne underskudsbeløb ved opgørelsen efter 1. pkt.
Udgør de i 1. pkt. nævnte indkomstår en periode, der er kortere eller længere end 48 måneder, omregnes det samlede skattepligtige overskud i de 4 indkomstår til en periode på 48 måneder, før det gennemsnitlige skattepligtige overskud opgøres.
Beregningsgrundlaget reduceres ikke, hvis det gennemsnitlige skattepligtige overskud opgjort efter 1.-3. pkt. er negativt.
Er indkomståret 2023 kortere end 12 måneder, og skal der efter stk. 1, 4. pkt., ikke ske en omregning af beregningsgrundlaget, så det svarer til beløbet i en 12 måneders periode, reduceres det gennemsnitlige overskud forholdsmæssigt, før beregningsgrundlaget reduceres efter 1. pkt.
 § 4. Det midlertidige solidaritetsbidrag svares med 33 pct. af beregningsgrundlaget efter § 3.
Kapitel 3 Ansættelse og opkrævning m.v.
 § 5. Skattelovgivningens almindelige regler om afgivelse af oplysninger til told- og skatteforvaltningen, skatteansættelse, klage, kontrol og opkrævning m.v., herunder de tilknyttede straffebestemmelser, finder tilsvarende anvendelse med hensyn til det midlertidige solidaritetsbidrag med de ændringer, der følger af denne lov.
 § 6. Det midlertidige solidaritetsbidrag svares med foreløbige beløb i to rater, som forfalder til betaling den 1. oktober 2023 (første rate) og den 1. i den anden måned efter fristen for afgivelse af oplysninger efter skattekontrollovens § 2 (anden rate). Sidste rettidige betalingsdag er den 20. i forfaldsmåneden.
Stk. 2. Told- og skatteforvaltningen fastsætter de foreløbige beløb, der så vidt muligt skal svare til det midlertidige solidaritetsbidrag, der fastsættes efter indkomstårets udløb.
Ved fastsættelsen af første rate af det foreløbige midlertidige solidaritetsbidrag lægges selskabets eller det faste driftssteds oplysninger efter § 7 til grund, i det omfang told- og skatteforvaltningen finder oplysningerne tilstrækkeligt sandsynliggjort.
Første rate udgør halvdelen af det forventede midlertidige solidaritetsbidrag.
Anden rate fastsættes på grundlag af oplysningerne, som er afgivet til told- og skatteforvaltningen efter skattekontrollovens § 2, således at summen af første og anden rate udgør det midlertidige solidaritetsbidrag.
Hvis anden rate beregnet på dette grundlag er større end første rate, betales et tillæg på 2 pct. af forskelsbeløbet mellem første og anden rate.
Er anden rate mindre end første rate, tilkommer der den skattepligtige en godtgørelse på 2 pct. af forskelsbeløbet.
Tillæg eller godtgørelse medregnes ikke ved indkomstopgørelsen.
 Stk. 3. Må det efter told- og skatteforvaltningens skøn antages, at det foreløbigt beregnede midlertidige solidaritetsbidrag vil være væsentligt større end det endelige midlertidige solidaritetsbidrag, skal der efter selskabets eller det faste driftssteds begæring herom ske hel eller delvis tilbagebetaling af første rate af det foreløbigt beregnede bidrag.
 Stk. 4. Er et beløb, som den skattepligtige efter stk. 1 skal indbetale til det offentlige, ikke betalt rettidigt, skal selskabet eller det faste driftssted betale en rente i henhold til opkrævningslovens § 7, stk. 1, jf. stk. 2. Rentebeløbet tilfalder statskassen.
 § 7. Selskaber og faste driftssteder omfattet af § 2 skal til brug ved beregning og opkrævning af det foreløbige midlertidige solidaritetsbidrag give told- og skatteforvaltningen oplysning om det forventede beregningsgrundlag efter § 3. Told- og skatteforvaltningen udfærdiger skemaer, hvorpå oplysningerne gives senest den 1. juli 2023. Foreligger behørigt forskudsskema ikke inden den i 2. pkt. nævnte frist, fastlægges det forventede beregningsgrundlag skønsmæssigt.
§ 8. Afviger det endeligt ansatte midlertidige solidaritetsbidrag fra det foreløbigt beregnede midlertidige solidaritetsbidrag, skal der ske en efterbetaling eller tilbagebetaling af dette beløb.
Beløbet tillægges en årlig rente, der svarer til den til enhver tid fastsatte officielle diskonto med et tillæg på 2 pct., beregnet fra forfaldsdagen for den anden foreløbige rate, jf. § 6, stk. 1, indtil efterbetalingsbeløbet forfalder til betaling, eller indtil tilbagebetaling sker.
Rentebeløbet medregnes ved opgørelsen af den skattepligtige indkomst.
Stk. 2. Efterbetalingsbeløbet forfalder til betaling den 1. i den anden måned efter, at der er givet underretning om ansættelsen med betalingsfrist til den 20. i forfaldsmåneden.
Reglerne i § 6, stk. 4, finder tilsvarende anvendelse.
Stk. 3. Tilbagebetaling sker inden udgangen af den måned, der følger nærmest efter, at der er givet underretning om ansættelsen.
Forinden udbetaling modregnes eventuelle skatterestancer med påløbne renter.
Kapitel 4 Anvendelse af provenuet § 9. Det midlertidige solidaritetsbidrag tilfalder staten.
 Stk. 2. Staten anvender provenuet fra det midlertidige solidaritetsbidrag i overensstemmelse med reglerne i artikel 17 i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser.
Kapitel 5 Ikrafttræden § 10. Loven træder i kraft dagen efter bekendtgørelsen i Lovtidende.
Kapitel 6 Ændringer i anden lovgivning § 11. I lov om ansættelse og opkrævning m.v. af skat ved kulbrinteindvinding, jf. lovbekendtgørelse nr. 1886 af 1. oktober 2021, foretages følgende ændring:
 1. I § 4, stk. 2, 2. pkt., indsættes efter »den skat«: »efter eventuelt fradrag efter kulbrinteskattelovens § 27 D«.
 § 12. I kulbrinteskatteloven, jf. lovbekendtgørelse nr. 1820 af 16. september 2021, foretages følgende ændring:
 1. Efter § 27 C indsættes:
»§ 27 D.
Det midlertidige solidaritetsbidrag efter § 6 i lov om et midlertidigt solidaritetsbidrag, der vedrører det skattepligtige overskud opgjort efter kapitel 2, kan fradrages i kulbrinteskat efter kapitel 3 A, der er pålignet i indkomståret 2023. Det midlertidige solidaritetsbidrag, der vedrører det skattepligtige overskud opgjort efter kapitel 2, er den del af det midlertidige solidaritetsbidrag, som skulle svares, hvis beregningsgrundlaget efter § 3 i lov om midlertidigt solidaritetsbidrag var opgjort udelukkende på grundlag af selskabets skattepligtige overskud opgjort efter kapitel 2. Beløb fradraget efter 1. pkt. anses ved anvendelsen af § 20 E, stk. 3, for kulbrinteskat betalt i henhold til reglerne i kapitel 3 A.
Stk. 2. Der kan ved opgørelsen af den skattepligtige kulbrinteindkomst efter kapitel 3 A for indkomståret 2023 uanset § 20 E, stk. 1, 2. pkt., bortses fra underskud fra tidligere indkomstår, i det omfang det er nødvendigt for at muliggøre fradrag efter stk. 1. Det beløb, der ses bort fra, overføres i stedet til senere indkomstår.« Kapitel 7 Territorialbestemmelse § 13. Loven gælder ikke for Færøerne og Grønland.
Bilag 1 (1) Europa-Parlamentets og Rådets forordning (EU) 2019/942 af 5. juni 2019 om oprettelse af Den Europæiske Unions Agentur for Samarbejde mellem Energireguleringsmyndigheder (EUT L 158 af 14.6.2019, s. 22).
 (2) EUT L 198 af 20.7.2006, s. 18.
 (3) Rådets forordning (EU) 2022/1369 af 5. august 2022 om koordinerede foranstaltninger til reduktion af efterspørgslen efter gas (EUT L 206 af 8.8.2022, s. 1).
 (4) Europa-Parlamentets og Rådets direktiv (EU) 2019/944 af 5. juni 2019 om fælles regler for det indre marked for elektricitet og om ændring af direktiv 2012/27/EU (EUT L 158 af 14.6.2019, s. 125).
 (5) Europa-Parlamentets og Rådets forordning (EU) 2019/943 af 5. juni 2019 om det indre marked for elektricitet (EUT L 158 af 14.6.2019, s. 54).
 (6) Kommissionens henstilling 2003/361/EF af 6. maj 2003 om definitionen af mikrovirksomheder, små og mellemstore virksomheder (EUT L 124 af 20.5.2003, s. 36).
 (7) Europa-Parlamentets og Rådets direktiv (EU) 2018/2001 af 11. december 2018 om fremme af anvendelsen af energi fra vedvarende energikilder (EUT L 328 af 21.12.2018, s. 82).
 (8) Europa-Parlamentets og Rådets forordning (EU) 2019/941 af 5. juni 2019 om risikoberedskab i elsektoren og om ophævelse af direktiv 2005/89/EF (EUT L 158 af 14.6.2019, s. 1).
 (9) Europa-Parlamentets og Rådets direktiv 2008/98/EF af 19. november 2008 om affald og om ophævelse af visse direktiver (EUT L 312 af 22.11.2008, s. 3).
 (10) Europa-Parlamentets og Rådets forordning (EF) nr. 1893/2006 af 20. december 2006 om oprettelse af den statistiske nomenklatur for økonomiske aktiviteter NACE rev. 2 og om ændring af Rådets forordning (EØF) nr. 3037/90 og visse EF-forordninger om bestemte statistiske områder (EUT L 393 af 30.12.2006, s. 1).
 (11) Europa-Parlamentets og Rådets forordning (EU) 2018/1999 af 11. december 2018 om forvaltning af energiunionen og klimaindsatsen, om ændring af Europa-Parlamentets og Rådets forordning (EF) nr. 663/2009 og (EF) nr. 715/2009, Europa-Parlamentets og Rådets direktiv 94/22/EF, 98/70/EF, 2009/31/EF, 2009/73/EF, 2010/31/EU, 2012/27/EU og 2013/30/EU, Rådets direktiv 2009/119/EF og (EU) 2015/652 og om ophævelse af Europa-Parlamentets og Rådets forordning (EU) nr. 525/2013 (EUT L 328 af 21.12.2018, s. 1).
Bemærkninger til lovforslaget 1. Indledning Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser (herefter nødindgrebsforordningen) fastsætter en række midlertidige foranstaltninger, som medlemsstaterne skal gennemføre for at afbøde virkningerne af de aktuelle høje energipriser og sikre, at den nuværende krise ikke fører til varig skade for forbrugerne og økonomien, samtidig med at de offentlige finansers holdbarhed opretholdes.
 Foranstaltningerne efter nødindgrebsforordningen vedrører navnlig tre hovedelementer i form af reduktioner af elforbruget, et obligatorisk loft over markedsindtægterne for visse elektricitetsproducenter og et obligatorisk midlertidigt solidaritetsbidrag fra selskaber i råolie-, naturgas-, kul- og raffinaderisektorerne.
 Dette lovforslag har til formål at supplere og gennemføre nødindgrebsforordningens bestemmelser i artikel 14-16 om et obligatorisk midlertidigt solidaritetsbidrag fra selskaber i råolie-, naturgas-, kul- og raffinaderisektorerne.
Det bemærkes, at forordninger har direkte virkning i medlemsstaterne, hvilket betyder, at forordninger som udgangspunkt ikke skal gennemføres i national ret, og at der som udgangspunkt hverken kan eller må være anden national lovgivning, der regulerer forhold, som en forordning regulerer.
Nødindgrebsforordningen fastsætter imidlertid udtrykkeligt, at medlemsstater skal vedtage og offentliggøre foranstaltninger til gennemførelse af det obligatoriske midlertidige solidaritetsbidrag, jf. forordningens artikel 14, stk. 3.
2. Et midlertidigt solidaritetsbidrag fra selskaber i råolie-, naturgas-, kul- og raffinaderisektorerne 2.1. Gældende ret 2.1.1. Selskabsskattelovens og kulbrinteskattelovens regler Når bortses fra de nedenfor omtalte regler i kulbrinteskatteloven beskattes selskaber m.v., der er undergivet fuld eller begrænset skattepligt til Danmark, efter selskabsskattelovens regler.
Selskaber m.v., der er fuldt skattepligtige til Danmark efter selskabsskattelovens § 1, skal årligt opgøre en skattepligtig indkomst.
Denne opgøres på grundlag af indkomsten i det givne indkomstår, jf. selskabsskattelovens § 10. Indkomstskatten udgør 22 pct. af den skattepligtige indkomst, jf. selskabsskattelovens § 17, stk. 1.
Dog beskattes finansielle virksomheder for indkomstår påbegyndt den 1. januar 2023 eller senere med en forhøjet selskabsskatteprocent, jf. § 17 A.
Derudover gælder der efter selskabsskattelovens §§ 14-16 og 19 særlige regler om opgørelsen af den skattepligtige indkomst og om størrelsen af indkomstskatten for andelsforeninger omfattet af selskabsskattelovens § 1, stk. 1, nr. 3.
Udenlandske selskaber m.v. er bl.a. begrænset skattepligtige til Danmark, hvis de udøver erhverv i Danmark fra et fast driftssted, jf. selskabsskattelovens § 2, stk. 1, litra a.
Skattepligten omfatter indkomst fra den erhvervsvirksomhed, der er knyttet til det faste driftssted.
 Den skattepligtige indkomst opgøres efter et territorialprincip, idet indtægter og udgifter, som vedrører et fast driftssted eller en fast ejendom beliggende i udlandet, ikke medregnes, jf. selskabsskattelovens § 8, stk. 2.
 Hvis den skattepligtige indkomst udviser underskud, kan dette underskud fradrages ved opgørelsen af den skattepligtige indkomst for de følgende indkomstår efter reglerne i selskabsskattelovens § 12.
Selskaber m.v., der på noget tidspunkt i løbet af et indkomstår indgår i en koncern, er omfattet af obligatorisk national sambeskatning, jf. selskabsskattelovens § 31. En koncern omfatter efter selskabsskattelovens § 31 C samtlige selskaber m.v., hvorover et (moder)selskab direkte eller indirekte har bestemmende indflydelse.
Ved bestemmende indflydelse forstås et ejerskab på mere end halvdelen af stemmerettighederne.
Ved national sambeskatning udpeges det øverste moderselskab til administrationsselskab i sambeskatningen.
Administrationsselskabets opgave er at forvalte sambeskatningen og forestå indbetalingen af den samlede indkomstskat.
For sambeskatningen opgøres en sambeskatningsindkomst, som består af summen af den skattepligtige indkomst, der er opgjort for hvert enkelt af de selskaber m.v., der indgår i sambeskatningen.
Det er hele indkomsten fra det enkelte sambeskattede selskab m.v., der indgår i sambeskatningen, uanset moderselskabets ejerandel.
Hvor sambeskatningen både omfatter selskaber med positiv indkomst og selskaber med negativ indkomst, fordeles den del af indkomstårets underskud, der kan rummes i andre selskabers positive indkomst, forholdsmæssigt mellem de selskaber, der har positiv indkomst.
Hvis der herefter fortsat er selskaber med positiv indkomst, kan der ske modregning af fremførselsberettigede underskud fra tidligere indkomstperioder under sambeskatningen under iagttagelse af reglerne i selskabsskattelovens § 12, stk. 2.
Det er muligt for koncernens ultimative moderselskab at vælge, at sambeskatningen også skal omfatte alle koncernens udenlandske selskaber og koncernens danske selskabers faste driftssteder i udlandet (international sambeskatning), jf. selskabsskattelovens § 31 A.
Ved valg af international sambeskatning, der er bindende for en periode på mindst 10 år, finder reglerne i selskabsskattelovens § 31 tilsvarende anvendelse, medmindre disse regler særskilt er fraveget.
 Beskatningen af selskaber, der har indkomst ved indvinding af olie og gas, sker dels via den almindelige selskabsskat og tillægsselskabsskat, dels via den særlige kulbrinteskat, jf. kulbrinteskattelovens § 2. Samtidig deltager staten gennem Nordsøfonden med (typisk) 20 pct. i de enkelte koncessioner.
Selskabsskatten udgør i alt 25 pct. (22 pct. selskabsskat og 3 pct. tillægsselskabsskat), og kulbrinteskatten udgør 52 pct.
Selskabsskatten kan fradrages ved opgørelsen af den indkomst, hvoraf der skal svares kulbrinteskat, jf. kulbrinteskattelovens § 20 D.
 Indkomsten fra indvinding opgøres særskilt til brug for beregningen af selskabsskat/tillægsselskabsskat og kulbrinteskat, og der foretages således to indkomstopgørelser:
 - En til brug for beregningen af selskabsskat/tillægsselskabsskat.
 - En til brug for beregningen af kulbrinteskat.
 Ved begge opgørelser kan den skattepligtige alene fradrage udgifter, der vedrører indtægterne ved indvindingsvirksomheden.
 Der er ved begge opgørelser fradrag for afskrivninger efter afskrivningslovens almindelige regler herom, jf. afskrivningslovens §§ 8 og 9. Efter reglerne i afskrivningsloven anses borerigge, produktionsplatforme og andre anlæg til forundersøgelse, efterforskning, indvinding og raffinering af olie og gas for driftsmidler, for hvilke der skal føres en særskilt saldo, jf. afskrivningslovens § 5 C, stk. 1, nr. 4. Der kan foretages afskrivninger på denne særskilte saldo med op til 15 pct. årligt.
Når der påbegyndes afskrivning på driftsmidler i form af borerigge, produktionsplatforme og andre anlæg, der anvendes i forbindelse med erhvervelse af indtægt ved kulbrinteindvindingsvirksomhed, indrømmes der ved opgørelsen af kulbrinteindkomsten et kulbrintefradrag på 5 pct. af den afskrivningsberettigede anskaffelsessum, jf. kulbrinteskattelovens § 20 C.
Fradraget indrømmes både i det år, hvor afskrivningerne påbegyndes, og i de følgende 5 indkomstår, og samlet vil fradraget i kulbrinteindkomsten derfor udgøre 30 pct. af den afskrivningsberettigede anskaffelsessum i løbet af den 6-årige periode.
 I et investeringsvindue omfattende perioden 2017-2025 gælder en valgfri ordning, der i relation til kulbrinteskatten medfører en lempelse for betalinger forbundet med visse investeringer i form af anskaffelse af driftsmidler omfattet af afskrivningslovens § 5 C, stk. 1, nr. 4.
Ved valg af ordningen fremrykkes afskrivningstidspunktet, og afskrivningssatsen forhøjes.
Dette sker ved, at betalinger, der omfattes af ordningen, tilføres en særskilt saldo, hvorpå der kan afskrives med op til 20 pct. årligt.
De betalinger, der tilføres den særskilte driftsmiddelsaldo, hvorpå afskrivninger sker fremrykket og med en forhøjet sats, indebærer også adgang til et forhøjet (fra 5 pct. til 6,5 pct.) og fremrykket (fra tidspunktet for påbegyndelse af afskrivninger efter afskrivningslovens almindelige regler til betalingstidspunktet) kulbrintefradrag ved opgørelsen af den skattepligtige kulbrinteindkomst.
Det fremrykkede og forhøjede kulbrintefradrag indrømmes i en 6-årig periode startende i betalingsåret og udgør samlet 39 pct. af de betalinger, der i indkomstår inden for investeringsvinduet gennemføres i relation til de investeringer, der er omfattet af ordningen.
 Selskaber, der har valgt at gøre brug af investeringsvinduet, pålægges ved høje oliepriser en tillægsskat med henblik på hel eller delvis tilbagebetaling af en beregnet økonomisk fordel ved anvendelsen af de skattelempelser, som anvendelsen af investeringsvinduet indebærer.
Tillægsskatten opkræves for indkomstårene 2022-2037 (begge indkomstår inklusive) og svares af det skattepligtige overskud fra kulbrinteindvinding før skat og renteudgifter (EBIT). Tillægsskatten udgør 5 pct., hvis olieprisen i gennemsnit over et år er 75 USD per tønde (2017-priser) eller derover, men den udgør 10 pct., hvis den gennemsnitlige oliepris er 85 USD per tønde (2017-priser) eller derover.
Tillægsskatten er fradragsberettiget ved opgørelsen af den skattepligtige kulbrinteindkomst.
Den indkomst, der beskattes efter de særlige regler for indtægt ved kulbrinteindvindingsvirksomhed i kulbrinteskattelovens kapitel 2, er omfattet af et såkaldt ring fence.
Herved forstås dels, at udgifter, der vedrører anden indkomst, ikke kan fratrækkes i indkomsten efter kulbrinteskattelovens kapitel 2 og 3 A, dels at underskud fra anden indkomst heller ikke kan overføres til fradrag i denne indkomst, jf. kulbrinteskattelovens § 11, stk. 3, og § 20 E, stk. 2.
Såfremt indkomsten efter kulbrinteskattelovens kapitel 2 udviser underskud, kan dette underskud fradrages i tilsvarende skattepligtig indkomst for følgende år, jf. kulbrinteskattelovens § 11, stk. 1. Den skattepligtige har dog adgang til helt eller delvis at overføre dette underskud til fradrag i anden indkomst, jf. kulbrinteskattelovens § 11, stk. 2, herunder i indkomst i et andet selskab via sambeskatning.
I så fald vil underskuddet skulle fradrages efter reglerne i selskabsskattelovens § 12.
 Når kulbrinteindvindingsaktiviteterne ophører, vil udgifter til fjernelse af de anvendte anlæg kunne fradrages i både grundlaget for selskabsskat og kulbrinteskat, jf. kulbrinteskattelovens § 10 A.
Hvis der resterer et uudnyttet underskud ved endeligt ophør af virksomhed med indvinding af kulbrinter, kan den skattepligtige efter kulbrinteskattelovens § 20 E, stk. 3, desuden få udbetalt skatteværdien af den del af underskuddet, som vedrører fradrag for fjernelsesomkostninger efter § 10 A.
Skatteværdien beregnes med skattesatsen for de senest pålignede kulbrinteskatter, og udbetalingen kan højst udgøre den kulbrinteskat, som den skattepligtige har betalt.
Bestemmelsen i kulbrinteskattelovens § 20 E, stk. 3, indebærer en såkaldt carry back-ordning, som i relation til fradrag for fjernelsesomkostningerne stiller de kulbrinteskattepligtige selskaber på tilnærmelsesvist samme måde, som hvis udgifterne var blevet afholdt, mens indvindingsvirksomheden fortsat kastede indtægter af sig.
Carry back-reglen gælder kun i relation til kulbrinteskatten, og der er således ikke adgang til at få udbetalt skatteværdien af et eventuelt underskud i den selskabsskattepligtige kulbrinteindkomst.
2.1.2. Nødindgrebsforordningens regler om det midlertidige solidaritetsbidrag Efter nødindgrebsforordningens artikel 14, stk. 1, skal medlemsstaterne, jf. dog nedenfor om tilsvarende nationale foranstaltninger, indføre et obligatorisk midlertidigt solidaritetsbidrag fra selskaber i råolie-, naturgas-, kul- og raffinaderisektorerne.
 Solidaritetsbidraget skal efter artikel 15 opkræves i regnskabsåret 2022, i regnskabsåret 2023 eller i begge regnskabsår, idet det fremgår af artikel 2, nr. 12, at der ved regnskabsår forstås et skatteår, et kalenderår eller enhver anden passende skatteperiode som defineret i national lovgivning.
 Solidaritetsbidraget skal efter forordningens artikel 14, jf. artikel 2, nr. 15-17, pålægges dels fuldt skattepligtige selskaber, dels selskaber, der er begrænset skattepligtige som følge af fast driftssted, når selskabet eller det faste driftssted genererer mindst 75 pct. af omsætningen fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter som omhandlet i Europa-Parlamentets og Rådets forordning (EF) nr. 1893/2006.
 Det midlertidige solidaritetsbidrag skal efter nødindgrebsforordningens artikel 16, stk. 1, være mindst 33 pct. af det beregningsgrundlag, der er omfattet af forordningens artikel 15.
Efter forordningens artikel 15 beregnes det midlertidige solidaritetsbidrag på grundlag af det skattepligtige overskud, som fastsat i henhold til nationale skatteregler i regnskabsåret 2022 og/eller i regnskabsåret 2023 og i hele deres varighed, som ligger ud over en stigning på 20 pct. i det gennemsnitlige skattepligtige overskud, som fastsat i henhold til nationale skatteregler, i de 4 regnskabsår, der begyndte den 1. januar 2018 eller derefter.
Hvis det gennemsnitlige skattepligtige overskud i disse 4 regnskabsår er negativt, er det gennemsnitlige skattepligtige overskud nul ved beregningen af det midlertidige solidaritetsbidrag.
Nødindgrebsforordningens regler indebærer således, at det alene er ekstraordinære profitter i forhold til de 4 referenceår, der pålægges det midlertidige solidaritetsbidrag.
Formålet hermed er, at den del af indkomsten i indkomståret 2022 og/eller 2023, der ikke skyldes den uforudsigelige udvikling på energimarkederne efter Ruslands angrebskrig mod Ukraine, ikke pålægges det midlertidige solidaritetsbidrag, jf. betragtning 54 i forordningens præambel.
 Det midlertidige solidaritetsbidrag finder anvendelse ud over de almindelige skatter og afgifter i henhold til medlemsstaternes nationale ret, jf. nødindgrebsforordningens artikel 16, stk. 2.
Det bemærkes, at det fremgår af punkt 55 i forordningens præambel, at medlemsstaterne bør sørge for de nødvendige tilpasninger i national ret, »navnlig for at sikre rettidig opkrævning af solidaritetsbidraget, herunder på grundlag af nettoindtægter, hvori solidaritetsbidraget kan modregnes, tage højde for, om solidaritetsbidraget er fradragsberettiget, eller tage hensyn til behandlingen af tab i tidligere regnskabsår, til en konsekvent behandling af afkortede regnskabsår for virksomheder, der er stiftet i 2022 og/eller 2023, eller til omstrukturering eller fusion af virksomheder med henblik på beregning af solidaritetsbidraget.« I stedet for solidaritetsbidraget kan medlemsstaterne vedtage tilsvarende nationale foranstaltninger, jf. nødindgrebsforordningens artikel 14, stk. 1. Efter artikel 14, stk. 2, skal tilsvarende nationale foranstaltninger have samme mål og være genstand for lignende regler som det midlertidige solidaritetsbidrag og skal generere sammenlignelige eller højere indtægter i forhold til de anslåede indtægter fra solidaritetsbidraget.
Endeligt fremgår det af nødindgrebsforordningens artikel 17, at medlemsstaterne skal anvende indtægterne fra det midlertidige solidaritetsbidrag med tilstrækkelig rettidig virkning til en række nærmere angivne formål 2.1.3. Kompensationsaftalen med DUC-partnerne Det fremgår af aftale af 29. september 2003 mellem økonomi- og erhvervsministeren og bevillingshaverne i henhold til Eneretsbevilling af 8. juli 1962 til efterforskning og indvinding af kulbrinter i Danmarks undergrund (2003-Nordsøaftalen) pkt.
VI, at partnerne i Dansk Undergrunds Consortium (DUC-partnerne) skal kompenseres for virkningerne af ændringer i eksisterende eller af nye love og andre regler, der specifikt rammer producenter af kulbrinter i den danske del af Nordsøen.
 Den nærmere regulering af, hvornår nye eller ændrede regler udløser kompensation, er fastlagt i aftale af 11. november 2003 om kompensation efter afsnit VI i aftale af 29/9 2003 (kompensationsaftalen).
 Af kompensationsaftalens § 2, stk. 1 og 2, fremgår, at kompensation kan kræves, når den økonomiske stilling for DUC-partnerne forringes ved nye eller ændrede love og regler i den udstrækning, sådanne ændringer af retstilstanden specifikt rammer producenter af kulbrinter på dansk område, mens generelle og ikkediskriminerende ændringer af retstilstanden ikke medfører ret til kompensation.
 Af kompensationsaftalens § 2, stk. 4, fremgår videre, at kompensation ikke kan kræves ved ikkediskriminerende ændringer af retstilstanden, der også gælder for andre virksomheder end kulbrinteproducenter på dansk område, eksempelvis almindelige stramninger af selskabsbeskatning eller andre generelle skatter og afgifter, herunder afgifter pålagt såvel importerede som indenlandsk producerede kulbrinter eller indførelse af EU-regler med virkning også for kulbrinteproducenter uden for dansk område.
2.2. Skatteministeriets overvejelser Det er vurderingen, at der ikke er grundlag for at indføre det midlertidige solidaritetsbidrag i både indkomståret 2022 og 2023.
En øget beskatning bør efter almindelige retssikkerhedsmæssige principper som udgangspunkt kun have virkning fremadrettet, hvilket indebærer, at nye, skærpende beskatningsregler kun bør indføres med virkning for indtægter, der allerede er oppebåret, hvis der foreligger særlige hensyn, der gør det påkrævet og for en så kort periode som muligt.
Det vurderes derfor, at solidaritetsbidraget bør gælde for indkomståret 2023.
Nødindgrebsforordningen indebærer, at selskabernes ekstraordinære profitter i den relevante periode både skal pålægges det midlertidige solidaritetsbidrag og selskabsskat efter de nationale regler herom.
Forordningen stiller derimod ikke krav om, at medlemsstaterne opkræver yderligere nationale skatter af de ekstraordinære profitter.
Nogle virksomheder på energimarkederne indgår finansielle kontrakter, der har til formål at sikre mod prisudsving på forventede fremtidige leverancer.
Sådanne kontrakter, der kan vedrøre leverancer flere år ud i fremtiden, beskattes som udgangspunkt efter lagerprincippet, jf. kursgevinstlovens § 33, stk. 1.
I et volatilt marked vil midlertidige kraftige prisudsving kunne have stor indflydelse på de finansielle kontrakters markedsværdi ved udgangen af året.
Det vil som udgangspunkt også få betydning ved opgørelsen af beregningsgrundlaget for solidaritetsbidraget.
Som følge af solidaritetsbidragets midlertidige karakter vil gevinsten eller tabet på de finansielle kontrakter imidlertid ikke blive udlignet, såfremt markedsprisen ændrer sig, således at den gevinst eller det tab, der som følge af lagerprincippet medregnes i indkomståret 2023, faktisk ikke realiseres.
Det vil ikke være i overensstemmelse med formålet med solidaritetsbidraget  at det skal pålægges ekstraordinære profitter, der skyldes den uforudsigelige udvikling på energimarkederne efter Ruslands angrebskrig mod Ukraine  såfremt medregning af urealiserede gevinster eller tab på finansielle kontrakter kan nedbringe eller øge beregningsgrundlaget.
Det vurderes derfor, at sådanne urealiserede gevinster og tab, der ikke vedrører selskabernes leverancer i indkomståret 2023, ikke bør medregnes i beregningsgrundlaget.
Selskaber, der er skattepligtige efter kulbrinteskattelovens kapitel 2, skal efter gældende regler svare kulbrinteskat, der er en særlig skat på overnormale profitter.
Med henblik på at undgå, at der af kulbrinteselskabernes overnormale profitter i indkomståret 2023 både skal svares kulbrinteskat og det midlertidige solidaritetsbidrag, vurderes det, at kulbrinteselskaberne bør kunne fradrage det midlertidige solidaritetsbidrag i kulbrinteskat, som opkræves for indkomståret 2023.
 Det midlertidige solidaritetsbidrag bør dog kun kunne fradrages i kulbrinteskatten, i det omfang bidraget vedrører den indkomst, der beskattes efter kulbrinteskattelovens kapitel 2. Har selskabet også indkomst, der kun beskattes efter selskabsskattelovens regler, bør eventuel betaling af det midlertidige solidaritetsbidrag, der vedrører denne del af selskabets indkomst, ikke kunne fradrages i kulbrinteskatten.
 Hvis der i kulbrinteskattegrundlaget i indkomståret 2023 fratrækkes fremførbare underskud fra tidligere indkomstår, vil det være udtryk for en indirekte kulbrintebeskatning af indkomsten i indkomståret 2023. Det vurderes derfor, at kulbrinteselskaberne bør have mulighed for at bortse fra fremførbare underskud fra tidligere år ved opgørelsen af kulbrinteindkomsten i indkomståret 2023. Der bør dog kun kunne bortses fra fremførte underskud fra tidligere indkomstår, i det omfang det er nødvendigt for at kunne udnytte adgangen til at modregne det midlertidige solidaritetsbidrag i kulbrinteskat vedrørende indkomståret 2023.
2.3. Den foreslåede ordning 2.3.1. Det midlertidige solidaritetsbidrag Det foreslås i lovforslagets § 2, at det midlertidige solidaritetsbidrag i overensstemmelse med nødindgrebsforordningen skal pålægges fuldt skattepligtige selskaber og udenlandske selskabers faste driftssteder i Danmark, der har aktiviteter inden for råolie-, naturgas-, kul- og raffinaderisektorerne.
Det foreslås endvidere, at det skal være en betingelse, at selskabet eller det faste driftssted genererer mindst 75 pct. af sin skattepligtige omsætning i indkomståret 2023 fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter som omhandlet i Europa-Parlamentets og Rådets forordning (EF) nr. 1893/2006 om oprettelse af den statistiske nomenklatur for økonomiske aktiviteter NACE rev. 2.
 Det bemærkes, at de pågældende aktiviteter er omfattet af NACE rev. 2, hovedafdeling B, hovedgrupperne 05 og 06, og hovedafdeling C, hovedgruppe 19, jf. bilag 1 til forordning nr. 1893/2006.
 Derudover foreslås det, at det midlertidige solidaritetsbidrag skal pålægges i indkomståret 2023, samt at det skal udgøre 33 pct. af et beregningsgrundlag, der foreslås fastsat i overensstemmelse med nødindgrebsforordningens artikel 15.
 Det indebærer, at beregningsgrundlaget for det midlertidige solidaritetsbidrag efter lovforslagets § 3 som udgangspunkt vil skulle være selskabets eller det faste driftssteds skattepligtige indkomst opgjort før eventuel sambeskatning efter kulbrinteskattelovens kapitel 2 og selskabsskattelovens afsnit III i indkomståret 2023. Forslaget vil indebære, at selskaberne ved opgørelsen af beregningsgrundlaget vil kunne fratrække eventuelle fremførbare underskud fra tidligere indkomstår efter reglerne i selskabsskattelovens § 12.
 Derudover foreslås det, at nettogevinsten eller -tabet på finansielle kontrakter, der er indgået med henblik på at imødegå risikoen for prisudsving på selskabets leverancer, som ikke er realiseret ved indkomstårets udløb, og som lagerbeskattes efter kursgevinstlovens § 33, stk. 1, ikke skal medregnes ved opgørelsen af beregningsgrundlaget.
 Forslaget herom har til hensigt at eliminere risikoen for, at store, midlertidige udsving i priserne på energimarkederne i slutningen af 2023 medfører betydelige urealiserede kursgevinster eller -tab, der væsentligt vil kunne nedbringe eller øge provenuet fra solidaritetsbidraget, selv om disse gevinster eller tab ikke vedrører selskabernes leverancer i indkomståret 2023. Det er således vurderingen, at en sådan konsekvens ikke ville være i overensstemmelse med det grundlæggende formål bag nødindgrebsforordningens regler om det midlertidige solidaritetsbidrag.
Det bemærkes, at det ikke er muligt at forudsige energiprisernes udvikling i den relevante periode.
Forslaget om, at urealiserede gevinster og tab på finansielle kontrakter ikke skal medregnes ved opgørelsen af beregningsgrundlaget, vil imidlertid væsentligt øge forudsigeligheden med hensyn til virkningerne af solidaritetsbidraget for både de berørte virksomheder og det offentlige.
Derudover vurderes en sådan særregel at være administrativt simpel for både de berørte virksomheder og Skatteforvaltningen, idet den ikke nødvendiggør nye særskilte registreringer af hensyn til opgørelsen.
Beregningsgrundlaget vil efter lovforslagets § 3, stk. 2, kun skulle være den del af det selskabsskattepligtige overskud, der overstiger selskabets eller det faste driftssteds gennemsnitlige skattepligtige overskud før sambeskatning efter kulbrinteskattelovens kapitel 2 og selskabsskattelovens afsnit III i de 4 første indkomstår påbegyndt den 1. januar 2018 eller senere med tillæg af 20 pct.
Det vil være en følge af den foreslåede ordning, at den skattepligtige indkomst i de 4 referenceår som udgangspunkt vil skulle opgøres efter samme principper som den skattepligtige indkomst i indkomståret 2023, der er udgangspunktet ved opgørelsen af beregningsgrundlaget for det midlertidige solidaritetsbidrag.
 Ved opgørelsen af sammenligningsindkomsten i de 4 referenceår foreslås der dog ikke at skulle gælde en særlig regel om urealiserede kursgevinster eller -tab på kursgevinster eller -tab, som det er tilfældet for opgørelsen af beregningsgrundlaget for det midlertidige solidaritetsbidrag.
 Det bemærkes, at de særlige forhold, der begrunder særreglen om urealiserede kursgevinster eller -tab i relation til opgørelsen af beregningsgrundlaget for det midlertidige solidaritetsbidrag, ikke i samme omfang gør sig gældende i forhold til opgørelsen af indkomsten i referenceårene, hvor energipriserne ikke var påvirket af krigen i Ukraine.
En særlig situation vil desuden kunne foreligge, hvis et underskud i den skattepligtige indkomst, der er konstateret i et af de 4 referenceår, helt eller delvist er fratrukket ved opgørelsen af den skattepligtige indkomst i et af de følgende referenceår.
Underskuddet vil derved som udgangspunkt blive medregnet to gange ved opgørelsen af gennemsnitlige skattepligtige overskud i de 4 referenceår.
Med henblik på at hindre en sådan dobbelt medregning af et underskud i den skattepligtige indkomst, foreslås det, at eventuelle fratrukne underskud fra et tidligere referenceår skal tillægges ved opgørelsen af den indkomst, der indgår ved opgørelsen af den gennemsnitlige skattepligtige indkomst i referenceårene.
 For selskaber eller faste driftssteder, der både har indkomst, der beskattes efter kulbrinteskattelovens kapitel 2, og indkomst, der kun beskattes efter selskabsskattelovens regler, vil det skulle være den samlede skattepligtige indkomst efter de to regelsæt, der skal medregnes ved opgørelsen af beregningsgrundlaget for det midlertidige solidaritetsbidrag, herunder ved opgørelsen af sammenligningsindkomsten i de 4 referenceår.
Den foreslåede ordning vil således indebære, at der ved opgørelsen af beregningsgrundlaget for det midlertidige solidaritetsbidrag, herunder sammenligningsindkomsten i de 4 referenceår, ikke vil skulle gælde et ring fence svarende til det, der i øvrigt gælder for kulbrinteindvindingsvirksomheders indkomst ved kulbrinteindvinding.
Dette skal ses i lyset af, at der efter nødindgrebsforordningens regler om solidaritetsbidraget ikke skal ske en sådan opdeling af beregningsgrundlaget, herunder sammenligningsindkomsten i de 4 referenceår, når et selskab eller et fast driftssted både har indkomst fra aktiviteter inden for råolie-, naturgas-, kul- og raffinaderisektorerne og indkomst fra andre aktiviteter.
 Det foreslås desuden ved lovforslagets § 6, at det midlertidige solidaritetsbidrag vil skulle svares med foreløbige beløb i to rater, som forfalder til betaling henholdsvis den 1. oktober 2023 og den 1. i den anden måned efter fristen for afgivelse af oplysninger efter skattekontrollovens § 2.
For selskaber, der er skattepligtige efter kulbrinteskattelovens kapitel 2, vil den foreslåede ordning indebære, at de to foreløbige rater vil skulle svares den 1. oktober 2023 og den 1. juni 2024, hvilket er på samme tidspunkt som de foreløbige rater, som selskaberne skal svare i relation til kulbrinteskat, jf. § 4 i lov om ansættelse og opkrævning m.v. af skat ved kulbrinteindvinding.
Dette er væsentligt af hensyn til de foreslåede særlige regler for kulbrinteindvindingsvirksomheder, jf. nedenfor pkt. 2.1.5.2.
 For selskaber, der udelukkende er skattepligtige efter selskabsskattelovens regler, vil de foreløbige rater skulle svares senere end de to ordinære rater, der gælder for acontoskat efter selskabsskatteloven, idet de ordinære aconskatterater skal betales i marts og november i indkomståret, jf. selskabsskattelovens § 29 A, stk. 5. Ligesom det vil gælde for de selskaber, der er skattepligtige efter kulbrinteskattelovens kapitel 2, vil de selskaber, der kun er skattepligtige efter selskabsskatteloven, efter forslaget først skulle betale den 2. foreløbige rate (mindst) 1 måned efter oplysningsfristens udløb.
I øvrigt fremgår det af lovforslagets § 5, at skattelovgivningens almindelige regler om afgivelse af oplysninger til Skatteforvaltningen, skatteansættelse, klageadgang, kontrol og opkrævning m.v., herunder de tilknyttede straffebestemmelser, skal finde tilsvarende anvendelse med hensyn til det midlertidige solidaritetsbidrag.
Bestemmelsen har alene ordensmæssig karakter.
 De almindelige regler og principper, der finder anvendelse for opgørelsen af den selskabsskattepligtige indkomst, vil således finde tilsvarende anvendelse for opgørelsen af beregningsgrundlaget for det midlertidige solidaritetsbidrag.
 Som eksempel på almindelige regler for indkomstopgørelsen, der vil finde anvendelse i relation til opgørelsen af beregningsgrundlaget for det midlertidige solidaritetsbidrag, kan nævnes den generelle omgåelsesklausul i ligningslovens § 3. Ved opgørelsen af beregningsgrundlaget vil der således skulle ses bort fra arrangementer eller serier af arrangementer, der er tilrettelagt med det hovedformål, eller der som et af hovedformålene har at opnå en skattefordel, som virker mod formålet og hensigten med de foreslåede regler om det midlertidige solidaritetsbidrag.
 Den endelige ansættelse af det midlertidige solidaritetsbidrag vil således skulle foretages efter samme regler, herunder i relation til klagefrister, frister for eventuel genoptagelse m.v., som gælder for ansættelsen af den selskabsskattepligtige indkomst efter selskabsskatteloven henholdsvis kulbrinteskattelovens kapitel 2. Det bemærkes herved, at en ændring af den selskabsskattepligtige indkomst i indkomståret 2023 vil få direkte betydning for opgørelsen af beregningsgrundlaget for det midlertidige solidaritetsbidrag.
 Endelig foreslås det i lovforslagets § 9, at provenuet fra det midlertidige solidaritetsbidrag tilfalder staten, og at det skal anvendes i overensstemmelse med reglerne i nødindgrebsforordningens artikel 17.
2.3.2. Særlige regler for kulbrinteindvindingsvirksomheder Det foreslås ved den i lovforslagets § 12, nr. 1, foreslåede bestemmelse i kulbrinteskattelovens § 27 D, at selskaber, der er skattepligtige efter kulbrinteskattelovens kapitel 2, skal kunne modregne beløb, de betaler som midlertidigt solidaritetsbidrag, i eventuel kulbrinteskat, som de skal betale af den kulbrinteskattepligtige indkomst i indkomståret 2023.
 Hvis beregningsgrundlaget for det midlertidige solidaritetsbidrag omfatter både indkomst, der beskattes efter kulbrinteskattelovens kapitel 2, og indkomst, der kun beskattes efter selskabsskattelovens regler, vil kun den del af bidraget, der vedrører den skattepligtige indkomst opgjort efter kulbrinteskattelovens kapitel 2, efter forslaget kunne modregnes i årets kulbrinteskat.
 Det foreslås, at den del af bidraget, der vedrører den skattepligtige indkomst opgjort efter kulbrinteskattelovens kapitel 2, i sådanne tilfælde vil skulle opgøres ved at beregne, hvad det midlertidige solidaritetsbidrag ville have udgjort, hvis beregningsgrundlaget, herunder sammenligningsindkomsten i de 4 referenceår, udelukkende var blevet opgjort på grundlag af den del af selskabets indkomst, der beskattes efter kulbrinteskattelovens kapitel 2.
 De berørte selskaber vil efter den ved lovforslagets § 11, nr. 1, foreslåede ændring af § 4, stk. 2, i lov om ansættelse og opkrævning m.v. af skat ved kulbrinteindvinding kunne tage højde for den foreslåede modregning allerede ved betaling af de foreløbige kulbrinteskatterater vedrørende indkomståret 2023.
 Hvis der i kulbrinteskattegrundlaget i indkomståret 2023 fratrækkes fremførbare underskud fra tidligere indkomstår, vil det være udtryk for en indirekte kulbrintebeskatning af indkomsten i indkomståret 2023. Efter den i forslagets § 12 foreslåede bestemmelse i kulbrinteskattelovens § 27 D, stk. 2, vil de berørte selskab imidlertid kunne vælge at bortse fra fremførbare underskud fra tidligere år ved opgørelsen af kulbrinteindkomsten i indkomståret 2023. Denne adgang til at bortse fra fremførbare underskud foreslås dog begrænset, således at bortseelse kun kan ske, i det omfang det er nødvendigt for at kunne udnytte adgangen til at modregne det midlertidige solidaritetsbidrag i kulbrinteskat vedrørende indkomståret 2023.
3. Økonomiske konsekvenser og implementeringskonsekvenser for det offentlige Lovforslaget skønnes samlet set at medføre et umiddelbart merprovenu på 770 mio. kr. i 2023, hvilket delvist modsvares af et umiddelbart mindreprovenu på ca. 75 mio. kr. i 2024 og 370 mio. kr. i 2025. Det bemærkes, at provenuskønnet er behæftet med betydelig usikkerhed.
Ændringen i beskatningen vurderes ikke at give anledning til tilbageløb, og det lægges til grund, at de berørte selskaber ikke vil ændre adfærd som følge af den midlertidigt forhøjede beskatning.
Virkningen efter tilbageløb og adfærd svarer derfor til den umiddelbare virkning.
Det bemærkes dog, at selskaberne vil have mulighed for at indrette sig på en sådan måde, at de begrænser størrelsen på det midlertidige solidaritetsbidrag, herunder f.eks. ved så vidt muligt at udskyde eller fremskynde omkostninger, så de afholdes i 2023 og derved nedbringer beregningsgrundlaget.
Når forslaget vurderes at indebære et mindreprovenu i 2024 og 2025 skyldes det, at kulbrinteindvindingsselskaberne får mulighed for at bortse fra fremførbare underskud i den kulbrinteskattepligtige indkomst, som dermed kan benyttes i senere indkomstår.
 Over perioden 2023-2025 vurderes forslaget således at medføre et samlet merprovenu på ca. 325 mio. kr.
 Det lægges til grund, at forslagets finansårsvirkning i 2023 udgør 770 mio. kr., svarende til den skønnede virkning i indkomståret.
 Det provenu, som skønnes indbetalt i form af det midlertidige solidaritetsbidrag, og som dermed skal anvendes i overensstemmelse med reglerne i artikel 17 i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser, svarer til den umiddelbare virkning i 2023.
Det midlertidige solidaritetsbidrag udgør en skattesanktion, da det indebærer en midlertidig forhøjet beskatning for udvalgte selskaber, hvorved reglerne adskiller sig fra generelle regler for beskatning af selskaber.
Skattesanktionen opgøres som den umiddelbare virkning og skønnes dermed at udgøre ca. 770 mio. kr. i 2023.
 Hele provenuet fra det midlertidige solidaritetsbidrag tilfalder staten, og forslaget har derfor ingen provenumæssige konsekvenser for kommunerne.
 Det er ved vurderingen af de økonomiske konsekvenser for det offentlige lagt til grund, at indførelsen af det midlertidige solidaritetsbidrag ikke udløser kompensation efter kompensationsaftalen med DUC-partnerne.
Der er i den forbindelse lagt vægt på, at det midlertidige solidaritetsbidrag beror på EU-regler med virkning også for kulbrinteproducenter uden for dansk område.
Nødindgrebsforordningen lader det dog bero på medlemsstaternes eget valg, om solidaritetsbidraget skal indføres i både 2022 og 2023 eller kun i et af årene.
Desuden lader forordningen det bero på medlemsstaternes eget valg, om indkomstårets ekstraordinære selskabsskattepligtige overskud opgjort efter forordningens regler, skal beskattes med en sats, der er højere end 33 pct.
Derudover forslås det ved lovforslaget, at solidaritetsbidraget kun indføres i indkomståret 2023, og at satsen ikke skal være højere end 33 pct.
Desuden foreslås det, at der skal være mulighed for at modregne solidaritetsbidraget i indkomstårets kulbrinteskat efter adgang til bortseelse fra eventuelle fremførbare underskud i den kulbrinteskattepligtige indkomst.
Kulbrinteproducenterne vil således ikke blive pålagt både det midlertidige solidaritetsbidrag og kulbrinteskat på indkomstårets ekstraordinære selskabsskattepligtige overskud opgjort efter nødindgrebsforordningens regler.
 Det bemærkes, at selskabsskattesatsen for kulbrinteproducenter er 25 pct., og at det midlertidige solidaritetsbidrag efter nødindgrebsforordningen ikke kan tillades modregnet heri.
Derudover bemærkes, at den særlige tillægsskat, der ved høje oliepriser skal svares af selskaber, der har valgt at gøre brug af investeringsvinduet efter kulbrinteskattelovens kapitel 3 B, skal svares med henblik på hel eller delvis tilbagebetaling af den økonomiske fordel ved de skattelempelser, som anvendelsen af investeringsvinduet indebærer.
Tillægsskatten kan ikke overstige skattelempelserne og er således ikke en generel skat på overnormal profit i det indkomstår, tillægsskatten svares.
 Lovforslaget vurderes at medføre administrative omkostninger for Skatteforvaltningen på ca. 0,2 mio. kr. i 2023 og 2024 til blandt andet implementering, mandtalsafklaring og sagsbehandling.
 Lovforslaget vurderes at følge principperne for digitaliseringsklar lovgivning.
 4. Økonomiske og administrative konsekvenser for erhvervslivet m.v.
Lovforslaget skønnes at have negative økonomiske konsekvenser for de dele af erhvervslivet, som pålægges at betalte solidaritetsbidraget.
De ne-gative erhvervsøkonomiske konsekvenser svarer til den umiddelbare virk-ning for staten med modsat fortegn.
Erhvervstyrelsens Område for Bedre Regulering (OBR) vurderer, at lovforslaget medfører administrative konsekvenser for erhvervslivet.
Disse konsekvenser vurderes at være under 4 mio. kr., hvorfor de ikke er kvantificeret nærmere.
5. Administrative konsekvenser for borgerne Lovforslaget har ikke administrative konsekvenser for borgerne.
6. Klimamæssige konsekvenser Lovforslaget har ingen klimamæssige konsekvenser.
7. Miljø- og naturmæssige konsekvenser Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget gennemfører og supplerer bestemmelserne om et midlertidigt solidaritetsbidrag i kapitel III i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser (nødindgrebsforordningen). Forordningen trådte i kraft den 8. oktober 2022 og gælder umiddelbart i Danmark fra denne dato.
Nødindgrebsforordningens bestemmelser om det midlertidige solidaritetsbidrag indeholder dog et betydeligt råderum for medlemsstaterne i relation til fastsættelse af udfyldende eller supplerende national lovgivning, herunder ved at opretholde eller indføre tilsvarende nationale foranstaltninger.
Forordningen fastsætter desuden udtrykkeligt, at medlemsstaterne skal vedtage og offentliggøre nationale foranstaltninger til gennemførelse af det midlertidige solidaritetsbidrag, jf. forordningens artikel 14, stk. 3.
 Det er vurderingen, at lovforslaget udelukkende gengiver og supplerer forordningens regler, i det omfang det er nødvendigt for at gennemføre det midlertidige solidaritetsbidrag i dansk ret på en hensigtsmæssig måde.
Det bemærkes særligt, at den foreslåede særregel om, at urealiserede gevinster og tab på finansielle kontrakter indgået med henblik på prissikring ikke medregnes ved opgørelsen af beregningsgrundlaget, jf. lovforslagets § 3, stk. 1, 2. pkt., vurderes at være i overensstemmelse med det overordnede formål med det midlertidige solidaritetsbidrag.
Det vurderes derfor også, at særreglen ligger inden for de tilpasninger af de nationale skatteregler, som medlemsstaterne kan foretage med henblik på at sikre en hensigtsmæssig gennemførelse af det midlertidige solidaritetsbidrag, jf. navnlig nødindgrebsforordningens præambelbetragtning 55.
 9. Hørte myndigheder og organisationer m.v.
 Et udkast til lovforslag har i perioden fra den 27. januar 2023 til den 23. februar 2023 været sendt i høring hos følgende myndigheder og organisationer m.v.:
 Advokatsamfundet, Arbejderbevægelsens Erhvervsråd, Borger- og retssikkerhedschefen i Skatteforvaltningen, CEPOS, Cevea, Dansk Erhverv, Dansk Offshore, Danske Advokater, DI, Digitaliseringsstyrelsen, Drivkraft Danmark, Erhvervsstyrelsen  Område for Bedre Regulering (OBR), Finans Danmark, Foreningen Danske Revisorer, FSR - danske revisorer, Green Power Denmark, Justitia, Kraka, Landsskatteretten, Skatteankeforvaltningen og SRF Skattefaglig Forening.
Bemærkninger til lovforslagets enkelte bestemmelser Til § 1 Det foreslås i § 1, at loven supplerer og gennemfører bestemmelserne om et midlertidigt solidaritetsbidrag i kapitel III i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser, jf. bilag 1 til denne lov.
Den foreslåede bestemmelse fastlægger lovens overordnede formål, som er at supplere og gennemføre nødindgrebsforordningens bestemmelser om et midlertidigt solidaritetsbidrag, der har til formål at finansiere støtte til energislutkunder.
Bestemmelserne om det midlertidige solidaritetsbidrag fremgår af forordningens kapitel III, artikel 14-17.
Til § 2 Det foreslås i 1. pkt., at pligt til at svare det midlertidige solidaritetsbidrag påhviler selskaber med aktiviteter inden for råolie-, naturgas-, kul- og raffinaderisektorerne, der er skattepligtige efter kulbrinteskatteloven eller selskabsskattelovens § 1 eller § 2, stk. 1, litra a.
Den foreslåede bestemmelse har til formål at fastlægge det overordnede anvendelsesområde for det midlertidige solidaritetsbidrag.
Bestemmelsen er i overensstemmelse med nødindgrebsforordningens artikel 14, stk. 1, jf. artikel 2, nr. 15 og 16.
 Efter forslaget vil det midlertidige solidaritetsbidrag skulle svares af selskaber, der har aktiviteter inden for de angivne sektorer, og som enten er skattepligtige efter kulbrinteskatteloven eller fuldt skattepligtige efter selskabsskattelovens § 1 eller omfattet af begrænset skattepligt i medfør af selskabsskattelovens § 2, stk. 1, litra a, om fast driftssted.
 Det foreslås i 2. pkt., at det er en betingelse, at mindst 75 pct. af den skattepligtige omsætning i indkomståret 2023 hidrører fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter som omhandlet i Europa-Parlamentets og Rådets forordning (EF) nr. 1893/2006.
 Den foreslåede bestemmelse gengiver og supplerer bestemmelsen i nødindgrebsforordningens artikel 2, nr. 17. I denne bestemmelse er de selskaber og faste driftssteder, der skal omfattes af det midlertidige solidaritetsbidrag defineret som selskaber og faste driftssteder, der »genererer mindst 75 % af deres omsætning fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter som omhandlet i Europa-Parlamentets og Rådets forordning (EF) nr. 1893/2006«.
 Ved den foreslåede bestemmelse foreslås forordningens bestemmelse i artikel 2, nr. 17, suppleret med en angivelse af, at omsætningsgrænsen på 75 pct. skal være opfyldt i indkomståret 2023. Forslaget om at præcisere, i hvilken periode omsætningsgrænsen skal være nået, skal ses i lyset af, at det ved lovforslaget foreslås, at det midlertidige solidaritetsbidrag skal svares af indkomsten i indkomståret 2023, jf. lovforslagets § 3.
Den foreslåede bestemmelse vil skulle ses i sammenhæng med forslaget til bestemmelsens 1. pkt.
Når der i det foreslåede 2. pkt. henvises til, at mindst 75 pct. af den skattepligtige omsætning skal vedrøre økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter, er det således også et krav, at disse aktiviteter vedrører råolie-, naturgas-, kul- og raffinaderisektorerne.
Omsætning ved råstofudvinding inden for andre sektorer end de nævnte vil således ikke skulle medregnes ved vurderingen af, om omsætningsgrænsen er nået.
Der henvises i den foreslåede bestemmelse til Europa-Parlamentets og Rådets forordning (EF) nr. 1893/2006 om oprettelse af den statistiske nomenklatur for økonomiske aktiviteter NACE rev. 2 og om ændring af Rådets forordning (EØF) nr. 3037/90 og visse EF-forordninger om bestemte statistiske områder.
De økonomiske aktiviteter, som omsætningsgrænsen vedrører, er opregnet i forordningens bilag 1, hovedafdeling B (råstofindvinding), hovedgrupperne 05 (indvinding af kul og brunkul) og 06 (indvinding af råolie og naturgas), og hovedafdeling C (fremstillingsvirksomhed), hovedgruppe 19 (fremstilling af koks og raffinerede mineralolieprodukter).
Til § 3 Den foreslåede bestemmelse vedrører opgørelsen af det beregningsgrundlag, som det midlertidige solidaritetsbidrag efter forslaget vil skulle svares af.
 Det foreslås i stk. 1, 1. pkt., at beregningsgrundlaget for det midlertidige solidaritetsbidrag er selskabets eller det faste driftssteds skattepligtige overskud opgjort før eventuel sambeskatning efter kulbrinteskattelovens kapitel 2 og selskabsskattelovens afsnit III i indkomståret 2023.
 Den foreslåede bestemmelse vil indebære, at beregningsgrundlaget for det midlertidige solidaritetsbidrag vil være den selskabsskattepligtige indkomst for selskabet eller det faste driftssted i indkomståret 2023, således som denne opgøres efter kulbrinteskattelovens kapitel 2 og selskabsskattelovens afsnit III, idet der ikke skal tages hensyn til eventuel sambeskatning med koncernforbundne selskaber.
Den selskabsskattepligtige indkomst i indkomståret 2023, og dermed beregningsgrundlaget for det midlertidige solidaritetsbidrag, vil skulle opgøres efter eventuelt fradrag for selskabets egne fremførbare underskud i tidligere indkomstår efter de almindelige regler herom i selskabsskattelovens § 12. Derimod vil der ved opgørelsen af beregningsgrundlaget ikke være adgang til at modregne sambeskattede selskabers underskud.
Det vil gælde både sambeskattede selskabers underskud i indkomståret 2023 og sådanne selskabers eventuelle fremførbare underskud fra tidligere indkomstår, der i sambeskatningen kan modregnes efter bestemmelsen i selskabsskattelovens § 31, stk. 2.
For selskaber og faste driftssteder, der både har indkomst ved kulbrinteindvinding, der beskattes efter kulbrinteskattelovens kapitel 2, og indkomst, der kun beskattes efter selskabsskatteloven, vil beregningsgrundlaget skulle udgøre den samlede indkomst opgjort efter de to regelsæt.
Er der f.eks. opgjort en negativ indkomst, der udelukkende beskattes efter selskabsskatteloven, mens der er opgjort en positiv selskabsskattepligtig indkomst efter kulbrinteskattelovens kapitel 2, vil beregningsgrundlaget være nettobeløbet af de opgjorte indkomster.
 Det foreslås i stk. 1, 2. pkt., at ved opgørelsen af beregningsgrundlaget medregnes dog ikke nettogevinsten eller -tabet på finansielle kontrakter, der er indgået med henblik på at imødegå risikoen for prisudsving på selskabets leverancer, som ikke er realiseret ved indkomstårets udløb, og som lagerbeskattes efter kursgevinstlovens § 33, stk. 1.
Den foreslåede bestemmelse er en særregel vedrørende opgørelsen af beregningsgrundlaget for de selskaber eller faste driftssteder, der har indgået finansielle kontrakter med henblik på at sikre mod prisudsving på deres fremtidige leverancer.
Da gevinst og tab på sådanne finansielle kontrakter efter kursgevinstlovens § 33, stk. 1, opgøres efter lagerprincippet, vil der ved opgørelsen af den selskabsskattepligtige indkomst skulle medregnes en nettogevinst eller et nettotab på de finansielle kontrakter, der endnu ikke er realiseret.
 Den foreslåede bestemmelse vil indebære, at urealiserede gevinster eller tab på sådanne prissikringskontrakter ikke vil skulle medregnes ved opgørelsen af beregningsgrundlaget for det midlertidige solidaritetsbidrag.
Det er kun finansielle kontrakter, der er indgået med henblik på prissikring af forventede kommende leverancer fra det pågældende selskab eller faste driftssted, der vil være omfattet af den foreslåede bestemmelse.
Finansielle kontrakter, der er indgået med et andet formål, f.eks. i spekulationshensigt, vil således ikke være omfattet.
 Det bemærkes, at den foreslåede bestemmelse ikke vil være relevant, såfremt selskabet eller det faste driftssted har opnået dispensation til at anvende realisationsprincippet efter kursgevinstlovens § 33, stk. 2.
 Om baggrunden for den foreslåede bestemmelse henvises i øvrigt til pkt. 2.1.5.1 i de almindelige bemærkninger.
 Det foreslås i stk. 1, 3. pkt., at hvis indkomståret 2023 er kortere eller længere end 12 måneder, omregnes beregningsgrundlaget efter 1. pkt., således at det kommer til at svare til beløbet i en 12 måneders periode.
Efter selskabsskattelovens § 10, stk. 1, 1. og 2. pkt., er udgangspunktet, at indkomståret er kalenderåret, men består skattepligten kun en del af året, er indkomståret dog kun denne del.
Der er mulighed for at vælge et forskudt indkomstår, jf. de nærmere regler herom i selskabsskattelovens § 10, stk. 1, 3.-6. pkt., ligesom et indkomstår kan omlægges, såfremt dette er begrundet i særlige forhold, jf. selskabsskattelovens § 10, stk. 1. Selskaber, der er skattepligtige efter kulbrinteskattelovens kapitel 2, skal anvende kalenderåret som indkomstår, jf. § 11, stk. 1, i lov om ansættelse og opkrævning mv. af skat ved kulbrinteindvinding.
I tilfælde, hvor indkomståret 2023 dækker en kortere eller længere periode end et fuldt år (12 måneder), vil den foreslåede bestemmelse indebære, at den skattepligtige indkomst vil skulle omregnes til en 12 måneders periode.
Ved en sådan omregning vil indkomsten i et indkomstår på 8 måneder f.eks. skulle ganges med 12/8. Omregningen vil medføre, at de ekstraordinære indkomster fra aktiviteterne inden for råolie-, naturgas-, kul- og raffinaderisektorerne vil blive beskattet i en 12 måneders periode, uanset om indkomståret 2023, f.eks. som følge af en omlægning af indkomstår, for et konkret selskab ikke har udgjort 12 måneder.
 Det foreslås i stk. 1, 4. pkt., at beregningsgrundlaget for et indkomstår, der er kortere end 12 måneder, ikke omregnes efter 3. pkt., hvis skattepligten kun har bestået en del af den 12 måneders periode, der ellers ville have udgjort indkomståret, og selskabets eller det faste driftssteds aktiviteter inden for råolie-, naturgas-, kul- og raffinaderisektorerne i resten af perioden har været ejet af et selskab eller et fast driftssted, der er omfattet af § 2.
 Den foreslåede bestemmelse skal tage højde for tilfælde, hvor der f.eks. som følge af stiftelse eller opløsning af et selskab, hvis indkomstår følger kalenderåret, ikke har foreligget skattepligt til Danmark i hele 2023.
Hvis indkomsten fra de aktiviteter, som begrunder, at selskabet eller det faste driftssted skal svare det midlertidige solidaritetsbidrag, i resten af 2023 har været ejet af et andet selskab eller fast driftssted, der også skal svare det midlertidige solidaritetsbidrag, vil en omregning til en 12 måneders periode efter det foreslåede 3. pkt. medføre, at indkomsten fra de pågældende aktiviteter beskattes hos begge enheder.
Den foreslåede bestemmelse har til formål at undgå en sådan dobbelt pålæggelse af det midlertidige solidaritetsbidrag.
Den foreslåede bestemmelse vil f.eks. skulle finde anvendelse, hvis et kulbrinteindvindingsselskab opløses i forbindelse med, at det den 1. juli 2023 indgår i en skattefri fusion med et nystiftet selskab, der viderefører kulbrinteindvindingsaktiviteterne.
I et sådant tilfælde vil eventuelle ekstraordinære indtægter fra kulbrinteindvindingsaktiviteterne skulle pålægges det midlertidige solidaritetsbidrag på grundlag af de to selskabers indkomst efter kulbrinteskattelovens kapitel 2 i henholdsvis første og andet halvår 2023, uden at selskabernes indkomst omregnes til indkomsten i en 12 måneders periode.
 Det foreslås i stk. 2, 1. pkt., at beregningsgrundlaget opgjort efter stk. 1 reduceres med selskabets eller det faste driftssteds gennemsnitlige skattepligtige overskud før eventuel sambeskatning efter kulbrinteskattelovens kapitel 2 og selskabsskattelovens afsnit III i de 4 første indkomstår påbegyndt den 1. januar 2018 eller senere med tillæg af 20 pct.
 Den foreslåede bestemmelse vil indebære, at beregningsgrundlaget vil skulle reduceres i overensstemmelse med nødindgrebsforordningens artikel 15. Det er således kun den del af beregningsgrundlaget, der overstiger det gennemsnitlige skattepligtige overskud før sambeskatning i de 4 referenceår med tillæg af 20 pct., der pålægges det midlertidige solidaritetsbidrag.
 Opgørelsen af det gennemsnitlige skattepligtige overskud skal foretages på grundlag af det skattepligtige overskud i alle 4 referenceår, uanset om mindre end 75 pct. af den skattepligtige omsætning i selskabet i et eller flere af årene vedrørte økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter.
 Det foreslås i stk. 2, 2. pkt., at udviser den skattepligtige indkomst i et af de i 1. pkt. nævnte indkomstår underskud, og er dette underskud helt eller delvist fratrukket ved opgørelsen af selskabets eller det faste driftssteds skattepligtige indkomst i et andet af de i 1. pkt. nævnte indkomstår, skal indkomsten i sidstnævnte indkomstår forhøjes med det fratrukne underskudsbeløb ved opgørelsen efter 1. pkt.
 Den foreslåede bestemmelse vil medføre, at et underskud i den skattepligtige indkomst, der er konstateret i et af indkomstårene, der indgår som referenceår efter forslaget til stk. 2, 1. pkt., og som helt eller delvist er blevet fratrukket i den skattepligtige indkomst i et senere referenceår, vil skulle tillægges indkomsten i sidstnævnte år ved opgørelsen af den gennemsnitlige skattepligtige indkomst i de 4 referenceår.
Det vil kun skulle være det underskudsbeløb, der faktisk er fremført og fratrukket ved selskabets eller det faste driftssteds indkomstopgørelse i det senere indkomstår, der vil skulle tillægges efter den foreslåede bestemmelse.
Det bemærkes herved, at det følger af selskabsskattelovens § 12, stk. 3, og kulbrinteskattelovens § 11, stk. 1, at et underskud kan kun fremføres til fradrag i et senere indkomstår, i det omfang det ikke kan rummes i tidligere års indkomst.
 Den foreslåede bestemmelse skal sikre, at et underskud konstateret i et af de 4 referenceår ikke bliver medregnet to gange ved opgørelsen af den gennemsnitlige skattepligtige indkomst i de 4 referenceår.
 Det foreslås i stk. 2, 3. pkt., at udgør de i 1. pkt. nævnte indkomstår en periode, der er kortere eller længere end 48 måneder, omregnes det samlede skattepligtige overskud i de 4 indkomstår til en periode på 48 måneder, før det gennemsnitlige skattepligtige overskud opgøres.
 Hvor et eller flere af de 4 indkomstår, der anvendes som referenceår, har været kortere eller længere end 12 måneder, vil den foreslåede bestemmelse indebære, at den samlede indkomst i de 4 indkomstår vil skulle omregnes til indkomsten i en periode på 48 måneder, før den gennemsnitlige indkomst beregnes ved at dividere den samlede indkomst i perioden med 4. Den foreslåede bestemmelse vil også skulle finde anvendelse, hvis et selskab f.eks. er blevet stiftet mindre end 48 måneder før starten af indkomståret 2023.
 Den foreslåede bestemmelse vil indebære, at gennemsnitsindkomsten i sådanne tilfælde opgøres for en 12 måneders periode, således at den vil udgøre et korrekt sammenligningsgrundlag, når det beregnes, i hvilket omfang der i indkomståret 2023 er oppebåret ekstraordinære overskud, der skal pålægges det midlertidige solidaritetsbidrag.
 Det foreslås i stk. 2, 4. pkt., at beregningsgrundlaget ikke reduceres, hvis det gennemsnitlige skattepligtige overskud opgjort efter 1.-3. pkt. er negativt.
 Den foreslåede bestemmelse vil indebære, at der vil skulle svares midlertidigt solidaritetsbidrag af hele det efter forslaget til stk. 1 opgjorte beregningsgrundlag, hvis det gennemsnitlige skattepligtige overskud opgjort efter 1.-3. pkt. er negativt.
 Det foreslås i stk. 2, 5. pkt., at er indkomståret 2023 kortere end 12 måneder, og skal der efter stk. 1, 4. pkt., ikke ske en omregning af beregningsgrundlaget, så det svarer til beløbet i en 12 måneders periode, reduceres det gennemsnitlige overskud forholdsmæssigt, før beregningsgrundlaget reduceres efter 1. pkt.
Den foreslåede bestemmelse vil skulle tage højde for de tilfælde, hvor beregningsgrundlaget for et indkomstår 2023, der er kortere end 12 måneder, efter forslaget til stk. 1, 4. pkt., ikke skal omregnes, så det svarer til beløbet i en 12 måneders periode.
I så fald vil den periode, som gennemsnitsindkomsten opgøres for, skulle være den samme, for at gennemsnitsindkomsten vil udgøre et korrekt sammenligningsgrundlag.
Til § 4 Det foreslås, at det midlertidige solidaritetsbidrag svares med 33 pct. af beregningsgrundlaget efter § 3.
 Den foreslåede bestemmelse vil indebære, at det midlertidige solidaritetsbidrag vil skulle svares med den sats, der følger af nødindgrebsforordningens artikel 16.
Til § 5 Det foreslås, at skattelovgivningens almindelige regler om afgivelse af oplysninger til told- og skatteforvaltningen, skatteansættelse, klage, kontrol og opkrævning m.v., herunder de tilknyttede straffebestemmelser, finder tilsvarende anvendelse med hensyn til det midlertidige solidaritetsbidrag med de ændringer, der følger af denne lov.
Det midlertidige solidaritetsbidrag er en særskat på en andel af selskabernes skattepligtige indkomst.
De almindelige regler om skatteansættelse, klage, kontrol, straf m.v. vil således skulle finde anvendelse.
Den foreslåede bestemmelse har således alene ordensmæssig karakter.
Skattekontrollovens almindelige oplysnings-, kontrol- og sanktionsbestemmelser herunder f.eks. skattekontrollovens § 2 om afgivelse af oplysninger til Skatteforvaltningen vil skulle finde anvendelse.
Skatteforvaltningslovens almindelige processuelle regler vedrørende skatteansættelser, herunder vedrørende genoptagelse, klage, domstolsprøvelse og omkostningsgodtgørelse, vil tilsvarende skulle finde anvendelse, lige som opkrævningslovens almindelige regler vil skulle gælde.
 De almindelige regler, der gælder for ansættelsen af den skattepligtige indkomst, vil skulle finde anvendelse, herunder den generelle omgåelsesklausul i ligningslovens § 3. Ved opgørelsen af beregningsgrundlaget vil der således skulle ses bort fra arrangementer eller serier af arrangementer, der er tilrettelagt med det hovedformål, eller der som et af hovedformålene har at opnå en skattefordel, som virker mod formålet og hensigten med de foreslåede regler om det midlertidige solidaritetsbidrag.
 Den endelige ansættelse af beregningsgrundlaget for det midlertidige solidaritetsbidrag vil skulle foretages efter samme regler, herunder i relation til klagefrister, frister for eventuel genoptagelse m.v., som gælder for ansættelsen af den selskabsskattepligtige indkomst efter selskabsskatteloven henholdsvis kulbrinteskattelovens kapitel 2. Det bemærkes herved, at en ændring af den selskabsskattepligtige indkomst i indkomståret 2023 vil få direkte betydning for opgørelsen af beregningsgrundlaget for det midlertidige solidaritetsbidrag.
Også en ændring af den selskabsskattepligtige indkomst i et eller flere af de 4 indkomstår, der efter de foreslåede regler udgør det sammenligningsgrundlag, der skal anvendes ved fastlæggelsen af, i hvilket omfang der er oppebåret ekstraordinære profitter i indkomståret 2023, vil kunne få direkte virkning for opgørelsen af beregningsgrundlaget for det midlertidige solidaritetsbidrag.
Hvor der sker en ændring af ansættelsen af den selskabsskattepligtige indkomst i et af de 4 referenceår, vil det således kunne medføre, at der vil være adgang til ekstraordinær genoptagelse af ansættelsen af det midlertidige solidaritetsbidrag efter reglen i skatteforvaltningslovens § 27, stk. 1, nr. 2, om ansættelsesændringer, der er en direkte følge af en ansættelse vedrørende den skattepligtige for et andet indkomstår.
Til § 6 Det foreslås i stk. 1, at det midlertidige solidaritetsbidrag svares med foreløbige beløb i to rater, som forfalder til betaling den 1. oktober 2023 (første rate) og den 1. i den anden måned efter fristen for afgivelse af oplysninger efter skattekontrollovens § 2 (anden rate), og at sidste rettidige betalingsdag er den 20. i forfaldsmåneden.
 Den foreslåede bestemmelse vil indebære, at det midlertidige solidaritetsbidrag på samme måde som selskabsskatten vil skulle svares i to a conto-rater.
 Skattepligtige, der er omfattet af kulbrinteskattelovens kapitel 2 og 3 A, skal afgive oplysninger til Skatteforvaltningen efter skattekontrollovens § 2 senest den 1. maj i året efter indkomståret, og de skal anvende kalenderåret som indkomstår, jf. § 1, stk. 4, og § 11, stk. 1, i lov om ansættelse og opkrævning m.v. af skat ved kulbrinteindvinding.
 De foreløbige rater vil for disse selskaber skulle forfalde til betaling henholdsvis den 1. oktober 2023 og den 1. juni 2024, hvilket vil være det samme tidspunkt, som kulbrinteskattepligtige selskaber vil skulle svare de foreløbige kulbrinteskatterater, jf. § 4 i lov om ansættelse og opkrævning m.v. af skat ved kulbrinteindvinding.
 For selskaber, der ikke er skattepligtige efter kulbrinteskattelovens kapitel 2 og 3 A, er oplysningsfristen senest 6 måneder efter indkomstårets udløb, jf. skattekontrollovens § 12, stk. 1. Udløber indkomståret i perioden fra og med den 1. marts til og med den 31. marts, skal oplysningerne dog gives senest den 1. september samme år, jf. skattekontrollovens § 12, stk. 2.
 For et selskab, der anvender kalenderåret som indkomstår, udløber indkomståret 2023 den 31. december 2023, og skattekontrollovens § 12, stk. 1, fører således til, at oplysningsfristen er den 30. juni 2024. Når den anden foreløbige rate efter den foreslåede bestemmelse vil forfalde til betaling den 1. i den anden måned efter oplysningsfristens udløb, vil det således indebære, at forfaldsdagen for den anden rate vil være den 1. august 2024.
Det foreslås i stk. 2, 1.-3. pkt., at Skatteforvaltningen fastsætter de foreløbige beløb, der så vidt muligt skal svare til det midlertidige solidaritetsbidrag, der fastsættes efter indkomstårets udløb.
Ved fastsættelsen af første rate af det foreløbige midlertidige solidaritetsbidrag lægges selskabets eller det faste driftssteds oplysninger efter § 7 til grund, i det omfang told- og skatteforvaltningen finder oplysningerne tilstrækkeligt sandsynliggjort. første rate udgør halvdelen af det forventede midlertidige solidaritetsbidrag.
De foreslåede bestemmelser vil indebære, at Skatteforvaltningen vil skulle fastsætte to lige store foreløbige rater på grundlag af de oplysninger, som de berørte selskaber og faste driftssteder selv vil skulle afgive i medfør af den nedenfor foreslåede bestemmelse i § 7. De afgivne oplysninger vil skulle lægges til grund af Skatteforvaltningen, medmindre der foreligger omstændigheder, som giver anledning til at mene, at de ikke er tilstrækkeligt sandsynliggjorte.
Skatteforvaltningen vil således efter forslaget skulle have bevisbyrden for, at de afgivne oplysninger ikke er tilstrækkeligt sandsynliggjorte.
Det foreslås i stk. 2, 4.-7. pkt., at anden rate fastsættes på grundlag af oplysningerne, som er afgivet til Skatteforvaltningen efter skattekontrollovens § 2, således at summen af første og anden rate udgør det midlertidige solidaritetsbidrag.
Hvis anden rate beregnet på dette grundlag er større end første rate, betales et tillæg på 2 pct. af forskelsbeløbet mellem første og anden rate, og er anden  rate mindre end første rate, tilkommer der den skattepligtige en godtgørelse på 2 pct. af forskelsbeløbet.
Tillæg eller godtgørelse medregnes ikke ved indkomstopgørelsen.
De foreslåede bestemmelser vil indebære, at den anden rate først vil skulle fastsættes, efter at de berørte selskaber og faste driftssteder har afgivet de årlige oplysninger om deres skattepligtige indkomst, jf. skattekontrollovens § 2, og den anden rate vil skulle fastsættes således, at den sammen med den første rate udgør det samlede midlertidige solidaritetsbidrag for indkomståret 2023. Der vil desuden skulle opkræves et ikke-fradragsberettiget tillæg eller udbetales en ikkeskattepligtig godtgørelse på 2 pct. af det beløb, der måtte være forskellen mellem de to rater.
De foreslåede bestemmelser svarer til de regler, der gælder for opkrævning af kulbrinteskattens  anden rate, jf. § 4, stk. 2, i lov om ansættelse og opkrævning m.v. af skat ved kulbrinteindvinding.
 Om tilfælde, hvor det endeligt fastsatte midlertidige solidaritetsbidrag overstiger det beløb, der er indbetalt som første foreløbige rate, henvises til bemærkningerne til bestemmelsen i forslagets § 8.
 Det foreslås i stk. 3, at må det efter Skatteforvaltningens skøn antages, at det foreløbigt beregnede midlertidige solidaritetsbidrag vil være væsentligt større end det endelige midlertidige solidaritetsbidrag, skal der efter selskabets eller det faste driftssteds begæring herom ske hel eller delvis tilbagebetaling af 1. rate af det foreløbigt beregnede bidrag.
 Den foreslåede bestemmelse vil indebære, at der efter begæring fra selskabet eller det faste driftssted vil skulle ske hel eller delvis tilbagebetaling af den 1. rate af det midlertidige solidaritetsbidrag, såfremt det må lægges til grund, at denne rate i sig selv væsentligt overstiger det endelige midlertidige solidaritetsbidrag, der skal svares for indkomståret 2023. Selskabet eller det faste driftssted vil skulle have bevisbyrden for, at der bør ske en sådan hel eller delvis tilbagebetaling.
 Den foreslåede bestemmelse svarer til reglen om eventuel tilbagebetaling af 1. rate af kulbrinteskatten, jf. § 4, stk. 3, i lov om ansættelse og opkrævning m.v. af skat ved kulbrinteindvinding.
 Det foreslås i stk. 4, at er et beløb, som den skattepligtige efter stk. 1 skal indbetale til det offentlige, ikke betalt rettidigt, skal selskabet eller det faste driftssted betale en rente i henhold til opkrævningslovens § 7, stk. 1, jf. stk. 2, og at rentebeløbet tilfalder statskassen.
 Den foreslåede bestemmelse svarer til de regler, der generelt gælder ved for sen betaling af skatter, jf. f.eks. § 4, stk. 4, i lov om ansættelse og opkrævning m.v. af skat ved kulbrinteindvinding, der gælder ved for sen betaling af kulbrinteskat.
Til § 7 Det foreslås i § 7, at selskaber og faste driftssteder omfattet af § 2 til brug ved beregning og opkrævning af det foreløbige midlertidige solidaritetsbidrag skal give Skatteforvaltningen oplysning om det forventede beregningsgrundlag efter § 3, at Skatteforvaltningen udfærdiger skemaer, hvorpå oplysningerne gives senest den 1. juli 2023, og at såfremt behørigt forskudsskema ikke foreligger inden den i 2. pkt. nævnte frist, fastlægges det forventede beregningsgrundlag skønsmæssigt.
I medfør af den foreslåede bestemmelse vil de selskaber og faste driftssteder, der er omfattet af den i § 2 foreslåede bestemmelse, senest den 1. juli 2023 skulle afgive oplysninger til Skatteforvaltningen om det forventede beregningsgrundlag for det midlertidige solidaritetsbidrag.
Oplysningerne vil skulle afgives på et særligt forskudsskema, der udarbejdes af Skatteforvaltningen.
 Oplysningerne vil skulle danne grundlag for Skatteforvaltningens fastsættelse af de foreløbige rater af det midlertidige solidaritetsbidrag, jf. den foreslåede bestemmelse i § 6. Har selskabet ikke afgivet oplysningerne senest den 1. juli 2023, vil Skatteforvaltningen skulle fastsætte de foreløbige rater skønsmæssigt.
Til § 8 Det foreslås i § 8, stk. 1, at afviger det endeligt ansatte midlertidige solidaritetsbidrag fra det beregnede foreløbige midlertidige solidaritetsbidrag, skal der ske en efterbetaling eller tilbagebetaling af dette beløb.
Beløbet tillægges en årlig rente, der svarer til den til enhver tid fastsatte officielle diskonto med et tillæg på 2 pct., beregnet fra forfaldsdagen for den anden foreløbige rate, jf. § 6, stk. 1, indtil efterbetalingsbeløbet forfalder til betaling, eller indtil tilbagebetaling sker, og rentebeløbet medregnes ved opgørelsen af den skattepligtige indkomst.
 Den foreslåede bestemmelse vil indebære, at der vil skulle ske en efterfølgende regulering, hvis det beløb, der er indbetalt efter de i lovforslagets § 6 foreslåede bestemmelser om det beregnede foreløbige midlertidige solidaritetsbidrag, afviger fra det beløb, der udgør det endeligt ansatte midlertidige solidaritetsbidrag.
Anden rate af det foreløbigt beregnede midlertidige solidaritetsbidrag vil skulle fastsættes på grundlag af de oplysninger, som selskabet eller det faste driftssted har afgivet efter skattekontrollovens § 2, jf. forslaget til § 6 og bemærkningerne hertil.
Overstiger det beløb, der er opkrævet som første rate, i sig selv det endeligt ansatte midlertidige solidaritetsbidrag, vil det indebære, at der vil skulle ske en tilbagebetaling efter den foreslåede bestemmelse.
Derudover vil efterbetaling eller tilbagebetaling efter den foreslåede bestemmelse skulle ske, hvis den endelige ansættelse af det midlertidige solidaritetsbidrag medfører, at det fastsættes til et beløb, der ikke svarer til den foreløbige beregning, der er foretaget i forbindelse med fastsættelsen af den 2. foreløbige rate.
Dette vil kunne skyldes både korrektioner i forbindelse med den almindelige ansættelse og efterfølgende ansættelsesændringer, herunder i forbindelse med eventuel genoptagelse efter skatteforvaltningslovens almindelige regler.
 De foreslåede regler om rentetillæg i forbindelse med efterbetaling eller tilbagebetaling svarer til reglerne om rentetillæg, når der skal ske efterbetaling eller tilbagebetaling, fordi den endeligt fastsatte kulbrinteskat afviger fra den foreløbigt beregnede kulbrinteskat, jf. § 6, stk. 1, i lov om ansættelse og opkrævning m.v. af skat ved kulbrinteindvinding.
 Det foreslås i § 8, stk. 2, at efterbetalingsbeløbet forfalder til betaling den 1. i den anden måned efter, at der er givet underretning om ansættelsen med betalingsfrist til den 20. i forfaldsmåneden, og at reglerne i § 6, stk. 4, finder tilsvarende anvendelse.
Den foreslåede bestemmelse fastsætter forfaldstidspunktet og sidste rettidige betalingsfrist i de tilfælde, hvor bestemmelsen i forslaget til stk. 1 medfører, at selskabet eller det faste driftssted skal efterbetale et beløb til det offentlige.
Henvisningen til bestemmelsen i forslagets § 6, stk. 4, indebærer, at hvis efterbetalingsbeløbet ikke er betalt rettidigt, vil den skattepligtige skulle betale en rente i henhold til opkrævningslovens § 7, stk. 1, jf. stk. 2, og at rentebeløbet tilfalder statskassen.
 Det foreslås i § 8, stk. 3, at tilbagebetaling sker inden udgangen af den måned, der følger nærmest efter, at der er givet underretning om ansættelsen, og at forinden udbetaling modregnes eventuelle skatterestancer med påløbne renter.
 Den foreslåede bestemmelse fastsætter, hvornår tilbagebetaling skal foretages i de tilfælde, hvor bestemmelsen i forslaget til stk. 1 medfører, at der skal ske tilbagebetaling af et beløb til selskabet eller det faste driftssted.
Det bemærkes, at den foreslåede bestemmelse om, at eventuelle skatterestancer med påløbne renter modregnes inden udbetalingen af beløbet, er i overensstemmelse med almindelige formueretlige modregningsregler.
Den foreslåede bestemmelse har derfor blot til hensigt at gøre det klart, at der vil ske en sådan modregning.
Til § 9 Det foreslås i § 9, stk. 1, at det midlertidige solidaritetsbidrag tilfalder staten.
Den foreslåede bestemmelse indebærer, at der ikke vil skulle tilfalde kommunerne nogen andel af provenuet fra det midlertidige solidaritetsbidrag.
Bestemmelsen skal bl.a. ses i sammenhæng med, at nødindgrebsforordningen regulerer provenuanvendelsen, jf. umiddelbart nedenfor.
 Det foreslås i § 9, stk. 2, at staten anvender provenuet fra det midlertidige solidaritetsbidrag i overensstemmelse med reglerne i artikel 17 i Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser.
 Nødindgrebsforordningens artikel 17 fastsætter bestemmelser om, til hvilke foranstaltninger medlemsstaterne skal anvende det provenu, der oppebæres i medfør af forordningens bestemmelser om det midlertidige solidaritetsbidrag.
 Lovforslaget har ikke til formål at regulere provenuanvendelsen, og den foreslåede bestemmelse er derfor blot udtryk for, at det af ordenshensyn vurderes hensigtsmæssigt at medtage en henvisning til forordningens bestemmelse herom.
 Herved præciseres det desuden, at forordningens bestemmelse om anvendelse af provenuet fra det midlertidige solidaritetsbidrag også vil skulle gælde, uanset om et selskab eller fast driftssted anvender den i lovforslagets § 12 foreslåede mulighed for at fradrage et beløb, der er betalt i midlertidigt solidaritetsbidrag, i den kulbrinteskat, som skal betales for indkomståret 2023.
Til § 10 Det foreslås, at loven skal træde i kraft dagen efter bekendtgørelsen i Lovtidende.
Det bemærkes, at forslaget om, at loven skal træde i kraft dagen efter bekendtgørelsen i Lovtidende, skal ses i lyset af, at det følger af nødindgrebsforordningens artikel 14, stk. 3, at medlemsstaterne senest den 31. december 2022 skal vedtage og offentliggøre foranstaltninger til gennemførelse af det midlertidige solidaritetsbidrag.
Desuden skal det midlertidige solidaritetsbidrag svares på grundlag af de berørte selskabers selskabsskattepligtige indkomst i indkomståret 2023, og det pålægges således indtægter, der allerede er optjent.
Loven bør derfor træde i kraft hurtigst muligt efter vedtagelsen.
 Derudover bemærkes, at der ikke er foreslået en særlig virkningsbestemmelse, da det følger direkte af den foreslåede bestemmelse i lovens § 3, at det midlertidige solidaritetsbidrag skal svares på grundlag af de berørte selskabers selskabsskattepligtige indkomst i indkomståret 2023.
Til § 11 Efter § 4 i lov om ansættelse og opkrævning m.v. af skat ved kulbrinteindvinding svares kulbrinteskat efter kulbrinteskattelovens kapitel 3 A med foreløbige beløb i to rater, som forfalder til betaling den 1. oktober i indkomståret og den 1. juni i året efter indkomståret.
 Af § 4, stk. 2, 1. og 2. pkt., i lov om ansættelse og opkrævning m.v. af skat ved kulbrinteindvinding fremgår, at Skatteforvaltningen fastsætter den foreløbige kulbrinteskat, og at de foreløbige skattebeløb så vidt muligt skal svare til den skat, der pålignes efter indkomstårets udløb.
 Det foreslås, at i § 4, stk. 2, 2. pkt., i lov om ansættelse og opkrævning m.v. af skat ved kulbrinteindvinding indsættes efter »den skat«: »efter eventuelt fradrag efter kulbrinteskattelovens § 27 D«.
 Den foreslåede bestemmelse skal ses i lyset af den ved lovforslagets § 12 foreslåede bestemmelse i kulbrinteskattelovens § 27 D, hvorved det foreslås, at midlertidigt solidaritetsbidrag efter lovforslagets § 6, der vedrører det skattepligtige overskud opgjort efter kulbrinteskattelovens kapitel 2, kan fradrages i kulbrinteskat efter kulbrinteskattelovens kapitel 3 A, der er pålignet i indkomståret 2023.
 Den foreslåede tilføjelse til § 4, stk. 2, 2. pkt., i lov om ansættelse og opkrævning m.v. af skat ved kulbrinteindvinding vil indebære, at de foreløbige rater skal fastsættes således, at de så vidt muligt svarer til den endeligt pålignede kulbrinteskat efter fradrag efter den foreslåede bestemmelse i kulbrinteskattelovens § 27 D.
Til § 12 Beskatningen af selskaber, der har indkomst ved indvinding af olie og gas, sker dels via den almindelige selskabsskat og tillægsselskabsskat, dels via den særlige kulbrinteskat, jf. kulbrinteskattelovens § 2. Selskabsskatten udgør i alt 25 pct. (22 pct. selskabsskat og 3 pct. tillægsselskabsskat), og kulbrinteskatten udgør 52 pct.
Selskabsskatten kan fradrages ved opgørelsen af den indkomst, hvoraf der skal svares kulbrinteskat, jf. kulbrinteskattelovens § 20 D.
 Der foretages både en indkomstopgørelse til brug for beregningen af selskabsskat/tillægsselskabsskat, jf. kulbrinteskattelovens kapitel 3 A, og en indkomstopgørelse til brug for beregningen af kulbrinteskat, jf. kulbrinteskattelovens kapitel 3 A.
Den indkomst, der beskattes efter de særlige regler for indtægt ved kulbrinteindvindingsvirksomhed i kulbrinteskattelovens kapitel 2 og 3 A, er omfattet af et såkaldt »ring fence«.
Herved forstås dels, at udgifter, der vedrører anden indkomst, ikke kan fratrækkes ved opgørelsen af indkomsten efter kulbrinteskattelovens kapitel 2, dels at underskud fra anden indkomst heller ikke kan overføres til fradrag i denne indkomst, jf. kulbrinteskattelovens § 11, stk. 3.
 Såfremt den skattepligtige kulbrinteindkomst efter kulbrinteskattelovens § 3 A udviser underskud, kan underskuddet fremføres til modregning i tilsvarende indkomst for senere indkomstår, jf. kulbrinteskattelovens § 20 E, stk. 1. Af bestemmelsen følger desuden, at underskud kun kan fremføres til et senere indkomstår, i det omfang det ikke kan modregnes i tidligere års indkomst.
 Når kulbrinteindvindingsaktiviteterne ophører, vil udgifter til fjernelse af de anvendte anlæg kunne fradrages i både grundlaget for selskabsskat og kulbrinteskat, jf. kulbrinteskattelovens § 10 A.
Hvis der resterer et uudnyttet underskud ved endeligt ophør af virksomhed med indvinding af kulbrinter, kan den skattepligtige efter kulbrinteskattelovens § 20 E, stk. 3, desuden få udbetalt skatteværdien af den del af underskuddet, som vedrører fradrag for fjernelsesomkostninger efter § 10 A.
Skatteværdien beregnes med skattesatsen for de senest pålignede kulbrinteskatter, og udbetalingen kan højst udgøre den kulbrinteskat, som den skattepligtige har betalt.
Bestemmelsen i kulbrinteskattelovens § 20 E, stk. 3, indebærer en såkaldt carry back-ordning, som i relation til fradrag for fjernelsesomkostningerne stiller de kulbrinteskattepligtige selskaber på tilnærmelsesvist samme måde, som hvis udgifterne var blevet afholdt, mens indvindingsvirksomheden fortsat kastede indtægter af sig.
Carry back-reglen gælder kun i relation til kulbrinteskatten, og der er således ikke adgang til at få udbetalt skatteværdien af et eventuelt underskud i den selskabsskattepligtige kulbrinteindkomst.
Om beskatningen af indkomst ved kulbrinteindvinding henvises i øvrigt til pkt. 2.1.1. i lovforslagets almindelige bemærkninger Det foreslås i kulbrinteskattelovens § 27 D, stk. 1, 1. pkt., at det midlertidige solidaritetsbidrag efter § 6 i lov om et midlertidigt solidaritetsbidrag, der vedrører det skattepligtige overskud opgjort efter kapitel 2, kan fradrages i kulbrinteskat efter kapitel 3 A, der er pålignet i indkomståret 2023.
 Den foreslåede bestemmelse vil indebære, at de selskaber og faste driftssteder, der er skattepligtige efter kulbrinteskattelovens kapitel 2, og som derfor vil skulle svare kulbrinteskat efter kulbrinteskattelovens kapitel 3 A, vil kunne fradrage det beløb, de i indkomståret 2023 har betalt i midlertidigt solidaritetsbidrag, i den kulbrinteskat de skal betale for indkomståret 2023. Dette skal dog kun gælde for den del af det midlertidige solidaritetsbidrag, der vedrører det skattepligtige overskud opgjort efter kulbrinteskattelovens kapitel 2, jf. herom bemærkningerne nedenfor til forslagets stk. 1, 2. pkt.
 De pågældende selskaber og faste driftssteder vil således ikke både skulle betale det midlertidige solidaritetsbidrag og kulbrinteskat efter kulbrinteskattelovens kapitel 3 A af de ekstraordinære profitter, som de oppebærer ved kulbrinteindvindingsaktiviteterne i 2023.
 Det foreslås i § 27 D, stk. 1, 2. pkt., at det midlertidige solidaritetsbidrag, der vedrører det skattepligtige overskud opgjort efter kapitel 2, er den del af det midlertidige solidaritetsbidrag, som skulle svares, hvis beregningsgrundlaget efter § 3 i lov om midlertidigt solidaritetsbidrag var opgjort udelukkende på grundlag af selskabets skattepligtige overskud opgjort efter kapitel 2.
 Den foreslåede bestemmelse vedrører tilfælde, hvor et selskab eller fast driftssted, der vil skulle svare det midlertidige solidaritetsbidrag, både har indkomst, der er skattepligtig efter kulbrinteskattelovens kapitel 2, og anden indkomst der kun beskattes efter selskabsskattelovens regler.
 Kulbrinteskat svares kun af indkomst, der beskattes efter kulbrinteskattelovens kapitel 2, og den foreslåede bestemmelse vil indebære, at det særskilt vil skulle opgøres, hvilken del af det midlertidige solidaritetsbidrag, der er opkrævet på denne del af indkomsten, idet det kun vil være denne del af bidraget, der vil kunne fradrages efter forslaget til bestemmelsen i 1. pkt.
 Den foreslåede bestemmelse vil indebære, at der vil skulle foretages en beregning af, hvad det midlertidige solidaritetsbidrag ville have udgjort, hvis selskabet eller det faste driftssted i indkomståret 2023 kun havde oppebåret den indkomst, der beskattes efter kulbrinteskattelovens kapitel 2.
 Det foreslås i § 27 D, stk. 1, 3. pkt., at beløb fradraget efter 1. pkt. ved anvendelsen af § 20 E, stk. 3, anses for kulbrinteskat betalt i henhold til reglerne i kapitel 3 A.
 Den foreslåede bestemmelse vil indebære, at de selskaber og faste driftssteder, der i medfør af den foreslåede bestemmelse i stk. 1 har fradraget midlertidigt solidaritetsbidrag i kulbrinteskat efter kapitel 3 A, der er pålignet i indkomståret 2023, ved anvendelsen af carry back-ordningen for fradragsberettigede fjernelsesomkostninger vil være stillet, som om der ikke er foretaget et sådant fradrag.
 Dette vil indebære, at de berørte virksomheder i relation til carry back-ordningen vil blive stillet på samme måde, som hvis de havde betalt den pålignede kulbrinteskat for indkomståret 2023. De særlige regler om betaling af det midlertidige solidaritetsbidrag vil derved ikke påvirke kulbrinteindvindingsvirksomhedernes adgang til at udnytte carry back-ordningen.
 Det foreslås i § 27 D, stk. 2, at der ved opgørelsen af den skattepligtige kulbrinteindkomst efter kapitel 3 A for indkomståret 2023 uanset § 20 E, stk. 1, 2. pkt., kan bortses fra underskud fra tidligere indkomstår, i det omfang det er nødvendigt for at muliggøre fradrag efter stk. 1, og at det beløb, der ses bort fra, i stedet overføres til senere indkomstår.
 Der vil i medfør af den foreslåede bestemmelse skulle gælde en undtagelse fra bestemmelsen i kulbrinteskattelovens § 20 E, stk. 1, 2. pkt., hvorefter underskud, der kan underskuddet fremføres til modregning i positiv kulbrinteindkomst for senere indkomstår, kun kan fremføres til et senere indkomstår, i det omfang det ikke kan modregnes i tidligere års indkomst.
 Hvor kulbrinteskattegrundlaget for indkomståret 2023 er positivt, vil forslaget indebære, at selskabet eller det faste driftssted vil skulle have adgang til at bortse fra fremførbare underskud fra tidligere indkomstår, i det omfang dette er nødvendigt, for at virksomheden vil kunne opnå fradrag efter forslaget til bestemmelsen i § 27 C, stk. 1.
 Der vil således kun kunne bortses fra eventuelle fremførbare underskud fra tidligere indkomstår, i det omfang det er nødvendigt for at sikre, at kulbrinteskatten af den positive kulbrinteskattepligtige indkomst udgør et beløb svarende til den del af det midlertidige solidaritetsbidrag, der vil kunne fradrages efter forslaget til stk. 1.
 Der vil herved blive taget højde for, at en udnyttelse af fremførbare underskud indebærer en indirekte kulbrintebeskatning af årets indkomst, idet det underskud, der udnyttes, har en skatteværdi svarende til kulbrinteskatteprocenten, hvis selskabet i senere indkomstår kulbrintebeskattes.
Til § 13 Det foreslås, at loven ikke skal gælde for Færøerne og Grønland.
Forslaget skal ses i lyset af, at nødindgrebsforordningen ikke gælder for Færøerne og Grønland, og at sagsområdet er overtaget af Færøerne og Grønland.
Desuden gælder de love, der foreslås ændret ved lovforslagets §§ 11 og 12, ikke for Færøerne og Grønland.
Bilag 2 Lovforslaget sammenholdt med gældende lov 1) Som bilag er medtaget Rådets forordning (EU) nr. 2022/1854 af 6. oktober 2022 om et nødindgreb for at imødegå høje energipriser, EU-Tidende 2022, nr.
L 261[I], side 1. Ifølge artikel 288 i EUF-traktaten gælder en forordning umiddelbart i hver medlemsstat.
Gengivelsen af forordningen i lovens bilag er udelukkende begrundet i praktiske hensyn og berører ikke forordningens umiddelbare gyldighed i Danmark.
