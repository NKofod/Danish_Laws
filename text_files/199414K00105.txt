Nr BTL 105 Betænkning over Forslag til lov om Teknologirådet   

 Nr L 105 1994-95, 1. samling Afgivet af Forskningsudvalget Afgivet: 19950517 Udvalget har behandlet lovforslaget i nogle møder og har herunder stillet spørgsmål til forskningsministeren, som denne har besvaret skriftligt.
Nogle af udvalgets spørgsmål til forskningsministeren og ministerens svar herpå er optrykt som bilag til betænkningen.
 Endvidere har udvalget modtaget skriftlige henvendelser fra:
De Danske Landboforeninger, Den Almindelige Danske Lægeforening, Det Etiske Råd, Finansrådet, Forbrugerrådet og Teknologinævnet.
 Der er af forskningsministeren stillet ændringsforslag, hvorom henvises  

 til de ledsagende bemærkninger.
 Forskningsministeren har over for udvalget tilkendegivet, at han har  

 aftalt med finansministeren, at det kommende Teknologiråd vil kunne oprettes  

 som en tilskudsinstitution på finansloven.
Omlægningen af bevillingen betyder, at institutionen ikke vil være  

 lønsumsstyret.
Det vil sige, at institutionen selvstændigt og fleksibelt kan  

 fastsætte størrelsen af lønudgifterne inden for den samlede tilskudsramme med  

 respekt over for lovens fastlæggelse af fordelingen af bevillingen.
Det skal bemærkes, at institutionen ved overgang til tilskudsbevilling  

 ikke vil have mulighed for at afløfte udgifter til moms.
Institutionen vil  

 således ikke være momsfritaget, som det er tilfældet for statsinstitutioner  

 med driftsbevilling.
Institutionens samlede regnskab vil med tilskudsbevillingen ikke fremgå af  

 statsregnskabet, men der vil skulle aflægges selvstændigt regnskab for  

 institutionen.
Rigsrevisionen vil fortsat revidere institutionens regnskab.
Angående ændringsforslaget til lovforslagets § 3 fremhæver  

 forskningsministeren, at det ikke er regeringens hensigt at tilskynde  

 Teknologirådet til at nedprioritere det folkeoplysende arbejde.
Det bør efter  

 regeringens opfattelse betragtes som en meget vigtig del af arbejdet.
Dette  

 fremgår også af bemærkningerne til lovforslagets § 9, ifølge hvilke  

 bevillinger fordeles sådan, at der anvendes 1/3 af budgettet til  

 folkeoplysning.
Udvalget konstaterer, at Teknologinævnet har gjort et godt arbejde og har  

 en stor del af æren for, at viden om teknologiske spørgsmål er øget i  

 befolkningen, og at diskussioner om teknologiske udviklinger derfor kan  

 foregå på et kvalificeret grundlag.
Udvalget ser frem til, at Teknologirådet  

 vil fortsætte dette arbejde.
Specielt ser udvalget frem til, at  

 Teknologirådet vil benytte mulighederne for et bredere samarbejde med  

 Folketinget og dets udvalg.
Udvalget ser desuden frem til, at Teknologirådet  

 vil arbejde for at styrke den folkeoplysende indsats i et samarbejde med  

 andre folkeoplysende organer.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 forskningsministeren stillede ændringsforslag.
Et mindretal inden for flertallet (Socialistisk Folkepartis medlem af  

 udvalget) havde foretrukket, at Teknologinævnet havde beholdt sin status som  

 et organ, der i praksis var under Folketinget.
Under udvalgsarbejdet er der  

 imidlertid sket en tydeliggørelse af det kommende Teknologiråds muligheder,  

 herunder mulighederne for at samarbejde med Folketingets udvalg.
På den  

 baggrund foretrækker mindretallet at bevare den brede tilslutning om  

 Teknologirådet og vil derfor stemme for lovforslaget ved 3. behandling.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan stemme for de  

 stillede ændringsforslag.
Det er Fremskridtspartiets opfattelse, at offentlig teknologivurdering  

 ikke er et gode i alle tilfælde.
Endnu mindre mener Fremskridtspartiet, at  

 skatteyderne skal finansiere teknologivurdering.
Derfor skal Teknologirådet  

 begrænse sit virke til at informere om ny teknologi og ikke dømme eller  

 fordømme.
Teknologinævnet har gennem sine leveår udført meget lødigt arbejde.  

 Vigtigst er det, at informationen hos den almindelige borger om ny teknologi  

 er blevet højnet.
Mange mennesker føler sig ikke så fremmed over for ny  

 teknologi i dag, som tilfældet var for 10 år siden.
Det er rimeligt at  

 tilskrive Teknologinævnet en del af æren for denne udvikling.
Teknologinævnets stærke binding til Folketinget har medført, at tilløb til  

 udførelse af statspropaganda er blevet undgået.
Man må og skal undgå, at der  

 på teknologiområdet som på andre områder bliver udført statspropaganda, hvor  

 »sandheder« serveres for befolkningen.
Derfor må det sikres, at det  

 nye Teknologiråd får en struktur, hvorved der opnås den fornødne kontrol med  

 lødigheden af Teknologirådets virke.
Fremskridtspartiet mener derfor, at Teknologirådet skal have et forum af  

 folk, som deltager i arbejdet ud fra interesse, og ikke folk, der  

 repræsenterer bestemte organisationer, der har lovfæstet ret til at sidde i  

 bestyrelse eller repræsentantskab.
Der er alt for mange organer, hvor folk er  

 udpeget ud fra lovfæstet ret til at have plads frem for interesse for sagen.  

 Med det nye repræsentantskab bliver dette forhold meget værre.  

 Organisationer, hvis interesse for teknologivurdering må betegnes som  

 sparsom, er nu pludselig sikret sæde i Teknologirådet.
Antallet af medlemmer  

 i repræsentantskabet er for stort.
Alt for mange medlemmer vil finde  

 anledning til at forsømme arbejdet eller gøre fremmøde med uåbnede kuverter  

 ud fra filosofien »der er nok andre, som er forberedt«.
Et lille  

 ansvarsmættet forum er det bedste for Teknologirådet og andre organer.
 Fremskridtspartiet indstiller derfor lovforslaget til forkastelse og  

 forudsiger, at Folketinget om relativt kort tid vil blive tvunget til at  

 ændre Teknologirådets organisation, eftersom det foreslåede ikke vil virke  

 hensigtsmæssigt i praksis.
 ÆndringsforslagAf forskningsministeren, tiltrådt af  

udvalget:
 Til § 3 1) I stk. 1, 3. pkt., ændres »2 medlemmer«  

 til: »1 medlem«.
 2) Efter stk. 1, 3. pkt., indsættes som nyt punktum:
 »1 medlem beskikkes efter indstilling fra Funktionærernes og  

 Tjenestemændenes Fællesråd«.
 Til § 5 3) I stk. 2, nr. 15, ændres »Sammenslutningen  

 af Landbrugets Arbejdsgiverforeninger« til: »Landbrugsraadet«.
 4) I stk. 2 indsættes efter nr. 25 som nyt nummer:
»26) 1 medlem udpeges af Finansrådet.« 5) I stk. 3 ændres »10« til: »9«.
 Til § 6 6) I stk. 4 ændres »Folketingets  

 Forskningsudvalg« til: »et af Folketinget nedsat udvalg«.
 Til § 8 7) »Folketingets Forskningsudvalg« ændres til:  

 »Folketinget«.
Bemærkninger Til nr. 1 og 2 Bestyrelsens sammensætning foreslås ændret, således at  

 Dansk Folkeoplysnings Samråd kan indstille et medlem, og Funktionærernes og  

 Tjenestemændenes Fællesråd får ret til at indstille et medlem.
Regeringen  

 finder det vigtigt, at Funktionærernes og Tjenestemændenes Fællesråd får  

 lejlighed til at udpege et medlem til bestyrelsen, da der i den offentlige  

 sektor for øjeblikket sker mange teknologiske forandringer, som påvirker  

 organisationens medlemmer.
Det er derimod ikke hensigten, at nedprioritere  

 det folkeoplysende arbejde i Teknologirådet.
Det fremgår også af  

 bemærkningerne til lovforslagets § 9, at der lægges stor vægt på  

 folkeoplysningen.
Der er heri angivet en fordelingsnøgle til budgettet,  

 hvorefter der skal anvendes ca. 1/3 af midlerne til folkeoplysning.
 Til nr. 3 For at fremme en mere afbalanceret repræsentation foreslås det,  

 at Landbrugsraadet får ret til at udpege en repræsentant til  

 repræsentantskabet i stedet for Sammenslutningen af Landbrugets  

 Arbejdsgiverforeninger.
 Til nr. 4 Det foreslås at give Finansrådet indstillingsret til en plads i  

 repræsentantskabet for at tilgodese en mere hensigtsmæssig repræsentation fra  

 erhvervsorganisationerne.
 Til nr. 5 For at give Finansrådet mulighed for at udpege et medlem af  

 repræsentantskabet begrænses antallet af medlemmer, som udpeges af  

 Forskningsministeriet, til 9.
Til nr. 6 og 7 Henvisningen til Folketingets Forskningsudvalg udskiftes  

 med en generel henvisning til et af Folketinget nedsat udvalg.
Der er tale om  

 en principiel og formel ændring.
Teknologirådets samarbejdspartner vil  

 fortsat være Folketingets Forskningsudvalg.
Sonja Mikkelsen (S) Poul Andersen (S) Helen Beim (S) Inger Bierbaum (S)  

 Lis Greibe (S) Kjeld Rahbæk Møller (SF) fmd.
Elsebeth Gerner Nielsen (RV)  

 Hardy Hansen (S) Jørn Jespersen (SF) Mariann Fischer Boel (V) Anders Mølgaard  

 (V) nfmd.
Tove Fergo (V) Henning Urup (V) Henriette Kjær (KF) H.P.  

 Clausen (KF) John Vinther (KF) Tom Behnke (FP) Centrum-Demokraterne og Enhedslisten havde ikke medlemmer af udvalget.
Bilag To af udvalgets spørgsmål til forskningsministeren og dennes besvarelse  

 heraf Spørgsmål 9:
»Vedrørende bestemmelsen om, at Teknologirådet ikke skal foretage  

 teknologivurderinger, som det vil være naturligt at udarbejde i andet regi  

 som f.eks.
Det Etiske Råd, Transportrådet og andre, anmoder udvalget om en  

 fuldstændig oversigt over de råd, der er nedsat i forskelligt regi, og som  

 vil kunne begrænse Teknologirådets arbejde.« Svar:
Det er ikke hensigten med lovforslaget at begrænse Teknologirådets  

 arbejdsområde.
Det er Teknologirådets bestyrelse, der fastlægger rådets  

 arbejdsopgaver.
Den afgrænsning, der nævnes i lovforslagets bemærkninger, må  

 foretages af de pågældende råd indbyrdes.
Hensigten med at nævne dette er  

 udelukkende at undgå dobbeltarbejde, ikke på nogen måde at foretage en  

 begrænsning af Teknologirådets arbejde.
 Spørgsmål:
»Ministeren bedes oplyse, hvilke økonomiske konsekvenser det vil få  

 for Teknologirådet, at det ikke bliver momsfritaget.
Agter ministeren at hæve  

 bevillingen til institutionen med et tilsvarende beløb, eller vil der blive  

 tale om en aktivitetssænkning?» Svar:
I drøftelserne om bevillingen til Teknologirådet har det nuværende  

 Teknologinævn peget på, at lønsumsstyringen udgør det væsentligste problem  

 for nævnet.
Nævnet har således fundet det nødvendigt at tilknytte en række  

 momsregistrerede konsulenter på kontraktbasis, idet lønsummen ikke har givet  

 mulighed for at tilknytte personale på honorarbasis uden moms eller som  

 yderligere faste medarbejdere på overenskomstvilkår.
Når Teknologirådet  

 opføres på FFL 96 med en tilskudsbevilling, vil der således være mulighed for  

 at tilknytte ikke momsregistrerede konsulenter på honorarbasis eller i faste  

 stillinger, idet rådet selv kan fastsætte forholdet mellem øvrig drift og  

 løn.
Størstedelen af momsudgifterne vil herved bortfalde.
Jeg vil imidlertid foretage en nærmere undersøgelse af sammensætningen af  

 det nuværende Teknologinævns momsudgifter for at opnå et realistisk billede  

 af de momsudgifter, Teknologirådet vil få fremover.
Jeg vil herefter tage  

 stilling til spørgsmålet om størrelsen af en forøgelse af bevillingen til  

 rådet ud over de allerede afsatte 10 mio. kr.
 Jeg vil understrege, at det med overgangen til en tilskudsbevilling ikke  

 har været hensigten at sænke aktivitetetsniveauet i forhold til  

 Teknologinævnets nuværende aktivitetsniveau.
