Bekendtgørelse om teknisk forskrift om udførelse af visse opgaver i henhold til lov om sikkerhed til søs på vegne af Søfartsstyrelsen m.v.1) I medfør af § 22, stk. 1 og 2, og § 32, stk. 8, i lov om sikkerhed til søs, jf. lovbekendtgørelse nr. 903 af 12. juli 2007, og efter bemyndigelse fastsættes:
Formål § 1. Nærværende bekendtgørelse fastlægger ansøgnings- og godkendelsesprocedurer for virksomheder eller enkeltpersoner, der ønsker godkendelse til at udføre visse opgaver på vegne af Søfartsstyrelsen.
Anvendelsesområde § 2. Nærværende bekendtgørelse omfatter følgende opgaver, som virksomheder eller enkeltpersoner kan udføre på vegne af Søfartsstyrelsen i henhold til loven eller forskrifter udstedt i medfør af loven:
 1) Årlig kontrol af brandslukningsanlæg med blandede atmosfæriske luftarter i motorrum i skibe.
 2) Kontrol af CO2-mængden i højtryks CO2-anlæg på skibe og eftersyn af disse anlæg.
 3) Krængningsprøver og letvægtsopgørelser på nybyggede passagerskibe, nybyggede lastskibe med en bruttotonnage under 500, nybyggede fiskeskibe, nybyggede erhvervsfartøjer under 15 m i længde samt ved periodisk stabilitetskontrol på passagerskibe hvert 5. år, periodisk stabilitetskontrol på fiskeskibe hvert 10. år, periodisk stabilitetskontrol på erhvervsfartøjer under 15 m bygget år 2001 eller senere hvert 10. år, periodisk stabilitetskontrol på S- og V-skibe med passagertilladelse hvert 5. år samt ved ombygning af førnævnte skibe.
 4) Støjmålinger på skibe.
 5) Tykkelsesmålinger med ultralyd af uklassede skibe.
 6) Udstedelse af erklæringer om kontrol af beregninger af lækstabilitet for skibe.
 7) Årlige eftersyn af fastinstallerede brandslukningsanlæg med aerosoler som slukningsmiddel.
 8) Syn af den udvendige bund på oplagte fiskeskibe.
 9) Elektronisk afprøvning af LRIT-udstyr.
 10) Bekræftelse af, at servicestationens indretning og arbejdsprocedure er i overensstemmelse med IMO-Resolution A.693(17).
 11) Udførelse af besigtigelse og godkendelse af flydende boligers konstruktion.
 12) Konstruktion, beregning, afprøvning og certificering af hejsemidler og lossegrej eller en begrænset del heraf.
 13) Syn i tilknytning til idriftsættelse og udstedelse af godkendelsesattest til personførende elevatorer i skibe.
 14) Radiosyn på fiskeskibe samt på lastskibe under 300 tons i Danmark og Grønland.
 15) Kontrolforanstaltninger i henhold til MARPOL, Annex II.
 16) Trykprøvning af tanke på uklassede skibe.
 17) Trykprøvning af trykbeholdere på uklassede skibe.
 18) Certificering af lastrumstegninger eller -beskrivelser og dokument med angivelse af kalibrering af tanke for fiskefartøjer over 17 m.
 19) Isolationsmålinger af elektriske anlæg på uklassede skibe.
 20) Periodisk inspektion af offshorecontainere og løftesæt.
 21) Måling af skibe.
 Stk. 2. Søfartsstyrelsen fastsætter de nærmere kvalifikationsbetingelser, som skal være opfyldt for at søge om tilladelse til at udføre opgaver som anført i stk. 1 på Søfartsstyrelsens vegne, herunder eventuelt krav til kvalitetsstyring.
Ansøgning og sagsbehandling § 3. Ansøgning om tilladelse til at udføre opgaver, som anført i § 2, kan sendes til Søfartsstyrelsen.
 § 4. Søfartsstyrelsen træffer afgørelse om godkendelse af ovennævnte virksomheder eller enkeltpersoner senest 4 uger efter modtagelsen af ansøgningen og alle nødvendige dokumenter, jf. dog stk. 2.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Søfartsstyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Hvis Søfartsstyrelsen ikke svarer ansøgeren inden fristerne i stk. 1 eller 2, kan ansøgeren betragte godkendelsen som foretaget.
 § 5. Når Søfartsstyrelsen modtager en ansøgning om godkendelse, sender Søfartsstyrelsen en kvittering til ansøgeren med oplysninger om:
1) sagsbehandlingsfristen, 2) at ansøgeren kan betragte godkendelsen som foretaget, hvis ikke Søfartsstyrelsen svarer inden sagsbehandlingsfristens udløb og 3) klagemuligheder.
Oplysningspligt § 6. Den godkendte virksomhed eller enkeltperson skal oplyse tjenestemodtageren om kontaktoplysninger på Søfartsstyrelsen.
Tilsyn § 7. Søfartsstyrelsen fører tilsyn med de godkendte virksomheder eller enkeltpersoner for så vidt angår opretholdelse af godkendelsen.
 Stk. 2. Søfartsstyrelsen kan tilbagekalde en godkendelse, hvis betingelserne eller andre vilkår for godkendelsen ikke længere er opfyldt.
Straf og ikrafttræden § 8. Overtrædelse af § 6 straffes med bøde, medmindre strengere straf er forskyldt efter anden lovgivning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft den 28. december 2009.
 § 10. Bekendtgørelsen gælder ikke på Grønland.
Søfartsstyrelsen, den 15. december 2009 Per Sønderstrup / Mikkel Kay Petersen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked.
