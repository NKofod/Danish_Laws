Ankestyrelsens principafgørelse O-16-87 om boligindretning - opførelse af carport - boligareal Resume:
En ansøger med muskelsvind var berettiget til hjælp til betaling af udgifter i forbindelse med opførelse af en carport med direkte adgang til boligen.
Carporten var derfor en del af boligen og var nødvendig for at gøre boligen bedre egnet for ham. ________________________________________________________ Kassation:
Der er kommet nye regler på området Kassationsdato:
01-04-2011 Love:
Lov om social bistand - lovbekendtgørelse nr. 829 af 1. oktober 1992 - § 59, stk. 1 Lov om social service - lovbekendtgørelse nr. 979 af 1. oktober 2008 - § 116, stk. 1 Note:
Vi henviser til vejledning nr. 7 af 15. februar 2011 om hjælpemidler, biler, boligindregning mv. (Vejledning nr. 6 til serviceloven) Sagsfremstilling:
En ansøger, der modtog mellemste førtidspension på grund af muskelsvind, søgte det sociale udvalg om hjælp efter bistandslovens § 59 til betaling af udgifter i forbindelse med opførelse af carport med direkte adgang fra pågældendes bolig.
Prisen for carporten var angivet til ca. 24.000 kr. excl. moms.
Ansøgningen var begrundet med, at ansøgeren havde problemer i forbindelse med brug af sin bil i regnvejr og vintervejr.
På grund af sin lidelse kunne ansøgeren kun komme ind og ud af bilen ved hjælp af dreje-/liftsæde.
 Det sociale udvalg gav afslag på den ansøgte hjælp.
Amtsankenævnet tiltrådte socialudvalgets afgørelse.
Nævnet begrundede sin afgørelse med, at der ikke i bistandslovens § 59, stk. 1, var hjemmel til at yde hjælp til opførelse af en carport, da denne placeres uden for det egentlige boligareal.
 Ansøgeren anførte bl.a. at der til bevægelseshandicappede personer bevilges elevatorer, opkørselsramper, havefliser o.lign. , og at disse ting også er placeret uden for det egentlige boligareal.
 Afgørelse:
Efter de foreliggende oplysninger om den ønskede placering af carporten finder Ankestyrelsen, at den vil kunne anses som en del af ansøgerens bolig.
Ankestyrelsen finder endvidere, at den må anses som nødvendig for at gøre boligen bedre egnet som opholdssted for ansøgeren.
Det påhviler herefter det sociale udvalg at yde hjælp til ansøgeren til dækning af udgifterne ved carportens opførelse.
 Ankestyrelsen ændrer således amtsankenævnets afgørelse.
