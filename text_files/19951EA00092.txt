Nr BRB 92 Beretning over Forslag til folketingsbeslutning om afvikling af PVC   

 Nr 92 1995-96, 1. samling Afgivet af Miljø- og Planlægningsudvalget Afgivet: 19960925 Udvalget har behandlet beslutningsforslaget i nogle møder og har herunder  

 stillet spørgsmål til miljø- og energiministeren, som denne har besvaret  

 skriftligt.
 Endvidere har udvalget modtaget skriftlige og/eller mundtlige henvendelser  

 fra:
Coloplast A/S, Dan Hill Plast A/S, Danmarks Naturfredningsforening, Greenpeace Danmark, NOAH, Lynddahl Plast A/S, Maersk Medical, Nordisk Wavin A/S, NKT Cables A/S, Plastindustrien i Danmark, Primo Danmark A/S, Totax Plastic A/S, Uponor A/S og WWF Verdensnaturfonden.
 Miljø- og energiministeren har under 1. behandling af beslutningsforslaget  

 tilkendegivet:
»Jeg kan tilslutte mig de holdninger, der ligger bag forslaget, ikke  

 mindst når det drejer sig om aktivering af forbrugerne.
Jeg er enig i, at vi  

 skal sikre os mod de uønskede miljøkonsekvenser, som anvendelsen af PVC kan  

 have.
Vi skal have styr på tilsætningsstofferne, og vi skal forhindre, at PVC  

 ender i vores affaldsforbrændingsanlæg.
Regeringen vil da heller ikke stå på  

 sidelinjen og se passivt til; tværtimod har regeringen taget og vil tage en  

 række initiativer både over for tilsætningsstoffer, som anvendes til  

 fremstilling af PVC, og i bestræbelserne på at formindske den mængde PVC, der  

 går til forbrænding.
Regeringen har lagt vægt på, at reguleringen af PVC er  

 rettet mod de miljøproblemer, som PVC afføder.« (...) »Regeringen har lagt op til en udfasning af de miljøbelastende  

 tilsætningsstoffer, hvad enten det er stabilisatorerne, eller det er  

 blødgøringsmidlerne.« Bly som stabilisator i PVC Ministeren har under 1. behandling af beslutningsforslaget tilkendegivet:
»Bly, der anvendes som stabilisator i PVC, vil blive reguleret i den  

 kommende blybekendtgørelse, som Miljøstyrelsen sender i høring inden  

 sommerferien.« Ministeren har på et spørgsmål om hovedlinierne i den nye  

 blybekendtgørelse, jf. svar på spørgsmål 10, bilag 33, tilkendegivet:
 »Jeg har spurgt Miljøstyrelsen, som oplyser følgende:
 Miljøstyrelsen er ved at lægge sidste hånd på en bekendtgørelse om import,  

 salg og anvendelse af bly og produkter, der indeholder bly.
Bekendtgørelsen, som på længere sigt har til hensigt at medvirke til en  

 afvikling af blyanvendelsen, vil blandt andet regulere anvendelsen af  

 blyholdige pigmenter og stabilisatorer i PVC.
Miljøstyrelsen forventer at  

 sende udkast til bekendtgørelse i høring i løbet oktober/november  

 måned.« Organiske tinforbindelser Ministeren har under 1. behandling af beslutningsforslaget tilkendegivet:
»Organiske tinforbindelser anvendes også som stabilisatorer i  

 PVC.« (. . .) »Jeg har derfor bedt Miljøstyrelsen om at gennemføre en kortlægning  

 af forbrug, anvendelse og spredning af organiske tinforbindelser.  

 Kortlægningen skal være færdig her sidst på året.
Igennem den får vi overblik  

 over omfanget af problemet, og vi får mulighed for at tage stilling til  

 regulering af tinforbindelserne i bl.a.
PVC.« (. . .) »Faktisk lægger vi op til en meget kritisk vurdering også på det  

 område, ligesom man har gjort i Sverige og andre lande.« Ministeren har i besvarelsen af spørgsmål 8, jf. bilag 27, tilkendegivet:
»Det er mit udgangspunkt, at indtil vi får helt klarhed over  

 spredningen og effekterne i miljøet, er de organiske tinforbindelser ikke et  

 miljømæssigt risikofrit alternativ til bly-stabilisatorerne.« Udfasning af phthalater Ministeren har under 1. behandling af beslutningsforslaget tilkendegivet:
»(. . .) jeg har bedt Miljøstyrelsen om at udarbejde en handlingsplan  

 for udfasning af phthalater.« Miljø- og energiministeren oversendte den 6. maj 1996 den redegørelse om  

 phthalater i blød PVC, som plastindustrien har udarbejdet i dialog med  

 Miljøstyrelsen.
Af fremsendelsesskrivelsen fremgår det, jf. alm. del - bilag  

 871, folketingsåret 1995-96:
»Rapporten viser, at en substitution af phthalater er teknisk muligt  

 på en række produktområder.
Det er dog ikke på nuværende tidspunkt muligt at  

 vurdere de samlede økonomiske og markedsmæssige konsekvenser af en  

 substitution.« Ministeren har endvidere under 1. behandling af beslutningsforslaget  

 tilkendegivet:
»Dette arbejde vil også kunne danne baggrund for en koordinering af  

 indsatsen med de øvrige EU-lande.« Regulering af klorparaffiner Ministeren har under 1. behandling af beslutningsforslaget tilkendegivet:
»Internationalt drøftes spørgsmålet om regulering af klorparaffiner.  

 Klorparaffiner er også et tilsætningsstof, der bl.a. forøger  

 affaldsproblemerne ved PVC.
Danmark har i samarbejde med de øvrige EU-lande  

 aktivt støttet initiativer i Pariskommissionens regi vedrørende udfasning af  

 klorparaffiner.« Internationale initiativer Ministeren har under 1. behandling af beslutningsforslaget tilkendegivet:
»Mange af de PVC-produkter, der forhandles i Danmark, er ifølge  

 sagens natur produkter, der er fremstillet i udlandet, altså importerede  

 produkter.
Det er derfor vigtigt, at initiativer over for PVC ikke blot  

 bliver sat i gang på nationalt plan, men også internationalt.
Vi skal  

 internationalt fokusere på at udbrede kendskabet til de kendte  

 miljøproblemer, som vi ved PVC giver anledning til, og herved skabe  

 forståelse for nødvendigheden af internationale initiativer.
En række ligesindede lande som bl.a.
Holland, Sverige og Tyskland har  

 iværksat initiativer og undersøgelser, der ligner de danske meget.
Vi har  

 kontakt med miljømyndighederne i disse lande, og jeg har bedt Miljøstyrelsen  

 om at styrke denne kontakt i fremtiden.« Forbrænding af PVC Ministeren har under 1. behandling af beslutningsforslaget tilkendegivet:
»Jeg er meget enig i beslutningsforslagets målsætning om, at mængden  

 af PVC-produkter, der tilføres forbrændingsanlæggene, skal begrænses mest  

 muligt.
Det er også baggrunden for den såkaldte PVC-aftale med industrien.
På  

 de områder, som aftalen dækker, har den virket nogenlunde efter hensigten.  

 Men Miljøstyrelsens seneste undersøgelser, som jeg har orienteret Folketinget  

 om, har vist, at aftalen i sig selv ikke er tilstrækkelig til at opnå den  

 ønskede reduktion af PVC-affald, der føres til forbrænding.« Offentlige indkøb Ministeren har i besvarelsen af spørgsmål 12, jf. bilag 33, tilkendegivet:
»Indkøb af PVC-fri produkter indgår i den offentlige grønne  

 indkøbspolitik.
Der er udgivet specifikke anbefalinger om at undgå PVC i  

 eksempelvis kontorartikler.
Miljøstyrelsen er ved at tage hul på en serie  

 indkøbsvejledninger til de offentlige indkøbere.
Indkøbsvejledningerne  

 forklarer de miljømæssige problemer ved en række produktgrupper, og hvor det  

 er relevant, vil det blive anbefalet at efterspørge alternativer til PVC.
En  

 af de første indkøbsvejledninger bliver en generel vejledning om køb af  

 PVC-fri produkter.
Herudover er Miljøstyrelsen i samarbejde med Århus Amt i gang med at  

 udarbejde et katalog over de PVC-fri produkter, som allerede findes på  

 markedet.
Det er tanken med dette katalog at give indkøbere, såvel private  

 som offentlige, et klart og gennemskueligt redskab til at indkøbe PVC-fri  

 produkter.
Hvad angår PVC-fri kabler, har jeg den 30. juni 1996 udsendt et  

 cirkulærebrev til samtlige ministerier om statslige indkøb af blandt andet  

 kabler.
I cirkulærebrevet bestemmes det, at alle statsinstitutioner og  

 statsejede eller -kontrollerede virksomheder skal tage miljøhensyn ved indkøb  

 af kabler.
Som eksempler på mindre miljø- og sundhedsbelastende kabeltyper  

 nævnes kabler uden bly og chlorparaffiner samt PVC-fri kabler.« Mærkning og oplysningskampagner Ministeren har under 1. behandling af beslutningsforslaget tilkendegivet:
»SF nævner mærkning som en af de effektive måder, hvorpå vi kan  

 fremme forbrugernes mulighed for at undgå PVC.
Det gælder både den enkelte  

 forbruger og de store offentlige og private indkøbere, der gennemfører en  

 aktiv, grøn indkøbspolitik.
Jeg er helt enig i det og har allerede drøftet mulighederne med  

 Forbrugerrådet, som aktivt støtter ideen om en mærkningsordning.  

 Miljøstyrelsen drøfter også med detailhandelen muligheden for på den måde at  

 fremme markedsføringen af PVC-fri produkter.
Ud over mærkning vil Miljø- og  

 Energiministeriet bl.a. i samarbejde med Forbrugerrådet eksempelvis gennem  

 oplysningskampagner forsøge at formidle vores viden om PVC's miljø- og  

 sundhedseffekter direkte til forbrugerne.« Ministeren har på spørgsmålet om, hvordan ministeren vil sikre, at  

 forbrugerne direkte får information om PVC og mulige alternativer, jf. svaret  

 på spørgsmål 13, bilag 33, tilkendegivet:
»Miljø- og Energiministeriet støtter Forbrugerrådet for bl.a. at  

 styrke arbejdet med at øge forbrugernes muligheder for at kunne vælge mindre  

 miljøbelastende løsninger.
Det har givet Forbrugerrådet mulighed for at sætte  

 fokus på PVC - bl.a. i artikler i Forbrugerrådets blad Tænk.
I samarbejde med FDB-Miljø har Miljøstyrelsen iværksat et projekt, der  

 skal afdække konsekvenserne af en positiv mærkning af PVC-produkter, herunder  

 en undersøgelse af, om efterspørgslen af PVC-produkter ændres, samt om  

 efterspørgslen flyttes til alternative produkter.
Formidling og spredning af  

 projektets resultater kan få mærkbar effekt i Danmark, idet FDB kan virke som  

 drivkraft for den øvrige del af detailhandelen, såfremt en mærkningsordning  

 viser sig at kunne flytte efterspørgslen af PVC-produkter til  

 alternativer.« Genanvendelse af PVC Ministeren har i besvarelsen af spørgsmål 7, jf. bilag 28, bl.a.  

 tilkendegivet:
»Hvad angår genanvendelse af PVC, peger de fire organisationer på en  

 vigtig problemstilling om spredning af miljøbelastende stabilisatorer via  

 genanvendelse.
Såfremt en genanvendelse ikke kan foregå i et lukket kredsløb,  

 således at eksempelvis tungmetalholdige stabilisatorer ikke spredes ud i nye  

 produkter, er jeg enig med organisationerne i, at genanvendelse ikke er en  

 miljømæssigt acceptabel løsning.
Desuden skal vi sikre, at virksomhederne  

 motiveres til at substituere de miljøbelastende stabilisatorer, og denne  

 udvikling bør ikke bremses ved at favorisere en uhensigtsmæssig  

 genanvendelse.
Derfor skal vi styrke indsatsen for at etablere effektive og miljømæssigt  

 acceptable genanvendelsessystemer, så vi undgår, at de store mængder af  

 fremtidigt PVC-byggeaffald ender i forbrændingsanlæggene.« Ministeren har over for udvalget, jf. alm. del. - bilag 1007,  

 folketingsåret 1995-96, tilkendegivet:
»(. . . .) har jeg bedt Miljøstyrelsen om, i samarbejde med  

 plastindustrien, at forberede en forøget indsats for at øge  

 genanvendelsesprocenten for PVC-byggevarer.« Ministeren har i besvarelsen af spørgsmål 11, jf. bilag 33, tilkendegivet:
»I foråret oversendte jeg en arbejdsrapport (33/1996) vedrørende  

 genanvendelse af PVC i byggeaffald til udvalget.
Rapporten konkluderer, at  

 genanvendelsesgraden for byggevareprodukter i 1995 lå mellem 31 og 64 pct.,  

 og viser samtidig, at der er en mulighed for at øge genanvendelsen ved  

 information, udbygning og forbedring af retursystemerne.
 På baggrund af rapporten bad jeg Miljøstyrelsen om i samarbejde med  

 plastindustrien at forberede en forøget indsats for at øge  

 genanvendelsesprocenten for PVC-byggevarer.
Miljøstyrelsen har oplyst, at spørgsmålet om, hvorvidt sammenblandingen af  

 additiver kan håndteres hensigtsmæssigt, og om der kan opstilles  

 kontrolsystemer på området, bliver inddraget således, at indsatsen  

 tilrettelægges så optimalt som muligt.« Afgiftsinstrumentet Ministeren har under 1. behandling af beslutningsforslaget tilkendegivet:
»Såfremt vi ikke med de nuværende initiativer opnår en  

 tilfredsstillende regulering af PVC, det vil sige, at vi får de  

 miljøskadelige tilsætningsstoffer væk og sikrer en væsentlig, en  

 tilfredsstillende reduktion af PVC, der kommer til forbrænding, kan det  

 derfor blive nødvendigt også at overveje afgiftsinstrumentet.« Ministeren har i svaret på spørgsmålet om, hvorvidt ministeren vil  

 iværksætte et udredningsarbejde, der kortlægger mulighederne for at pålægge  

 PVC-produkter og additiver m.v. grønne afgifter, jf. svaret på spørgsmål 14,  

 bilag 33, tilkendegivet:
 »Som jeg netop har orienteret udvalget om, er det danske forbrug af  

 PVC stagneret bl.a. på grund af PVC-aftalen, som løber frem til år 2000.
 Under 1. behandlingen redegjorde jeg for de supplerende initiativer, som  

 regeringen har taget med henblik på dels at reducere mængden af PVC, der  

 tilføres forbrændingsanlæggene og dels at reducere anvendelsen af de  

 miljøbelastende tilsætningsstoffer til PVC.
Jeg synes, at vi skal afvente resultaterne af disse initiativer, før vi  

 ser, om det bliver nødvendigt også at overveje afgiftsinstrumentet.« PVC-aftalen Ministeren har i besvarelsen af spørgsmål 4, jf. bilag 29, tilkendegivet:
 »Formålet med PVC-aftalen fra 1991 er at friholde  

 affaldsforbrændingsanlæggene i Danmark for PVC via substitution eller  

 genanvendelse af PVC samt at reducere anvendelsen af tilsætningsstofferne bly  

 og chlorerede paraffiner.
 Indsatsområderne omfatter bl.a. 85 pct. substitution af anvendelsen af  

 PVC-emballage inden år 2000, etablering af genanvendelsesordninger for  

 PVC-byggematerialer med henblik på at nå en genanvendelsesgrad på 77 pct. i  

 år 2000 samt en generel reduktion af mængden af øvrige PVC-produkter, dog med  

 mindst 1000 tons i 1993.
Udviklingen på PVC-området er løbende blevet fulgt af Miljøstyrelsen, der  

 vurderer, at de hidtidige delmålsætninger i PVC-aftalen indtil videre er  

 opfyldt.
Det kan således nævnes, at den realiserede genanvendelsesgrad for  

 PVC-byggeprodukter i 1995 lå på mellem 31 og 64 pct., hvorfor målet for en  

 genanvendelse på 41 pct. i 1995 skønnes nået.
Siden aftalens indgåelse er der ud over tilsætningsstofferne bly og  

 chlorerede paraffiner sat fokus på miljøproblemer ved anvendelsen af en række  

 yderligere tilsætningsstoffer, særlig phthalater og organiske  

 tinforbindelser.
Endvidere er det i en af Miljøstyrelsens seneste  

 undersøgelser bl.a. konkluderet, at PVC-aftalens indsatsområder (emballage og  

 byggevarer) har været for snævre, idet store produktområder og herunder  

 importerede varer ikke har været dækket af aftalen, som således ikke i sig  

 selv er tilstrækkelig til at opnå den ønskede reduktion af PVC-affald, der  

 føres til forbrænding.
 Dette er begrundelsen for regeringens supplerende initiativer over for  

 PVC.
Det er således fortsat PVC-aftalens målsætning, der danner udgangspunktet  

 i regeringens strategi over for PVC, nemlig at forebygge de alvorlige  

 miljømæssige problemer, som affaldsbortskaffelsen af PVC medfører, samt at  

 reducere anvendelsen af de miljøfarlige tilsætningsstoffer.« Ministeren har i fremsendelsesskrivelsen til arbejdsrapport nr. 53, 1996  

 om »Det Danske PVC-forbrug 1994/95«, jf. alm.del - bilag 1412,  

 folketingsåret 1995-96, bl.a. tilkendegivet:
»Ved udarbejdelsen af denne opgørelse har der været flere forskellige  

 problemer med bl.a. ændringer i grundlaget for indberetninger til Danmarks  

 Statistik samt mangelfulde indberetninger til Danmarks Statistik.
Derfor skal  

 opgørelsen af det danske PVC-forbrug opfattes som en så realistisk  

 materialestrømsanalyse som muligt, dog uden at være en eksakt opgørelse af  

 PVC-forbruget i Danmark.
Opgørelsen viser, at vi i Danmark, blandt andet via PVC-aftalen, har fået  

 mere styr på PVC-forbruget igennem de seneste år.
På den anden side viser  

 undersøgelsen også, at vi ikke har opnået en tilfredsstillende reduktion af  

 den mængde PVC, som tilføres forbrændingsanlæggene i Danmark.
Rapporten  

 understøtter derfor behovet for initiativer, som kan reducere mængden af PVC,  

 der tilføres forbrændingsanlæggene i Danmark, samt reducere anvendelsen af de  

 miljøbelastende tilsætningsstoffer til PVC.
Jeg har tidligere redegjort for  

 regeringens initiativer på PVC-området, bl.a. i forbindelse med 1.  

 behandlingen den 27. marts 1996 af beslutningsforslag B 92.« Afvikling af PVC inden år 2000 Miljø- og energiministeren har i besvarelsen af spørgsmål 5, jf. bilag 29,  

 tilkendegivet:
»Regeringens målsætning er at undgå de miljøproblemer, som  

 produktion, brug og bortskaffelse af PVC-produkter forårsager.
Opfyldelsen af  

 denne målsætning vil givetvis føre til en reduceret anvendelse af PVC, men  

 regeringen har ikke en målsætning om at afvikle PVC inden år 2000.« Boligministerens bekendtgørelse om privat byfornyelse Miljø- og energiministeren har i besvarelsen af spørgsmål 9, jf. bilag 33,  

 tilkendegivet:
 »I boligministerens bekendtgørelse om privat byfornyelse er der som  

 forudsætning for opnåelse af tilskud indsat et krav om, at materialer, der  

 anvendes ved gennemførelse af forbedringsarbejder, skal være PVC-fri, hvis  

 det er teknisk muligt.
 Jeg kan oplyse, at jeg har modtaget en henvendelse fra Dansk Industri, som  

 er af den opfattelse, at dette krav ikke stemmer med PVC-aftalen.
 Jeg har svaret Dansk Industri, at jeg ikke mener, at bekendtgørelsens krav  

 strider mod PVC-aftalens målsætning om, at PVC-byggeaffald skal genanvendes,  

 og at jeg overordnet ser bekendtgørelsens krav til nye materialer som en  

 positiv udvikling over imod efterspørgsel af PVC-frie produkter.
Jeg har desuden svaret Dansk Industri, at jeg vil drøfte implementeringen  

 af bekendtgørelsen med boligministeren.« Grænseværdierne for dioxiner Ministeren har på spørgsmålet om nedsættelse af grænseværdierne for  

 dioxiner, jf. svar på spørgsmål 15, bilag 33, tilkendegivet:
 »Jeg har spurgt Miljøstyrelsen, som oplyser følgende: Miljøstyrelsen  

 har ikke taget stilling til det hollandske forslag om en nedsættelse af den  

 tolerable daglige indtagelse (TDI) til 1 picogram pr. kilo legemsvægt pr.  

 dag, idet Miljøstyrelsen kun har stiftet bekendtskab med et »Executive  

 summary« af den hollandske rapport og derfor ikke kan vurdere baggrunden  

 for forslaget.
Under alle omstændigheder vil Miljøstyrelsen afvente, hvordan man blandt  

 eksperter internationalt og i Danmark vil forholde sig til forslaget, idet  

 det vil blive drøftet på internationale møder i den kommende tid.
TDI vil  

 således blive revurderet af WHO i foråret 1997, og i denne forbindelse vil  

 der formentlig blive tilstræbt international enighed på området, hvilket er  

 af stor betydning, da dioxinforurening er et internationalt problem.' Redegørelse om PVC og udfasning af additiver, stabilisatorer,  

 blødgørere m.v.
 Ministeren har på spørgsmålet, om ministeren i det kommende folketingsår  

 (1996-97) vil fremsende udvalget en redegørelse om PVC og udfasning af  

 additiver, stabilisatorer, blødgørere m.v., jf. svar på spørgsmål 17, bilag  

 33, tilkendegivet:
 »Jeg har netop til udvalgets orientering oversendt en ny  

 arbejdsrapport nr. 53, 1996 om »Det danske PVC-forbrug 1994/1995«,  

 som indeholder nogle af de oplysninger, som udvalget nævner.
 En fyldestgørende redegørelse af det nævnte indhold, synes jeg imidlertid  

 bør afvente i hvert fald effekter af blyreguleringen og  

 phthalathandlingsplanen - initiativer, som begge iværksættes i folketingsåret  

 1996-97.
Jeg har derfor bedt Miljøstyrelsen om at iværksætte nødvendige yderligere  

 undersøgelser med henblik på at kunne tilstille udvalget den ønskede  

 redegørelse i folketingsåret 1997-98.' Herefter tilslutter et flertal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 sig miljø- og energiministerens synspunkter og forslag og opfordrer samtidig  

 regeringen til:
 - At fremme bestræbelsen på at fjerne de miljø- og sundhedsskadelige  

 tilsætningsstoffer i PVC.
 - At fremme bestræbelsen på at formindske den PVC, der går til  

 forbrænding.
 - At miljø- og energiministeren senest ved årsskiftet 1997/98 fremsender  

 en status for omstillingen til PVC-frie produkter, særligt med hensyn til  

 blød PVC, samt redegør for virkninger af den offentlige grønne  

 indkøbspolitik.
Et mindretal inden for flertallet (Enhedslistens medlem af udvalget)  

 ønsker at præcisere, at PVC er et miljøfremmed stof, som samfundet ikke har  

 behov for.
Derfor må sigtet med en indsats være udfasning af PVC og  

 genetablering af produktioner, hvor f.eks. træ erstatter de nuværende  

 PVC-produkter.
Hovedproblemet for det danske samfund er imidlertid, at en række  

 EU-direktiver i dag blokerer for, at Danmark og andre lande kan forbyde PVC -  

 medmindre man fra dansk side i erkendelse af PVC's mange skadelige virkninger  

 er villig til at begå »civil ulydighed« og forbyde PVC i Danmark på  

 trods af eksisterende EU-direktiver.
Enhedslisten advarer mod at fæste lid  

 til, at et PVC-forbud kan opnås via EU, og opfordrer til, at der i stedet for  

 gennemføres et forbud i form af ovennævnte »civil ulydighed«.
Såfremt dette krav ikke kan imødekommes af et folketingsflertal, må man ty  

 til den næstbedste løsning, nemlig en afgift, som stiger i takt med, at  

 industrien ikke af sig selv sørger for en afvikling i anvendelsen og salget  

 af PVC.
Enhedslisten foreslår en ordning, hvor der indgås en frivillig  

 PVC-aftale med dansk erhvervsliv om en årlig sænkning på 20 pct. i forbruget  

 af PVC i Danmark suppleret med en stadig stigende PVC-afgift, der træder i  

 kraft i det øjeblik, at den frivillige aftale ikke indfries - en såkaldt  

 »hængende PVC-afgift«.
Provenuet fra PVC-afgiften skal anvendes til  

 udvikling af erstatninger for PVC-anvendelsesområder.
Såfremt dette krav heller ikke kan imødekommes af et folketingsflertal,  

 har Folketinget mulighed for at styrke den politiske forbruger ved at sikre  

 en entydig mærkning af PVC-holdige produkter.
Enhedslisten foreslår, at der  

 øjeblikkeligt indføres en sådan mærkning af PVC-holdige produkter.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) kan ikke tilslutte sig miljø- og  

 energiministerens og flertallets synspunkter og har følgende bemærkninger:
PVC er et fremragende materiale både teknisk, økonomisk,  

 sikkerhedsmæssigt, hygiejnisk og miljømæssigt, og på en række områder findes  

 der ikke alternativer med tilnærmelsesvis samme positive egenskaber.
Derfor  

 opnår det moderne, industrielle samfund ingen fordele ved at afvikle PVC -  

 tværtimod.
Som ved enhver anden industriel proces kan der påpeges problemer ved  

 PVC-produktion, men disse er hverken ekstraordinære eller af en karakter, som  

 kan begrunde en udfasning.
Tværtimod er de potentielle miljøpåvirkninger  

 velbeskrevne og veldokumenterede og kan beherskes med kendt teknologi.
Hertil  

 kommer, at de plastvirksomheder i Danmark, der anvender PVC, har årelang  

 tradition for en ansvarlig miljømæssig holdning baseret på et nært samarbejde  

 med myndighederne.
Mindretallet finder det derfor helt forfejlet alene at tale om at  

 substituere PVC.
Udgangspunktet burde være en anerkendelse af dette produkt  

 som unikt på en række områder og en håndsrækning til industrien om at  

 samarbejde om løsning af de miljøproblemer, der kan være forbundet med især  

 forbrænding og enkelte tilsætningsstoffer.
Vedrørende bly som stabilisator Der findes intet belæg for, at forureningen med tungmetallet bly i målbar  

 grad stammer fra PVC-produktion.
Tværtimod frigøres der ikke bly i  

 forbindelse med produktionen og heller ikke fra de færdige produkter.
 Derimod vil der være bly i de restprodukter, som opstår ved forbrænding af  

 PVC stabiliseret med bly.
 Bl.a. derfor er mindretallet tilfreds med, at branchen er indstillet på  

 efterhånden, som dette er gennemprøvet, at overgå til en ny  

 letmetalstabilisator - calcium-zink.
Vedrørende organiske tinforbindelser Efter mindretallets opfattelse bruges organiske tinforbindelser som  

 stabilisatorer næsten ikke i Danmark, og mindretallet tror ikke, at  

 plastbranchen i nævneværdig grad bidrager til eventuel spredning af  

 tinforbindelser i miljøet.
 Organiske tinforbindelser bruges især, hvor PVC'en skal være stiv og  

 transparent.
At tale om organiske tinforbindelser som alternativ til blystabilisatorer  

 er ikke relevant og har ikke været seriøst diskuteret.
I mange af de  

 produkter, som i dag stabiliseres med bly, vil tin ikke være et brugbart  

 alternativ.
Udfasningen af phthalater Denne gruppe af stoffer bruges som bekendt som blødgører, altså som  

 tilsætning, hvor PVC skal være blød og bøjelig, og hvor det f.eks. er  

 livsvigtigt at opnå denne særlige effekt.
Eksempelvis anvendes phthalater i  

 hospitalsslanger, der skal være smidige, men ikke må kunne knække sammen.
Mindretallet mener, at det er vigtigt at få kortlagt, dels hvor  

 phthalaterne i miljøet stammer fra, dels hvilken virkning de har, idet der  

 endnu ikke er konstateret skader fra stofferne på miljøet i Danmark.
Der  

 pågår for tiden et omfattende udredningsarbejde i internationalt regi herom.  

 Disse resultater bør man afvente, herunder den af EU-Kommissionen igangsatte  

 risk-assessment.
Den nuværende viden kan ikke begrunde et ensidig dansk indgreb mod brugen  

 af phtalater.
Men mindretallet mener, der skal findes andre blødgørere der,  

 hvor der kan påvises negative miljøeffekter.
Der findes dog produkter, hvor  

 der i dag ikke findes brugbare alternative blødgørere.
Det gælder bl.a. inden  

 for den medicinske industri, der som alle andre har et ønske om forebyggelse  

 og optimering.
Vedrørende klorparaffiner Mindretallet ved ikke, hvorfor dette omtales i beretningen.
Brugen af  

 klorparaffiner er forbudt i Danmark, men er eksempelvis fortsat tilladt i  

 Italien.
Fremkomsten herhjemme kan derfor kun blive aktuel, hvis der  

 importeres produkter, der er stabiliseret med klorparaffiner.
Vedrørende internationale initiativer Mindretallet finder, at det er helt afgørende, at der ikke tages isolerede  

 danske initiativer mod PVC, der kan forringe danske plastvirksomheders  

 internationale konkurrenceevne.
Plastbranchen er uhyre international og  

 konkurrencepræget, og negative ændringer i de danske virksomheders  

 arbejdsgrundlag kan få fatale følger for produktion og beskæftigelse.
Efter mindretallets opfattelse er holdningen til PVC i den senere tid  

 blevet mere positiv i de lande, Danmark sammenligner sig med.
Det gælder  

 bl.a.
Holland og Sverige, hvor der nu er klare officielle tilkendegivelser  

 af, at PVC er et godt materiale, og at mulige miljøproblemer kan forebygges.  

 Det bør også indgå i en vurdering af de internationale aspekter, at Danmark  

 formentlig ingen juridiske og/eller praktiske muligheder har for at forhindre  

 import af produkter af PVC, selv om disse eksempelvis skulle være  

 stabiliseret med forbindelser, som forbydes herhjemme, jf. afsnittet om  

 klorparaffiner.
Vedrørende forbrænding af PVC En del af de danske forbrændingsanlæg er baseret på tør eller semi-tør  

 forbrænding.
Ved forbrænding af PVC forøges mængden af restprodukter, som i  

 dag må deponeres.
Derfor finder mindretallet det tilfredsstillende, at  

 branchen bl.a via PVC-aftalen har valgt at medvirke positivt til, at mængden  

 af PVC til forbrænding reduceres.
 Mindretallet konstaterer, at branchen har levet op til aftalen og har  

 tilkendegivet, at den fortsat agter at gøre det.
Vedrørende offentlige indkøb Den offentlige indkøbspolitik sigter utilsløret mod at afskaffe brugen af  

 PVC.
Det finder mindretallet ganske uacceptabelt, netop fordi PVC på en række  

 områder er det bedste materiale, som findes på markedet.
 Den offentlige indkøbspolitik står også i kontrast til, at PVC-aftalen  

 netop anerkender brugen af PVC på en række områder.
Den skjulte dagsorden synes uanset emnet at være afskaffelse af PVC.
Dette  

 bekræftes af boligministerens seneste bekendtgørelse, hvori det fremhæves, at  

 der skal anvendes PVC-frie bygningsmaterialer, hvis det er teknisk muligt.
Vedrørende mærkning og oplysning Mindretallet er tilhænger af mærkning og oplysning, men den skal ikke være  

 specielt rettet mod PVC.
 Det vil være urimeligt og forfejlet, hvis der indføres en speciel mærkning  

 af PVC, og atter udtryk for, at der grundlæggende ønskes et forbud mod PVC i  

 Danmark.
Vedrørende genanvendelsen af PVC Mindretallet ønsker en genanvendelse af PVC af både miljømæssige og af  

 økonomiske årsager.
Mindretallet mener, at der er områder, hvor genanvendelse i dag ikke  

 fungerer optimalt.
Her ønsker mindretallet, at der etableres troværdige  

 genanvendelsessystemer.
 Flertallets bidrag til beretningen er på dette punkt uigennemskueligt, og  

 mindretallet savner bl.a. klarhed over, om de genanvendelsesordninger, som  

 bl.a. vinduesbranchen har etableret, er acceptable, og om granulat fra  

 recycling, der indeholder blyrester, må genanvendes i nye produkter.
Vedrørende afgiftsinstrumentet Det bør være muligt at nå de ønskede resultater gennem frivillige aftaler,  

 således som branchen hidtil har medvirket positivt til.
 Ensidige danske afgifter for eksempelvis at forhindre brugen af  

 tilsætningsstoffer, som er tilladt i udlandet, vil være ødelæggende for  

 danske virksomheder.
Vedrørende PVC-aftalen Mindretallet kan konstatere, at branchen til fulde har overholdt  

 PVC-aftalen, hvorimod det forekommer, som om miljø- og energiministeren med  

 sine mange initiativer vendt mod PVC ikke på sin side agter at overholde den.  

 Mindretallet ønsker derfor fornyet forhandling om en fortsættelse af aftalen  

 med langsigtede kontrollerbare mål.
 Det er fortsat mindretallets grundholdning, at eventuelle reguleringer af  

 PVC-produktion bør baseres på frivillige aftaler, men dette forudsætter en  

 gensidig tillid og samarbejdsvilje, som for tiden ikke er til stede fra  

 flertallets side.
 Det forekommer hyklerisk, at miljø- og energiministeren fortsat anerkender  

 PVC-aftalen, men i sit daglige virke direkte og indirekte gør alt for at  

 reducere brugen af PVC.
Vedrørende afvikling af PVC inden år 2000 Mindretallet kan næsten kun læse dette afsnit som en beklagelse af, at  

 afvikling af PVC desværre ikke kan lade sig gøre inden år 2000.
Vedrørende privat byfornyelse Forbudet mod PVC-produkter er uacceptabelt og i strid med PVC-aftalen.
Mindretallet ser meget gerne, at der udarbejdes en vugge-til-grav-analyse  

 af alle typer vinduer og døre.
Mindretallet tror, PVC-produkterne vil klare  

 sig fint.
 Mindretallet forventer, at bekendtgørelsen ændres, og tager den som endnu  

 et udtryk for, hvorledes politikere og embedsmænd bruger den skjulte  

 dagsorden omkring PVC.
Vedrørende grænseværdier for dioxiner Mindretallet mener ikke, dette er relevant specielt i forbindelse med PVC,  

 men betragter det som endnu et forsøg på at miskreditere produktet.
Alene  

 sammenkædningen af PVC og dioxiner virker særdeles negativt i en offentlig  

 debat.
 P.u.v.
