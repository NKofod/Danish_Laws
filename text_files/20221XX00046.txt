Skriftlig fremsættelse (5. oktober 2022) Justitsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov for Færøerne om fuldbyrdelse af straf m.v. og forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne) (Lovforslag nr.
L 4) Regeringen ønsker et ligeværdigt, positivt og styrket partnerskab med Færøerne i Rigsfællesskabet.
Det er vigtigt, at den lovgivning for Færøerne, som Danmark har ansvaret for, er tidssvarende og af god kvalitet.
På denne samlede baggrund og efter ønske fra de færøske myndigheder er der blevet udarbejdet et forslag til en straffuldbyrdelseslov for Færøerne.
 Det er på den baggrund, at hovedlovforslaget om indførelse af en straffuldbyrdelseslov for Færøerne og følgelovforslaget med en række nødvendige ændringer af anden lovgivning fremsættes.
Formålet med udarbejdelsen af en straffuldbyrdelseslov er navnlig at tilgodese den mere principielle opfattelse, at fuldbyrdelse af straf og især af frihedsstraf er et retsområde af så indgribende karakter, at den retlige regulering af området bør ske ved lov og ikke i det væsentlige  og også for så vidt angår de mere overordnede retningslinjer  ved administrative forskrifter.
Tilsvarende overvejelser lå til grund for den danske straffuldbyrdelseslov.
Et andet hovedsigte med udarbejdelsen af straffuldbyrdelsesloven er at tilvejebringe en væsentlig bedre understøttelse af de straffuldbyrdende myndigheder på Færøernes mulighed for at varetage opgaver i forbindelse med fuldbyrdelsen af idømt straf.
 Lovforslaget er udarbejdet med udgangspunkt i den danske straffuldbyrdelseslov.
Følgelovforslaget skal ses i sammenhæng med hovedlovforslaget.
Gennemførelse af en straffuldbyrdelseslov for Færøerne indebærer således, at flere af de gældende bestemmelser om straffuldbyrdelse i straffeloven skal ophæves, ligesom der i øvrigt vil skulle foretages en række ændringer i straffeloven, retsafgiftslov for Færøerne og retsplejelov for Færøerne.
Der skal derfor foretages en række ændringer i anden lovgivning, som fremsættes i dette følgelovforslag.
Herudover har Justitsministeriet udarbejdet en ændringsanordning, som indeholder en større opdatering af konkursloven for Færøerne.
Opdateringen af konkursloven skaber ligesom gennemførelse af en straffuldbyrdelseslov for Færøerne et behov for ændringer i en række andre love og anordninger, herunder bl.a. retsplejelov for Færøerne og retsafgiftslov for Færøerne.
Disse ændringer fremsættes også i dette følgelovforslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
