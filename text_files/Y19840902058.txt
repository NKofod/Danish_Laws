Udtalt, at valg af ny borgmester i et tilfælde, hvor den siddende  

 borgmester ønsker at udtræde af kommunalbestyrelsen, først kan ske, efter at  

 borgmesterens stedfortræder er indtrådt som medlem af kommunalbestyrelsen.  

 Herved sikres, at stedfortræderen får indflydelse på borgmestervalget, og at  

 den ny borgmester ikke allerede fra begyndelsen af sin embedsperiode har et  

 flertal imod sig.
Viceborgmesteren leder det møde, i hvilket borgmestervalget  

 finder sted, indtil den nye borgmester er valgt.
 I skrivelse af 7. februar 1984 har byrådet anmodet indenriministeriet om  

 en udtalelse vedrørende fremgangsmåden ved valg af ny borgmester, idet den  

 nuværende borgmester i Vordingborg ønsker at blive fritaget for medlemskab af  

 byrådet fra den 1. april 1984. Byrådet har således ønsket oplyst, hvorvidt  

 valg af en ny borgmester bør finde sted i byrådets sidste møde i marts måned,  

 hvor den nuværende borgmester stadigvæk er medlem af byrådet og leder mødet,  

 eller om valget bør finde sted i det første møde i april måned, hvortil  

 borgmesterens stedfortræder indkaldes, og viceborgmesteren leder mødet.  

 Byrådet har endvidere anmodet om en udtalelse om, hvorvidt det vil være  

 lovligt at lade borgmesterens stedfortræder deltage i valget af ny borgmester  

 i et møde i marts måned, d.v.s. før den nuværende borgmester er udtrådt, men  

 således at denne ikke deltager i valget.
 I denne anledning skal indenrigsministeriet indledningsvis bemærke, at  

 indkaldelse af stedfortræder i henhold til styrelseslovens § 15, stk. 1, kun  

 kan ske, hvis et medlem er lovligt forhindret i selv at deltage i mødet.
 For så vidt angår spørgsmålet om, hvorvidt valg af ny borgmester bør  

 foregå umiddelbart før den nuværende borgmesters udtræden eller umiddelbart  

 efter borgmesterens udtræden, og efter at borgmesterens stedfortræder er  

 indtrådt som nyt medlem, skal man oplyse, at valg af ny borgmester først kan  

 finde sted, efter at stedfortræderen er blevet medlem af kommunalbestyrelsen.  

 Herved sikres, at stedfortræderen får indflydelse på borgmestervalget, og at  

 den ny borgmester således ikke allerede fra begyndelsen af sin embedsperiode  

 har et flertal af kommunalbestyrelsens medlemmer imod sig.
 For så vidt angår spørgsmålet om, hvem der skal lede det møde, i hvilket  

 borgmestervalget finder sted, bemærkes, at viceborgmesteren leder mødet,  

 indtil en ny borgmester er valgt.
 P.M.V.
 E.B.
Johan Erichsen (* 1) Indenrigsministeriets afgørelser og udtalelser om kommunale forhold  

 1984 1.2.
