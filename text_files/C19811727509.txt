 Hermed udsendes i medfør af § 6 i lov om offentlige veje  

 (lovbekendtgørelse nr. 585 af 20. november 1975) typekatalog for nye veje og  

 stier i åbent land, udarbejdet ved vejregeludvalgets foranstaltning.
 Formålet med kataloget er at give en oversigt over gængse vej- og stityper  

 og beskrive de kapacitetsmæssige, uheldsmæssige og økonomiske konsekvenser af  

 valg mellem forskellige vej- og stityper.
 Vejtypekataloget er ikke vejregler i traditionel forstand med entydige  

 løsninger, men et planlægningsredskab, hvis anvendelse kræver, at brugeren  

 nøje fastlægger de mål og forudsætninger, der skal lægges til grund for vej-  

 og stitypevalget.
Kataloget kan også benyttes ved en vurdering af eksisterende vejes  

 formåen, specielt hvad angår kapacitet og sikkerhed.
Anvisningerne kan dog  

 ikke benyttes som kassationskriterium, idet kassation af eksisterende  

 strækninger ikke kan sidestilles med dimensionering af nye veje.
 I forbindelse med udarbejdelse af kataloget er der foretaget beregninger  

 af de besparelser, der er knyttet til anvendelsen af katalogets anvisninger.  

 Disse beregninger er sket på grundlag af foreliggende hovedlandevejs- og  

 landevejsprojekter, udarbejdet efter den hidtidige dimensioneringspraksis.  

 Med dette udgangspunkt må det antages, at vejtypekatalogets anvisninger vil  

 kunne medføre besparelser på ca. 200 mill. kr. årligt, fordelt på 70 mill.  

 kr. til statsveje og 130 mill. kr. til landeveje og kommuneveje, svarende til  

 en besparelse på ca. 14 pct. af den hidtidige, totale anlægsramme for veje i  

 åbent land.
 Det bør dog bemærkes, at en del af denne besparelse (skønsmæssigt mellem  

 25 og 50 pct.) allerede er opnået som følge af beslutningen om at indskrænke  

 motorvejsprofilerne samt de udsendte anvisninger i »Sparemuligheder på  

 vejområdet, Ministeriet for offentlige arbejder, 1976«.
Det foreliggende typekatalog er første version, og kataloget vil senere  

 blive taget op til revision.
På grund af den betydning, kataloget kan få for  

 planlægningen af udgiftsbehovet for vejsektoren, anmoder man vejbestyrelserne  

 om at opsamle erfaringerne ved anvendelse af kataloget og vurdere dets  

 virkninger.
Vejdirektoratet vil overveje, om en systematisk indsamling af  

 erfaringerne vil være hensigtsmæssig.
 Yderligere eksemplarer af typekataloget kan rekvireres i vejdirektoratet,  

 Havnegade 23, postboks 2169, 1016 København K., tlf. (01) 11 33 38.
