Nr BRL 129 Beretning over Forslag til lov om foranstaltninger mod alkoholmisbrug   

 Nr 129 1991-92, 1. samling Afgivet af Sundhedsudvalget Afgivet: 19920618 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
KFUM's Sociale Arbejde i Danmark, Larsen, Lone Krogstrup, Familierådgivningen, og Rusmiddelforskningsinitiativet.
 Herefter bemærker et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) følgende:
 Udvalgets arbejde med lovforslaget har ikke kunnet tilendebringes.  

 Flertallet ønsker imidlertid at tilkendegive, at alkoholpolitikken i Danmark  

 gennem lovforslaget har været genstand for vurderinger om principper og ideer  

 med henblik på at forme og udvikle metoder til indsatsen mod et tiltagende  

 misbrug af alkohol.
 Lovforslagets intentioner om forebyggelse i lokalsamfundet, i  

 boligområderne, på arbejdspladserne og på øvrige kulturområder er vigtige  

 nyskabelser, der bør afprøves, f.eks. i form af projekter.
 Der er desuden brug for et betydelig mere differentieret  

 behandlingstilbud, f.eks. døgnbehandling, der ikke ligger i psykiatrisk regi,  

 og behandlingstilbud, der specielt retter sig mod kvinder.
 Det er ligeledes vigtigt, at det i lovforslaget beskrevne  

 forskningsarbejde styrkes.
 Flertallet har i udvalget tilkendegivet, at man vil fortsætte arbejdet  

 omkring ovennævnte principper.
 Et mindretal (Venstres, Det Konservative Folkepartis,  

 Centrum-Demokraternes og Fremskridtspartiets medlemmer af udvalget)  

 understreger behovet for en fortsat stærk indsats til forebyggelse og  

 behandling af alkoholmisbrug.
 Mindretallet lægger i den forbindelse stor vægt på den indsats, som ydes  

 af de private alkoholmisbrugsbekæmpende foreninger og organisationer, hvis  

 omfattende rådgivnings- og omsorgstilbud og direkte kontakt med  

 alkoholmisbrugere og deres familier er af stor betydning for praktisk  

 alkoholpolitik.
 Mindretallet finder det derfor af særlig betydning, at de private  

 alkoholmisbrugsbekæmpende foreninger og organisationer styrkes såvel på  

 landsplan som lokalt.
 Et andet mindretal (Kristeligt Folkepartis medlem af udvalget)  

 beklager, at det ikke i dette folketingsår lykkedes at få gennemført et  

 lovforslag om en sammenhængende, koordinerende alkoholpolitik.
Mindretallet støtter lovforslagets intentioner om en styrket lokal indsats  

 mod alkoholmisbruget, men ønsker de private alkoholmisbrugsbekæmpende  

 foreninger og organisationer inddraget i arbejdet i langt større omfang, end  

 forslaget lægger op til.
Disse organisationer har gennem deres hidtidige  

 indsats udført et vigtigt forebyggende arbejde og opnået så stor erfaring i  

 behandling af alkoholmisbrugere, at de i samarbejde med lokale foreninger,  

 f.eks. boligforeninger, det frivillige børne- og ungdomsarbejde,  

 arbejdspladserne samt kommuner og amtskommuner er i stand til at give et  

 varieret behandlingstilbud, der opfylder de forskelligartede  

 behandlingsbehov.
Desuden er deres forebyggelses- og behandlingsindsats  

 typisk kombineret med et værdifuldt omsorgsarbejde.
 Mindretallet mener, at koordineringen af den fremtidige alkoholpolitik kan  

 fremmes ved nedsættelse af et samarbejdsudvalg svarende til Tobaksskaderådet.  

 Samarbejdsudvalget skal have medlemmer fra de private  

 alkoholmisbrugsbekæmpende foreninger og organisationer,  

 centraladministrationen samt amter og kommuner.
 Mindretallet finder, at ansvaret for tildeling af bevillinger i kommunen  

 bør kobles sammen med ansvaret for det forebyggende arbejde.
 Ligeledes finder mindretallet, at forskningen i alkoholmisbrugets årsager  

 og behandlingen heraf skal intensiveres.
 Mindretallet vil fortsat arbejde for, at der opnås flertal i Folketinget  

 for disse ændringer.
 P.u.v.
