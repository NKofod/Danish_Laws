Skriftlig fremsættelse (7. november  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om kompensation  

 til handicappede i erhverv m.v. (Støtte til arbejdsredskaber  

 m.v.).
(Lovforslag nr.
L 63).
 Lovforslaget indeholder en videreførelse af  

 forsøgsordningen, der udløber i 2002, hvor Arbejdsformidlingen  

 har mulighed for at bevilge støtte til arbejdsredskaber af hastende  

 karakter og arbejdspladsindretninger af mindre omfang til personer med  

 handicap.
 Der er ved satspuljeforhandlingerne afsat 5 mio. kr. til  

 at videreføre ordningen i 2003.
Som led i regeringens handlingsplan "Flere i arbejde" skal  

 der skabes bedre muligheder for, at handicappede kan komme i job.
Tilskud til  

 anskaffelse af arbejdsredskaber og arbejdspladsindretninger er et af  

 virkemidlerne til at give personer med handicap samme muligheder for  

 erhvervsudøvelse som personer uden handicap.
 Støtte til anskaffelse af arbejdsredskaber og  

 arbejdspladsindretninger gives i dag af kommunerne efter lov om aktiv  

 socialpolitik og af Arbejdsformidlingen efter reglerne i denne lov.
 Loven er således et supplement til den kommunale  

 opgavevaretagelse og anvendes, når Arbejdsformidlingen skønner,  

 at der er behov for akut støtte til  arbejdsredskaber m.v. for at  

 undgå, at en person med handicap eventuelt mister en jobmulighed.
 Lovforslaget skal ses i sammenhæng med, at der vil  

 blive nedsat et udvalg, der får til opgave at undersøge  

 mulighederne for en sammentænkning af støttemulighederne efter  

 de to love.
 Loven træder i kraft den 1. januar 2003.
 Idet jeg henviser til lovforslaget og bemærkningerne  

 hertil, skal jeg på regeringens vegne anbefale forslaget til Tingets  

 velvillige behandling.
