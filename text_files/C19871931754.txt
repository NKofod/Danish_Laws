(Til samtlige kommuner m.fl.) Regeringens forslag om ændring af lov om social bistand (ændring af regler  

 om praktisk bistand og om plejehjem og beskyttede boliger) er den 2. juni  

 1987 vedtaget i Folketinget.
 Dette betyder, at det fra den 1. januar 1988 ikke vil være muligt at at  

 opføre plejehjem og beskyttede boliger eller at ombygge plejehjem til  

 beskyttede boliger efter bistandsloven.
 Allerede oprettede plejehjem og beskyttede boliger kan - også efter  

 istandsættelse og mindre ombygning - fortsat drives efter bistandsloven.
 Væsentlige ombygninger kan finansieres efter ældreboligloven, der blev  

 vedtaget i Folketinget den 21. maj 1986, og som træder i kraft den 1. juli  

 1987.
 Der bliver i disse tilfælde tale om selvstændige boliger, og beboerne får  

 udbetalt pension.
 Ved planlagt byggeri er datoen for byggeriets igangsætning afgørende for,  

 hvilken lovgivning der skal anvendes for finansiering af byggeriet.
 Kriteriet for igangsætning ved nybyggeri er tidspunktet for udstøbning til  

 fundament.
 Kriteriet for igangsætning ved ombygning af et plejehjem - herunder til  

 beskyttede boliger - er de første håndværksmæssige foranstaltninger.
 Hvis ombygningen ikke skal foretages på een gang, men foretages successivt  

 over en periode, vil ombygningen blive anset for een ombygning, hvis det  

 klart fremgår af byggeplanerne, hvordan de enkelte ombygningsfaser skal ske.  

 Dette kræver en høj grad af specifikation.
 Ved meget lange ombygningsforløb, dvs. etapevis over mere end 3 år, må det  

 i hvert enkelt tilfælde konkret vurderes ud fra byggeplanerne, om ombygningen  

 skal anses for een samlet eller flere ombygninger.
 Opmærksomheden henledes i øvrigt på den af Boligstyrelsens udsendte  

 vejledning af 12. maj 1987 om indberetning af ældreboliger, der påregnes  

 igangsat i perioden 1. juli 1987 - 31. december 1987.
 Den vedtagne lov betyder også, at der fra 1. januar 1989 sker følgende  

 ændringer i bistandsloven:
 1. Betalingen for varig hjemmehjælp bortfalder.
 2. Bistandslovens § 85, stk. 3, ophæves, således at  

 der ikke kan kræves betaling fra en hjemmeboende ægtefælle for den anden  

 ægtefælles ophold i plejehjem.
 3. Kommunalbestyrelsen kan træffe beslutning om, at  

 der i eet eller flere af kommunens plejehjem skal udbetales pension til  

 plejehjemsbeboerne, som til gengæld skal betale for de enkelte ydelser, de  

 får som led i plejehjemsophold.
 Beslutningen om et plejehjems overgang til denne ordning bør træffes efter  

 drøftelse med plejehjemspersonalet og beboerrådet.
 Socialministeriet vil senere udsende nærmere vejledning om ændringerne i  

 bistandsloven pr. 1. januar 1989.
