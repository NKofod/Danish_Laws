(Til samtlige statsadvokater,  

 politimestre og politidirektøren i København) Overfor tiltalte, der frifindes for straf i medfør af straffelovens § 16,  

 kan der ifølge § 68 bl.a. træffes bestemmelse om anbringelse i hospital for  

 sindslidende, i egnet hjem eller institution til særlig pleje eller forsorg  

 eller om afvænningsbehandling, psykiatrisk behandling m.v.
I disse tilfælde  

 fastsættes ingen tidsbegrænsning for foranstaltningens varighed.
I medfør af § 69 kan tilsvarende foranstaltninger besluttes ovenfor andre  

 mentalt afvigende lovovertrædere, men hvis foranstaltningen medfører  

 anbringelse i institution, eller hvis afgørelsen giver mulighed for  

 indlæggelse, skal der i disse tilfælde ved dommen fastsættes en længstetid  

 for opholdet.
Ved flere på hinanden følgende indlæggelser begrænses den  

 samlede varighed af den i dommen fastsatte længstetid.
 Der fastsættes herved følgende retningslinier med hensyn til udformningen  

 af påstanden om de sædvanligt forekommende foranstaltningstyper, der skal  

 fuldbyrdes med bistand af det psykiatriske hospitalsvæsen.
A.
Påstand om dom til anbringelse i hospital for sindslidende nedlægges,  

 når tiltalte frembyder en sådan fare for retssikkerheden, at han efter  

 anklagemyndighedens opfattelse ikke bør kunne udskrives uden ifølge  

 retskendelse.
Disse domfældte vil ikke kunne anbringes udenfor psykiatrisk  

 sygehus eller afdeling eller udskrives efter vedkommende overlæges egen  

 bestemmelse, ligesom der heller ikke kan meddeles disse domfældte tilladelse  

 til arbejde udenfor sygehusets/afdelingens område (natpatientordning) uden  

 samtykke fra Justitsministeriet.
B.
Påstand om dom til psykiatrisk behandling på hospital for sindslidende  

 eller under tilsyn heraf vil være indiceret i tilfælde, hvor kurative hensyn  

 træder i forgrunden, og hvor hensynet til retssikkerheden ikke er så  

 påtrængende, at domstolskontrol med udskrivning kan anses for påkrævet.
En  

 afgørelse af dette indhold indebærer, at domfældte efter bestemmelse af  

 overlægen kan anbringes udenfor sygehuset eller afdelingen, f.eks. i  

 familiepleje eller placeres på beskyttet værksted eller i erhverv udenfor  

 institution med overnatning på sygehuset/afdelingen (natpatientordning) eller  

 på sygehuset/afdelingen i dagtimerne med overnatning i patientens eget hjem  

 (dagpatientordning). Domfældte vil, når denne domsform anvendes, kunne  

 udskrives til fortsat ambulant behandling og vil kunne (gen)indlægges uden  

 retskendelse, om fornødent med bistand af politiet.
Ophør af foranstaltningen  

 kan kun ske ved kendelse efter straffelovens § 72.
 Før der nedlægges påstand om en foranstaltning af dette indhold, der  

 sædvanligvis forudsætter en indledende indlæggelse, bør der i reglen  

 indhentes en udtalelse fra det sygehus eller den afdeling, der skal modtage  

 den dømte.
B.a.Det tilsyn, der kan føres af hospitalet under en foranstaltning af den  

 under B. nævnte karakter, vil ofte være utilstrækkeligt overfor psykisk  

 afvigende lovovertrædere.
Hvis det på forhånd er klart, at intensiv social  

 støtte, f.eks. et tilsyn, der giver mulighed for at opsøge patienten i  

 tilfælde af udeblivelse, er påkrævet, bør påstanden lyde på psykiatrisk  

 behandling på et hospital for sindslidende med tilsyn af Kriminalforsorgen  

 (evt. i forbindelse med sygehuset eller afdelingen) under udskrivning,  

 således at der af Kriminalforsorgen i forbindelse med overlægen kan træffes  

 bestemmelse om (gen)indlæggelse.
Bortset fra denne modifikation har denne  

 foranstaltning samme indhold som den under B. nævnte.
C.
Påstand om dom til ambulant psykiatrisk behandling i psykiatrisk  

 sygehus eller afdeling nedlægges, når den fornødne behandling ventes at kunne  

 gennemføres ambulant; og hensynet til retssikkerheden ikke findes at gøre en  

 mere indgribende foranstaltning påkrævet.
En foranstaltning af dette indhold  

 indebærer en forpligtelse til at møde til behandling og undergive sig tilsyn  

 i det omfang, som fastsættes af overlægen.
C.a.
De samme grunde, som er nævnt under B.a. vil ofte gøre det påkrævet  

 at kombinere ambulant psykiatrisk behandling med tilsyn af Kriminalforsorgen.  

 I så fald nedlægges påstand om dom til ambulant psykiatrisk behandling i  

 psykiatrisk sygehus eller afdeling med tilsyn af Kriminalforsorgen.
 C.b.1. Undertiden vil det stille sig så tvivlsomt, om en ambulant  

 behandling er gennemførlig, at der - navnlig når det drejer sig om tilfælde,  

 hvor det er af vigtighed, at indlæggelse kan ske straks uden at afvente en  

 retskendelse - kan være anledning til at foretrække en påstand om ambulant  

 psykiatrisk behandling, således at der af overlægen kan træffes bestemmelse  

 om indlæggelse i psykiatrisk sygehus eller afdeling.
 C.b.2. Hvis der til den ambulante behandling er knyttet tilsyn af  

 Kriminalforsorgen bør påstanden, når der er behov for umiddelbar  

 indlæggelsesadgang, udformes som en påstand om ambulant psykiatrisk  

 behandling i psykiatrisk sygehus eller afdeling med tilsyn af  

 Kriminalforsorgen, således at der af Kriminalforsorgen i forbindelse med  

 overlægen kan træffes bestemmelse om indlæggelse.
Afgørelser af dette indhold (C.b.1. og C.b.2.) indebærer, at domfældte  

 uden retskendelse og uden tvangsindlæggelse i henhold til sindssygeloven kan  

 indlægges på psykiatrisk sygehus eller afdeling om fornødent med bistand af  

 politiet.
Sker der i disse tilfælde - hvor udgangspunktet er en ambulant  

 foranstaltning - hospitalsindlæggelse, skal henholdsvis overlægen og  

 Kriminalforsorgen ufortøvet tilstille statsadvokaten meddelelse om  

 indlæggelsen.
Det påhviler herefter statsadvokaten at indbringe spørgsmålet  

 om godkendelse af indlæggelsen for retten i medfør af straffelovens § 72.  

 Udskrivning til ambulant behandling kan derimod ske uden retskendelse; til  

 ophør af foranstaltningen kræves også i disse som i andre tilfælde kendelse i  

 medfør af straffelovens § 72.
D.
For så vidt angår epileptikere nedlægges påstand i overensstemmelse med  

 foranstående, således at der evt. tilføjes en adgang til overflytning til  

 epileptikerhospital.
Ved ændringer i medfør af straffelovens § 72 af en tidligere truffet  

 afgørelse kommer de samme foranstaltningstyper, som er omtalt ovenfor, på  

 tale.
En dom til anbringelse i hospital for sindslidende vil således - hvis  

 almindelig udskrivning uden umiddelbar genindlæggelsesmulighed ikke findes at  

 være hensigtsmæssig - kunne ændres til psykiatrisk behandling på hospital for  

 sindslidende eller under tilsyn heraf, således at overlægen træffer  

 bestemmelse om eventuel genindlæggelse og udskrivning.
Ofte vil det tilsyn,  

 der kan ydes af et psykiatrisk sygehus eller en psykiatrisk afdeling, være  

 utilstrækkeligt, og ved udskrivning til ambulant behandling, hvor hovedsagen  

 er de sociale støtteforanstaltninger, bør udskrivningen derfor ske på vilkår  

 af tilsyn af Kriminalforsorgen, eventuelt således at vilkåret kombineres med  

 en forpligtelse til at rette sig efter tilsynets forskrifter med hensyn til  

 arbejde og opholdssted.
I alle tilfælde, hvor der er spørgsmål om påstand om en foranstaltning,  

 der indebærer tilsyn af Kriminalforsorgen kombineret med psykiatrisk  

 behandling, skal der forinden indhentes en erklæring fra Kriminalforsorgen om  

 den kan påtage sig tilsynet og om evt. nærmere vilkår.
Det forudsættes, at  

 Kriminalforsorgen om fornødent forhandler med vedkommende psykiatriske  

 sygehus eller afdeling inden erklæring afgives.
 Vedrørende beskikkelse af bistandsværge henvises til Justitsministeriets  

 cirkulære 168 5.10.1956 om beskikkelse af tilsynsværge.
 Ifølge § 3 i lov 328 26.6.1975 om statshospitalernes overførelse til  

 amtskommunerne påhviler det amtskommunerne og Københavns og Frederiksbergs  

 kommuner på disses psykiatriske sygehuse eller sygehusafdelinger at modtage  

 personer, der i henhold til dom eller kendelse undergives en foranstaltning  

 som ovenfor nævnt.
 Modtagelsespligten påhviler det sygehus, den sygehusafdeling eller det  

 ambulatorium, hvor domfældte efter sin bopæl - eller i særlige tilfælde  

 midlertidigt ophold - hører til, jfr. lovens § 2. Om overførelse af  

 modtagelsespligten til andet sygehus, se Indenrigsministeriets bkg. 184 31.  

 3. 1976 § 1.
Dette cirkulære angår alene de sædvanlige foranstaltningstyper, der i  

 medfør af straffelovens § 68 og denne bestemmelse jfr. § 72 finder anvendelse  

 overfor personer, der på grund af sindssygdom eller tilstande, der kan  

 ligestilles dermed, frifindes som utilregnelige efter straffelovens § 16,  

 eller som undergives foranstaltning indenfor det psykiatriske hospitalsvæsen  

 i medfør af disse bestemmelser sammenholdt med straffelovens § 69. Overfor  

 psykisk afvigende lovovertrædere vil der i øvrigt kunne være spørgsmål om at  

 afgøre sagen med tiltalefrafald, navnlig når gerningsmanden i forvejen er  

 undergivet psykiatrisk behandling, eller med betinget dom med vilkår om  

 ambulant psykiatrisk behandling.
Også i sådanne tilfælde og i tilfælde af, at  

 et sådant vilkår stilles i forbindelse med prøveløsladelse, påhviler det  

 amtskommunerne og Københavns og Frederiksberg kommuner på disses psykiatriske  

 sygehuse og afdelinger at varetage behandlingen.
 Cirkulæret afløser cirkulære nr. 57 af 15. marts 1957 om foranstaltninger  

 overfor sindssyge kriminelle.
 Rigsadvokaten, den 10. december 1976.
 Per Lindegaard.
