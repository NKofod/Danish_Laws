(Til samtlige rettighedshavere) I henhold til § 21, stk. 2 i tilladelse 1, 2, 3, 4, 8, 9, 11, 12, 13 og  

 14/84, 1/85 og 1-9/86 til efterforskning og indvinding af kulbrinter i  

 Danmark skal rettighedshaveren meddele økonomiske oplysninger om virksomheden  

 og indsende en oversigt over forventede aktiviteter.
Energiministeriet fastsætter herved i henhold til § 21, stk. 2 vedlagte  

 regnskabsforskrifter, dateret 16. december 1987, for virksomhed i henhold til  

 efterforsknings- og indvindingstilladelser.
Forskrifterne har virkning for  

 1987-regnskaber og senere regnskaber og for oversigt over planlagte  

 aktiviteter i 1988 og senere.
 Der vedlægges en vejledning på engelsk om udfyldelsen af de i  

 regnskabsforskrifternes punkt. 7 nævnte skemaer.
 P.M.V.
 E.B.
Carsten I.
Pedersen /kontorchef Bilag I henhold til § 21 i tilladelse til efterforskning og indvinding af  

 kulbrinter i Danmark fastsættes følgende forskrifter for meddelelse af  

 økonomiske oplysninger og om forventede aktiviteter:
 Indholdsoversigt.
 1. Tidsfrist for indsendelse af regnskab og  

 regnskabsår.
 2. Operatørregnskab.
 3. Regnskab for virksomhed omfattet af tilladelsen.
 3.1. Rettighedshavernes regnskab for aktivitet i henhold til tilladelsen.
 3.2. Bogføring.
 3.3. Valuta, sprog, revision og årsregnskabslov.
 3.4. Forskellig klassifikation hos operatør og øvrige rettighedshavere.
 4. Regnskaber når rettighedshaverens virksomhed  

 omfatter anden aktivitet end den af tilladelsen omfattede.
 4.1. Regnskaber, hvis rettighedshaver har anden virksomhed.
 4.2. Sammenhæng mellem regnskab for aktivitet i henhold til tilladelsen og  

 regnskab for samlet aktivitet.
 4.3. Forskellig klassifikation i regnskaber nævnt under 4.2.
 4.4. Valutakursomregning.
 4.5. Mellemværende mellem virksomhed omfattet af en tilladelse og anden  

 virksomhed.
 5. Regnskab for moderselskab og koncern.
 6. Oplysning om ændrede kapitalforhold.
 7. Oplysningsskemaer.
-------------------------------- 1. Tidsfrist og kalenderår.
1.1. Rettighedshavere skal årligt og senest 15. august til  

 Energiministeriet og Energistyrelsen fremsende årsregnskaber efter  

 nedenstående retningslinier.
Regnskabsaflæggelsen for virksomhed omfattet af  

 tilladelsen skal følge kalenderåret.
 1.2. Inden udgangen af hvert år skal tillige fremsendes oplysning om  

 planlagte og forventede aktiviteter, jfr. punkt 7.
 2. Operatørregnskab.
 Indehaves tilladelsen af flere rettighedshavere, skal operatøren føre og  

 aflægge et fælles regnskab for gruppens fælles indtægter og udgifter og  

 aktiver og passiver vedrørende virksomhed, der er omfattet af tilladelsen.
 3. Regnskab for virksomhed omfattet af tilladelsen.
3.1. Hver enkelt rettighedshaver skal føre udførlige og fyldestgørende  

 regnskaber, som alene vedrører den enkelte rettighedshavers andel af den  

 virksomhed, der er omfattet af tilladelsen.
Regnskaberne skal omfatte både  

 indtægter, udgifter, aktiver og passiver.
Aktiver og passiver skal være udtryk for en rettighedshavers mellemværende  

 med 3. mand, herunder også andre selskaber inden for en koncern.
Interne  

 mellemværender mellem f.eks. hovedkontor og en filial må ikke opføres som  

 tilgodehavende eller gæld.
Sådanne interne mellemværender må i regnskabet  

 opløses i eventuelle tilgodehavender og gæld hos 3. mand og kapitalbevægelser  

 i form af egenkapital.
Ved regnskab for virksomhed omfattet af tilladelsen forstås, at hver  

 rettighedshaver aflægger eet regnskab for virksomhed i henhold til den eller  

 de tilladelser, den pågældende rettighedshaver er deltager i.
Såfremt et  

 regnskab vedrører flere tilladelser, skal det indeholde oplysning om udgifter  

 og indtægter for hver enkelt tilladelse.
For beløb, der er fælles for flere  

 tilladelser, skal der angives en fordeling eller en fordelingsnøgle.
Såfremt tilladelsen indehaves af flere rettighedshavere, skal  

 årsregnskabet for virksomhed, der er omfattet af tilladelsen, være  

 specificeret i beløb hidrørende fra operatørregnskabet (det fælles regnskab)  

 og egne indtægter, udgifter, aktiver og passiver.
Med egne udgifter menes  

 udgifter, der ikke afholdes over »joint account«.
3.2. Bogføringen vedrørende virksomhed, der er omfattet af tilladelsen,  

 skal ske efter retningslinierne i bogføringsloven (Lov nr. 178 af 5. juni  

 1959) og skal tilrettelægges således, at kravene til regnskabsmæssige og  

 økonomiske oplysninger er opfyldt.
Der skal oprettes særskilt bogføringskreds  

 for: - operatørvirksomhed, jfr. pkt. 2. - efterforsknings- og  

 indvindingsvirksomhed, jfr. pkt. 3 og - eventuel anden virksomhed, jfr. pkt.  

 4.
Bogføringen vedrørende virksomhed, der er omfattet af tilladelsen, skal  

 ske i danske kroner.
Bogføringen og underliggende dokumentation - eller  

 bekræftede kopier - skal være tilgængelige i Danmark og opbevares her i  

 landet i 15 år efter udløbet af det pågældende regnskabsår.
 3.3. Årsregnskaber for virksomhed, der er omfattet af tilladelsen,  

 herunder operatørregnskaber, skal være affattet på dansk og i danske kroner.  

 Regnskaberne skal være revideret af en statsautoriseret revisor i  

 overensstemmelse med god dansk revisionsskik.
 Sådanne regnskaber skal aflægges efter retningslinierne i lov om visse  

 selskabers aflæggelse af årsregnskaber m.v. (Lov nr. 284 af 10. juni 1981 -  

 årsregnskabsloven).
 3.4. Såfremt den af de enkelte rettighedshavere anvendte klassifikation  

 afviger fra den af operatøren anvendte, skal de pågældende rettighedshaveres  

 årsregnskaber for virksomhed, der er omfattet af tilladelsen, indeholde en  

 redegørelse for, i hvilke poster og med hvilke beløb operatørregnskabets  

 poster indgår i rettighedshaverens regnskab.
 4. Regnskaber når rettighedshavers virksomhed omfatter anden  aktivitet  

 end den af tilladelsen omfattede.
 4.1. Såfremt en rettighedshaver også driver anden virksomhed end den af  

 tilladelsen omfattede, skal der tillige fremsendes et årsregnskab for den  

 samlede virksomhed.
4.2. Årsregnskabet for den samlede virksomhed skal indeholde en  

 redegørelse for, med hvilke beløb og i hvilke poster virksomhed, der er  

 omfattet af tilladelsen, indgår i det samlede regnskab.
Redegørelsen skal  

 gives i hovedposter for indtægter, udgifter, aktiver og passiver.
 4.3. Hvis regnskabet for den samlede virksomhed aflægges efter andre  

 vurderingskriterier eller med anden klassifikation end regnskabet vedrørende  

 den virksomhed, der er omfattet af tilladelsen, skal regnskabet vedrørende  

 den samlede virksomhed indeholde en talmæssig redegørelse for forskellen i  

 vurderingskriterier og klassifikationer, således at afstemning kan foretages.
 4.4. Såfremt årsregnskabet vedrørende den samlede virksomhed ikke aflægges  

 i danske kroner, skal der redegøres for, efter hvilke principper  

 kursomregning vedrørende virksomhed, der er omfattet af tilladelsen, er  

 foretaget.
4.5. I regnskaber der omfatter anden virksomhed end den af tilladelsen  

 omfattede skal der redegøres for sammenhængen mellem bevægelser i  

 egenkapitalen i den af tilladelsen omfattede virksomhed og de totale  

 bevægelser i egenkapitalen.
Mellemværender med eventuelle koncernselskaber  

 skal angives særskilt.
 5. Regnskaber for moderselskaber og koncernregnskaber.
 På forlangende skal en rettighedshaver, der er en filial eller et  

 datterselskab af et andet selskab, indsende årsregnskab for sit moderselskab  

 og koncernregnskab.
 Sådanne regnskaber vil i almindelighed blive udarbejdet til andre formål,  

 og der er således blot tale om pligt til at fremsende allerede udarbejdede  

 regnskaber.
 6. Oplysning om ændrede kapitalforhold.
Rettighedshavere skal straks give oplysning til Energiministeriet og  

 Energistyrelsen om væsentlige ændringer i kapitalforholdene.
Ved væsentlige  

 ændringer forstås: - Ændringer i ejerskab til 10 % eller mere af aktie- eller  

 indskudskapitalen. - Ændringer i den bestemmende indflydelse forårsaget af  

 ændringer i ejerskabet til aktie- eller indskudskapitalen eller forårsaget af  

 aftaler, der har samme virkning. - Ændringer i forholdet mellem egenkapitalen  

 og fremmed kapital på mere end 10 %.
7. Skemaer vedrørende afholdte udgifter og planlagte og forventede aktiviteter.
7.1. Der skal indsendes skemaer som angivet nedenfor, og i  

 overensstemmelse med den tilhørende vejledning.
Oplysningsskemaerne består af  

 9 forskellige skemaer.
Der er tre skemaer vedrørende  

 efterforskningsaktiviteter, tre skemaer vedrørende udbygningsaktiviteter og  

 tre skemaer vedrørende produktionsaktiviteter.
 De tre skemaer for hver aktivitet omfatter:
 Form 1: Afholdte udgifter over »joint account« (operatør).
 Form 2: Afholdte fælles og egne udgifter (alle rettighedshavere).
 Form 3: Planlagte aktiviteter (operatør, dog for visse aktiviteter i  

 produktionsfasen rettighedshaver).
 Det er i parantes angivet, hvem der udfylder og indsender de pågældende  

 skemaer.
 I form 3 indsendes budgetoplysninger for det førstkommende år og  

 »forecasts« for de efterfølgende 3 år.
 7.2. Skemaerne form 1 og 2 indsendes til Energiministeriet og  

 Energistyrelsen senest sammen med regnskaberne.
 Skema form 3 indsendes ligeledes til Energiministeriet og Energistyrelsen  

 og inden påbegyndelsen af det første år i 4-årsperioden.
