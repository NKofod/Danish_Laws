(Til alle amtsråd, kommunalbestyrelser,  

 skolekommissioner, ungdomsskolenævn og ungdomsskoler) I.
Lov om folkeskolen giver mulighed for, at undervisningspligten efter  

 det 7. klassetrin kan opfyldes bl.a. i den kommunale ungdomsskole.
I cirkulære af 22/8 1975 om gennemførelse af lov om folkeskolen II-19-A er  

 denne mulighed formuleret således: » Der er ved lovens § 33, stk. 3,  

 åbnet adgang til at opfylde undervisningspligten ved at deltage i  

 heltidsundervisning i den kommunale ungdomsskole, for så vidt der i det  

 pågældende område er indrettet en sådan undervisning i henhold til lov om  

 fritidsundervisning m.v.
Der kræves ikke nogen særlig tilladelse til at  

 opfylde undervisningspligten på denne måde.
Eleverne udskrives af  

 folkeskolen, og dette indberettes til skolekommissionen, som herefter må  

 træffe nærmere aftale med ungdomsskolens ledelse om tilsynet med elevernes  

 deltagelse i undervisningen.« Direktoratet skal med nærværende cirkulære pege på nogle af de spørgsmål,  

 der rejser sig i forbindelse med etablering af heltidsundervisning efter  

 denne bestemmelse.
II.
Formålet med denne bestemmelse er at åbne mulighed for, at elever, der  

 har behov for en anden undervisning en folkeskolens, kan opfylde deres  

 undervisningspligt ved deltagelse i ungdomsskolens heltidsundervisning, uden  

 at der skal en særlig tilladelse hertil.
 Ungdomsskolens heltidsundervisning skal stå mål med, hvad der  

 almindeligvis kræves i folkeskolen og give eleverne de samme muligheder for  

 en alsidig udvikling og kundskabstilegnelse, som hvis de havde gået i  

 folkeskolen.
III.
Undervisningstilbuddet.
 Ungdomsskolens heltidsundervisning etableres i henhold til lov om  

 fritidsundervisning m.v., kapitel I, og dermed inden for de rammer, der er  

 givet i bekendtgørelse om ungdomsskolen af 27/8 1975 og de i tilknytning  

 hertil udsendte cirkulærer.
 Ungdomsskolens heltidsundervisning vil således ikke være bundet af  

 folkeskolens formelle regler for så vidt angår deling på klassetrin,  

 fagrække, læseplaner, timeopdeling m.v., hvilket giver nogle ganske særlige  

 muligheder for udformning af undervisningstilbud.
 Undervisningens indhold og omfang kan med fordel tilrettelægges  

 individuelt med udgangspunkt i elevernes egne muligheder og interesser og med  

 indslag af praktiske arbejdsopgaver, der kan motivere det teoretiske  

 indlæringsstof.
 Heltidsundervisningen i ungdomsskolen skal i princippet planlægges for et  

 helt undervisningsår, men det må ikke udelukkes, at undervisningen kan  

 påbegyndes i løbet af året.
IV.
Etablering af ungdomsskolens heltidsundervisning.
 Såfremt en kommune ønsker at etablere heltidsundervisning i ungdomsskolen,  

 skal omfanget, arten og kapaciteten (antal klasser og antal elever) påføres  

 den årlige virksomhedsplan for ungdomsskolen.
 Da det står den enkelte kommune frit at tilbyde heltidsundervisning i  

 ungdomsskolen, gælder de i bekendtgørelse om ungdomsskolen af 27/8 1975 §§  

 23-25, jfr. lov om fritidsundervisning m.v. § 7 stk. 2 og 3 fastsatte regler  

 om henvisnings-, modtagelses- og betalingsforpligtelse ikke, men der kan  

 træffes aftaler mellem flere kommuner om henvisning og modtagelse af elever  

 og betaling for undervisningen.
V.
Elevernes optagelse.
 Optagelse i ungdomsskolens heltidsundervisning må forudsætte, at der har  

 været givet en personlig vejledning for såvel eleverne som deres forældre.
 Denne vejledning må gives af såvel elevens folkeskole som ungdomsskolen.
 Der kan omkring elevoptagelsen være behov for at samarbejde med  

 socialforvaltningen i kommunen - og opmærksomheden henledes på muligheden for  

 at tilknytte en medarbejder fra den sociale forvaltning til  

 ungdomsskolenævnet, jfr. bekendtgørelse af 20/4 1978 om lederes, læreres og  

 elevers deltagelse i kommissions- og nævnsmøder, § 11 stk. 2.
VI.
Tilsyn.
 Efter ændringerne i skolestyrelsesloven pr. 1/4 1978 er det  

 ungdomsskolenævnet, der sammen med skolekommissionen har det pædagogiske og  

 administrative tilsyn med ungdomsskolens heltidsundervisning for  

 undervisningspligtige elever.
 Skolekommissionen påser, hvorledes elever, der udskrives fra  

 ungdomsskolens heltidsundervisning før undervisningspligtens ophør, herefter  

 opfylder undervisningpligten.
VII.
En del kommuner har på nuværende tidspunkt etableret  

 heltidsundervisning i ungdomsskolen, og direktoratet vil medvirke til en  

 erfaringsudveksling omkring denne undervisning. - Direktoratet skal derfor  

 anmode om gennem amtsrådene at blive holdt orienteret om de initiativer, der  

 tages i de enkelte kommuner på dette område.
