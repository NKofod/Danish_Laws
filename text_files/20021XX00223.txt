Skriftlig fremsættelse (22. januar  

 2003) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af lov om folkeskolen  

 (bedre indskoling og styrkelse af fagligheden i folkeskolens  

 undervisning).
(Lovforslag nr.
L 130).
 Lovforslaget er en opfølgning på aftale af  

 14. november 2002 mellem regeringen (Venstre og Det Konservative Folkeparti),  

 Socialdemokraterne og Dansk Folkeparti om fornyelse af folkeskoleloven.
 Folkeskolen er grundpillen i det danske uddannelsessystem  

 og er derfor afgørende for Danmarks udvikling som vidensamfund.  

 Internationale undersøgelser viser imidlertid, at der er  

 områder, hvor der er behov for at skærpe indsatsen, herunder  

 forbedring af indskolingen og styrkelse af fagligheden i folkeskolens  

 undervisning.
For at forbedre indskolingen giver lovforslaget  

 undervisningsministeren hjemmel til at fastsætte en  

 indholdsbeskrivelse, der fastsætter målene for  

 børnehaveklassen.
Desuden vil der blive mulighed for, at der i  

 landdistrikter og i mindre bymæssige bebyggelser kan ske samdrift af  

 kommunalt dagtilbud og folkeskolen efter lokal beslutning.
Med forslaget fastsættes der fælles nationale  

 mål for undervisningen.
Dette indebærer, at  

 undervisningsministeren som i dag fastsætter slutmål for alle  

 folkeskolens fag, som kommunerne er forpligtede til at følge.
Som  

 noget nyt foreslås det, at undervisningsministeren fastsætter  

 bindende mål - trinmål - på bestemte klassetrin.
Ved  

 udformningen af trinmål vil de eksisterende vejledende delmål som  

 udgangspunkt blive gjort bindende som trinmål.
Kommunerne udarbejder  

 beskrivelser til brug for udarbejdelsen af lærernes planlægning  

 af undervisningen.
Undervisningstimetallet fastsættes som en  

 årsnorm med minimumstimetal på fagblokke, således at der  

 fastsættes minimumstimetal for humanistiske fag, naturfag,  

 praktisk/musiske fag og klassens tid.
Der fastsættes endvidere  

 minimumstimetal for børnehaveklassen og for 1.-10. klasse.
Forslaget medfører også en styrkelse af  

 timetallet i dansk og i matematik på de mindre klassetrin, og der  

 indføres undervisning i biologi på 9. klassetrin.
Den  

 nuværende afsluttende prøve i faget fysik/kemi gøres  

 fælles for de to fag fysik/kemi og biologi.
Samtidig styrkes faget  

 fysik/kemi ved en forøgelse af timetallet på 9. klassetrin.  

 Undervisningen i faget samfundsfag påbegyndes på 8. klassetrin i  

 stedet for på 9. klassetrin.
Undervisningen i faget historie udvides  

 til at omfatte 9. klassetrin, og det fastsættes, at den nuværende  

 projektopgave fremover skal inddrage væsentlig emner fra både  

 samfundsfag og historie.
Faget engelsk påbegyndes på 3.  

 klassetrin i stedet for på 4. klassetrin, og der sker en  

 forøgelse af fagets timetal over skoleforløbet.
Faget  

 idræt øges med 1 ekstra ugentlig lektion på 6.  

 klassetrin.
 Holddannelsesreglerne for elever på 1.-7. klasse  

 tilpasses, således at den evaluering, der skal gennemføres  

 løbende, kan inddrages i den pædagogiske begrundelse for  

 dannelse af hold i og uden for klassen.
Lovforslaget forventes at medføre kommunale og  

 amtskommunale merudgifter på 4,1 mio. kr. i 2003 stigende til 280,9  

 mio. kr. i 2009. Merudgiften kompenseres over bloktilskuddet.
Der er optaget  

 forhandlinger med de kommunale og amtskommunale organisationer om den  

 endelige opgørelse af de økonomiske konsekvenser for kommuner  

 og amtskommuner.
 Loven forventes at træde i kraft den 1. august 2003.  

 Bestemmelserne om at påbegynde undervisningen i engelsk på 3.  

 klassetrin og samfundsfag på 8. klassetrin træder dog  

 først i kraft den 1. august 2004. Bestemmelserne om at udstrække  

 undervisningen i historie og biologi til 9. klassetrin, at omdanne den  

 obligatoriske projektopgave samt at gøre den nuværende  

 afgangsprøve i fysik/kemi fælles for fagene fysik/kemi og  

 biologi træder i kraft den 1. august 2005.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje ting.
