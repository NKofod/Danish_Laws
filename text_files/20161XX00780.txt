Skriftlig fremsættelse (26. april 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven, lov om voksenansvar for anbragte børn og unge og lov om socialtilsyn (Ro og orden på indkvarteringssteder for uledsagede mindreårige udlændinge m.v.) (Lovforslag nr.
L 204) Lovforslaget har til formål at udmønte de dele af aftalen om finansloven for 2017 på udlændingeområdet, der dels vedrører ro og orden på landets asylcentre, hvor der er indkvarteret uledsagede mindreårige udlændinge, dels vedrører bortfald af voksenundervisning og aktivering på modtagecentrene.
Der har i løbet af 2016 været en række episoder, hvor asylansøgere på asylcentrene mv. eller i lokalområdet har begået kriminalitet og i øvrigt skabt utryghed.
Det drejer sig bl.a. om en række episoder, hvor uledsagede mindreårige udlændinge har skabt uro.
Uledsagede mindreårige udlændinge, der opholder sig her i landet som asylansøgere, er en særlig sårbar gruppe.
Det er derfor vigtigt, at der tages hånd om dem, så de oplever en hverdag med struktur og gode og stabile forhold.
Det kan medvirke til at sikre god opførsel og fremme ro og orden.
Det er også vigtigt, at der er klare regler og rammer for deres ophold i asylcentret, og at de uledsagede mindreårige udlændinge forstår, at det kan have konsekvenser, hvis de ikke lever op hertil.
Det er ligeledes vigtigt, at der kan gribes ind i de alvorlige tilfælde, hvor de unge udlændinge har en negativ og uroskabende adfærd, der ikke kan håndteres i regi af det enkelte asylcenter.
 Lovforslaget indebærer, at der indføres en pligt for lederen af et indkvarteringssted, hvor der alene opholder sig uledsagede mindreårige udlændinge, til at fastsætte en husorden.
 I den forbindelse foreslås det, at der indføres mulighed for at sanktionere en uledsaget mindreårig udlænding, der overtræder en regel i husordenen.
 Det foreslås desuden, at der indføres hjemmel til, at der kan anvendes en rusmiddeltest, når en uledsaget mindreårig udlænding har et misbrug, eller når der er konkrete grunde til at antage, at den uledsagede mindreårige udlænding har indtaget rusmidler.
 Der stilles endvidere forslag om, at personalet får mulighed for ved fysisk guidning af den uledsagede mindreårige udlænding at angive, at den mindreårige skal følge med eller standse med en bestemt adfærd.
Herudover foreslås det, at der indføres adgang til at anvende magt og andre indgreb i selvbestemmelsesretten over for uledsagede mindreårige udlændinge.
Det indebærer, at personalet i konkrete tilfælde kan anvende afværgehjælp, fysisk magt eller tilbageføre en uledsaget mindreårig udlænding, der rømmer et indkvarteringssted.
Det foreslås yderligere, at der indføres adgang til at foretage indgreb i den uledsagede mindreårige udlændings ret til privatliv.
Der gives således mulighed for at undersøge den uledsagede mindreårige udlændings person og dennes opholdsrum uden forudgående retskendelse.
Lovforslaget indebærer endvidere, at der tilvejebringes klar hjemmel til, at uledsagede mindreårige udlændinge i meget alvorlige tilfælde kan anbringes i bl.a. en sikret døgninstitution.
Det vil gælde i de meget alvorlige tilfælde, hvor en uledsaget mindreårig udlænding f.eks. er til fare for sig selv eller sine omgivelser.
Forslaget omfatter dels uledsagede mindreårige udlændinge, der har en asylsag under behandling, og uledsagede mindreårige udlændinge, der har fået afslag på asyl og har ulovligt ophold.
De uledsagede mindreårige udlændinge med processuelt ophold er i dag omfattet af reglerne i serviceloven, mens uledsagede mindreårige, der har ulovligt ophold, alene vil kunne anbringes efter principperne i serviceloven, hvis særlige forhold taler herfor, herunder i tilfælde, hvor det følger af Danmarks internationale forpligtelser.
Lovforslaget indebærer, at de pågældende fremover vil være omfattet af de foreslåede regler i udlændingeloven, uanset om de opholder sig her i landet på processuelt eller ulovligt ophold.
Lovforslaget sikrer samtidig, at reglerne om anbringelse nu tilpasses den særlige situation, som de uledsagede mindreårige udlændinge befinder sig i.
 Den gældende ordning om ophør eller nedsættelse af økonomiske ydelser ved overtrædelse af en række forpligtelser skærpes, således at Udlændingestyrelsen fremover kan trække en uledsaget mindreårig udlændings økonomiske ydelser, hvis pågældende f.eks. udviser voldelige adfærd eller ikke medvirker til sin udrejse.
 Det foreslås endvidere, at voksne udlændinge, der er indkvarteret på et modtagecenter, som udgangspunkt fremover ikke vil blive tilbudt undervisning og aktivering.
 Lovforslaget indebærer desuden, at den kontrakt, der indgås mellem en indkvarteringsoperatør og en udlænding, fremover vil omfatte perioden fra det tidspunkt, hvor en udlænding er meddelt asyl, til overgangen til en kommune.
 Endelig foreslås det, at der indføres hjemmel til, at socialtilsynet på vegne af Udlændingestyrelsen og på grundlag af en aftale med Udlændingestyrelsen udfører fagligt tilsyn med indkvarteringssteder, hvor der er indkvarteret uledsagede mindreårige udlændinge.
Det foreslås, at udlændinge- og integrationsministeren fastsætter, hvornår lovforslaget træder i kraft.
Det er hensigten at lovforslaget skal træde i kraft, når der som led i udmøntningen af lovforslaget er tilvejebragt et tilsynskoncept for tilsynet med indkvarteringsoperatørerne.
Det er hensigten, tilsynskonceptet skal være udarbejdet senest i løbet af august 2017, hvorefter lovforslaget vil skulle træde i kraft.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
