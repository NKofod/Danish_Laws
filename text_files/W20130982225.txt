Påbud om at etablere procesudsugning ved anvendelse af prøvesyre samt rådgiverpåbud Arbejdstilsynet afholdt tilsynsbesøg på virksomheden, hvor der blev anvendt prøvesyre til guld- og sølvsmykker.
 Arbejdstilsynet afgav påbud om at træffe effektive foranstaltninger til fjernelse af sundhedsskadelig luftforurening ved brug af prøvesyre, indeholdende salpetersyre, som kan opstå i forbindelse med kvalitetsbestemmelse af guld- og sølvsmykker samt rådgiverpåbud.
 Et enigt Arbejdsmiljøklagenævn fastholdt begge påbud.
 Nævnet lagde vægt på, at Arbejdstilsynet ved tilsynsbesøget kunne konstatere, at der i virksomheden ved en arbejdsproces anvendes prøvesyre til behandling af guld- og sølvsmykker.
 Nævnet lagde herved vægt på, at det af sikkerhedsdatabladet for prøvesyren fremgår, at prøvesyren indeholder salpetersyre.
 Nævnet lagde i den forbindelse vægt på, at salpetersyre udvikler luftarter, der er sundhedsskadelige samt ildelugt og anden generende luftforurening.
 Nævnet lagde endvidere vægt på, at Arbejdstilsynet ved tilsynsbesøget kunne konstatere, at der i virksomheden ikke var etableret procesudsugning.
 I forhold til rådgiverpåbuddet lagde nævnet vægt på, at Arbejdstilsynet ved afgørelsen afgav påbud om, at virksomheden skal etablere procesudsugning ved anvendelse af prøvesyre.
 Nævnet lagde herved vægt på, at de konstaterede forhold på virksomheden ved Arbejdstilsynets tilsynsbesøg, som Arbejdstilsynet havde afgivet påbud om hører ind under betegnelsen komplekse og alvorlige arbejdsmiljøproblemer, hvilket udløser et påbud om brug af autoriseret arbejdsmiljørådgiver.
 Nævnet fandt, at det ud fra det oplyste måtte lægges til grund, at virksomheden ikke inden for det seneste år forud for Arbejdstilsynets påbud havde løst et identisk arbejdsmiljøproblem på samme arbejdssted, hvorfor undtagelsen ikke fandt anvendelse.
[Adressat udeladt] Arbejdsmiljøklagenævnet har på møde den 27. august 2013 behandlet [navn udeladt]s klage over Arbejdstilsynets afgørelse af 28. november 2012.
 Ved afgørelse blev der afgivet påbud om, at virksomheden skal etablere procesudsugning ved anvendelse af prøvesyre.
 Ved afgørelse blev der endvidere afgivet påbud om, at virksomheden skal bruge autoriseret arbejdsmiljørådgiver til at bistå med at efterkomme påbud om at etablere procesudsugning ved anvendelse af prøvesyre.
Nævnet traf følgende A F G Ø R E L S E R Arbejdsmiljøklagenævnet fastholder Arbejdstilsynets afgørelse med påbud om, at [navn udeladt] skal etablere procesudsugning ved anvendelse af prøvesyre.
 Arbejdsmiljøklagenævnet fastholder Arbejdstilsynets afgørelse med påbud om, at [navn udeladt] skal bruge autoriseret arbejdsmiljørådgiver til at bistå med at efterkomme påbud om at etablere procesudsugning ved anvendelse af prøvesyre.
 Nævnets afgørelse om, at [navn udeladt] skal etablere procesudsugning ved anvendelse af prøvesyre skal efterkommes senest den 15. november 2013.
 Tilbagemelding skal ske til Arbejdstilsynet senest den 22. november 2013.
 [navn udeladt] skal senest 6 uger fra afgørelsen give Arbejdstilsynet besked om indgået aftale med en autoriseret arbejdsmiljørådgiver.
B E G R U N D E L S E Nævnet lægger vægt på, at Arbejdstilsynet ved tilsynsbesøget den 25. oktober 2012 kunne konstatere, at der i virksomheden ved en arbejdsproces anvendes prøvesyre til behandling af guld- og sølvsmykker.
 Nævnet lægger herved vægt på, at det af sikkerhedsdatabladet for prøvesyren fremgår, at prøvesyren indeholder salpetersyre.
 Nævnet lægger i den forbindelse vægt på, at salpetersyre udvikler luftarter, der er sundhedsskadelige samt ildelugt og anden generende luftforurening.
 Nævnet lægger endvidere vægt på, at Arbejdstilsynet ved tilsynsbesøget den 25. oktober 2012 kunne konstatere, at der i virksomheden ikke var etableret procesudsugning.
 Det fremgår af arbejdsmiljølovens regler, at arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Det følger af reglerne om faste arbejdssteders indretning, at hvis det ikke kan hindres, at der ved en arbejdsproces sker udvikling af luftarter, der er sundhedsskadelige eller udvikling af ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Klagers bemærkninger [navn udeladt] har klaget over Arbejdstilsynets afgørelse og har i klagen blandt andet anført, at mængden af syre, der anvendes ikke overstiger 1-2 dråber pr. dag.
 Hertil skal nævnet bemærke, at det er nok, at den forurenende arbejdsproces er jævnlig gentaget og af en vis varighed, idet prøvesyren indeholder salpetersyre, der udvikler luftarter, som er sundhedsskadelige samt ildelugt og anden generende luftforurening, hvorved der efter reglerne er krav om mekanisk ventilation.
 Arbejdsmiljøklagenævnets afgørelse om, at virksomheden skal etablere procesudsugning ved anvendelse af prøvesyre er truffet af et enigt nævn.
Rådgiverpåbud Nævnet lægger vægt på, at Arbejdstilsynet ved tilsynsbesøget den 25. oktober 2012 kunne konstatere, at der i virksomheden ved en arbejdsproces anvendes prøvesyre indeholdende salpetersyre til behandling af guld- og sølvsmykker, og der i virksomheden ikke var etableret procesudsugning.
 Nævnet lægger desuden vægt på, at Arbejdstilsynet ved afgørelsen af 28. november 2012 afgav påbud om, at virksomheden skal etablere procesudsugning ved anvendelse af prøvesyre.
 Nævnet lægger herved vægt på, at de konstaterede forhold på virksomheden ved Arbejdstilsynets tilsynsbesøg den 25. oktober 2012, som Arbejdstilsynet har afgivet påbud om hører ind under betegnelsen komplekse og alvorlige arbejdsmiljøproblemer, hvilket udløser et påbud om brug af autoriseret arbejdsmiljørådgiver.
 Den eneste undtagelse hertil er, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
 Undtagelsen skal forstås snævert, således at der skulle have været løst et identisk arbejdsmiljøproblem på samme byggeplads, og løsningen skulle kunne tages i brug umiddelbart i forbindelse med Arbejdstilsynets besøg.
 Nævnet finder, at det ud fra det oplyste må lægges til grund, at virksomheden ikke inden for det seneste år forud for Arbejdstilsynets påbud har løst et identisk arbejdsmiljøproblem på samme arbejdssted, hvorfor undtagelsen ikke finder anvendelse.
 Arbejdsmiljøklagenævnets afgørelse om, at virksomheden skal bruge autoriseret arbejdsmiljørådgiver til at bistå sig med at efterkomme påbud om at etablere procesudsugning ved anvendelse af prøvesyre er truffet af et enigt nævnt.
R E G L E R Ved afgørelsen er anvendt følgende regler:
 Om Arbejdstilsynets hjemmel til at træffe afgørelse:
 § 77, stk. 1, og § 77a, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
 Om arbejdsstedets indretning:
 § 42, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010.
 Om faste arbejdssteders indretning:
  § 35, stk. 1, i Beskæftigelsesministeriets bekendtgørelse om faste arbejdssteders indretning jf. bekendtgørelse nr. 96 af 13. februar 2001 som ændret ved bekendtgørelse nr. 721 af 22. juni 2006.
 Om autoriseret arbejdsmiljørådgiver:
  § 6, § 16, §§ 37-38, §§ 42-45, og § 49, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
[Adressat udeladt] [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2. . . .
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2.
Beskæftigelsesministeriets bekendtgørelse nr. 96 af 13. februar 2001 som ændret ved bekendtgørelse nr. 721 af 22. juni 2006 Kapitel 8 Ventilation . . .
§ 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Stk. 2. . . .
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen § 16. Sundhedsskadelig luftforurening fra en arbejdsproces på faste arbejdssteder, hvor 1. der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur, 2. procesudsuget luftrecirkuleres, således at den udsugede luft fra den forurenende proces føres tilbage til arbejdsrummet eller andre lokaler, eller 3. der er mange spredte forureningskilder på arbejdspladsen, og forureningen ikke fjernes effektivt.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
1) hvordan rådgivningspåbuddet og den eller de afgørelser, der førte til rådgivningspåbuddet, er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, 3) hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og 4) resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
