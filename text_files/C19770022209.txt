(Til alle amtsråd og  

 kommunalbestyrelser) Finansministeriet har i bekendtgørelse nr. 316 af 1. juni 1977 fastsat  

 regler om lønforskud til tjenestemænd.
Bekendtgørelsen, der også omfatter  

 folkeskolens tjenestemænd, og som har virkning fra den 1. april 1977, er  

 gengivet på de følgende sider.
 Hvor det i bekendtgørelsen er anført, at finansministeriet i særlige  

 tilfælde kan meddele undtagelse, fritage m.v., tilkommer denne kompetence -  

 efter bemyndigelse fra finansministeriet - undervisningsministeriet for så  

 vidt angår folkeskolens tjenestemænd.
 § 1.  En tjenestemand kan kun opnå lønforskud under  

 ganske særlige og påtrængende omstændigheder, jfr. tjenestemandslovens § 56.  

 Det må som hovedregel være en forudsætning, at der foreligger en allerede  

 stiftet gæld, som tjenestemanden ikke er i stand til at betale til  

 forfaldstid.
 § 2.  Lønforskud ydes af kommunalbestyrelsen, for  

 tjenestemænd ved amtskommunens skolevæsen af amtsrådet.
§ 3.  Ansøgning om lønforskud indsendes ad sædvanlig  

 tjenstlig vej.
Ansøgningen må indeholde nøjagtig redegørelse for de særlige  

 omstændigheder, der gør det nødvendigt at optage lønforskud, og for det  

 formål, hvortil tilskuddet agtes anvendt.
Gældsposter må dokumenteres.
 § 4.  Indeholdelse af renter og afdrag foretages af  

 den myndighed, der udbetaler lønnen, evt. pensionen.
 Stk. 2.  Foretages lønudbetaling af amtsrådet, skal  

 amtsrådet af kommunalbestyrelsen underrettes om de lønforskud, som ydes til  

 tjenestemænd ved kommunens skolevæsen, med angivelse af de beløb, der skal  

 indeholdes i tjenestemandens løn i renter og afdrag.
 § 5.  Kommunalbestyrelsen, evt. amtsrådet, sørger for,  

 at det af en særskilt fortegnelse eller af bogholderiet fremgår, til hvem  

 lønforskud er ydet, forskuddets størrelse og afdragstid, samt for hvert  

 enkelt tilfælde størrelsen af renter og afdrag og det til enhver tid  

 resterende beløb.
 Stk. 2.  Overgår en tjenestemand til en anden kommunes  

 skolevæsen, inden lønforskuddet er tilbagebetalt, overføres den resterende  

 del af forskuddet til vedkommende kommunalbestyrelse, der refunderer den  

 myndighed, som har ydet forskuddet, det resterende beløb.
 Stk. 3.  Den myndighed, der har ydet forskuddet, sender  

 vedkommende kommunalbestyrelse udskrift af tjenestemandens konto, når  

 ansættelse har fundet sted.
 § 6.  Cirkulæret har virkning fra den 1. april 1977.
 Stk. 2.  Samtidig bortfalder § 24, stk. 1, i lov nr. 156  

 af 7. juni 1958 om lønninger m.m. til folkeskolens lærere, jfr. § 2 i lov nr.  

 293 af 18. juni 1969 om ændring af lov om folkeskolen og om ophævelse af lov  

 om lønninger m.m. til folkeskolens lærere.
 Stk. 3.  §§ 1-7 i bekendtgørelse nr. 161 af 25. maj 1959  

 om adgang for folkeskolens lærere til at få lønforskud og til at give  

 forskrivninger på lønning, efterindtægt, ventepenge, pension og  

 pensionsbidrag er ophævet ved undervisningsministeriets bekendtgørelse nr.  

 553 af 3. november 1977.
Undervisningsministeriet, den 7.  

 november 1977 P.M.V.
 E.B.
Hanne Saunte Bilag.
 Bekendtgørelse nr. 316 af 1. juni om lønforskud til tjenestemænd.
 (Udeladt her).
