Bilag 1 Bilag 2 Cirkulære om organisationsaftale for slagtere og slagteriarbejdere ved erhvervsskoler 1. Generelle bemærkninger Undervisningsministeriet og Nærings- og Nydelsesmiddelarbejder Forbundet har den 26. marts 2009 indgået vedlagte organisationsaftale for slagtere og slagteriarbejdere ved erhvervsskoler (tekniske skoler).
  Der indføres nyt lønsystem på grundlag af rammeaftalen mellem Finansministeriet og centralorganisationerne om nye lønsystemer, for tiden aftale af 21. januar 2009 (Personalestyrelsens cirkulære nr. 001-09). Alle nuværende ansatte overgår til nyt lønsystem.
  Der er aftalt bestemmelser om plustid.
 Der er foretaget en sproglig og strukturel forenkling af organisationsaftalen.
Blandt andet er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Dette medfører ikke ændringer i bestemmelsernes henholdsvis bemærkningernes retlige status.
  Timelønnede omfattes af OAO-S-fællesoverenskomstens bestemmelser om pension, jf. organisationsaftalens § 7 og § 16.
2. Ikrafttræden Dette cirkulære har virkning fra 1. april 2009. Samtidig ophæves Finansministeriets cirkulære af 27. februar 2004 om organisationsaftale for slagtere og slagteriarbejdere ved erhvervsskoler (Perst. nr. 023-04).
Undervisningsministeriet, den 26. marts 2009 P.M.V.E.B.Bente Fenger Organisationsaftale for slagtere og slagteriarbejdere ved erhvervsskoler Organisationsaftalen er indgået mellem Undervisningsministeriet og Nærings- og Nydelsesmiddelarbejder Forbundet.
 Aftalen supplerer og/eller fraviger OAO-S-fællesoverenskomsten.
Afsnit I.
Fælles bestemmelser for måneds- og timelønnede § 1. Organisationsaftalens område Organisationsaftalen omfatter slagtere og slagteriarbejdere ved erhvervsskoler (tekniske skoler) under Undervisningsministeriet til udførelse af slagteriarbejde mv., herunder vejledning af skolens elever.
 Cirkulærebemærkninger til § 1:
 Ved vejledning af elever forstås instruktion, der ikke forudsætter forberedelse.
 § 2. Ansættelse mv.
 Ansættelse sker som udgangspunkt på fuld tid, jf. §§ 10 og 11.
 Stk. 2. Der kan mellem institutionen og en allerede ansat træffes aftale om overgang til deltidsansættelse.
 Stk. 3. Før der sker nyansættelse på deltid, skal det undersøges, om de pågældende arbejdsfunktioner lige så hensigtsmæssigt kan udføres af allerede ansatte på deltid, der har de krævede kvalifikationer, og som ønsker at overgå til en højere beskæftigelsesgrad.
 Cirkulærebemærkninger til § 2, stk. 3:
 Allerede ansatte fuldtidsbeskæftigede medarbejdere kan komme i betragtning til deltidsstillinger på lige fod med nyansatte.
 Stk. 4. Den gennemsnitlige ugentlige arbejdstid for deltidsansatte skal udgøre mindst 15 timer.
 Stk. 5. Tillidsrepræsentanten orienteres om indgåede aftaler om deltidsansættelse.
§ 3. Lønsystemet Organisationsaftalen indeholder med virkning fra den 1. april 2009 et nyt lønsystem, der omfatter alle ansatte.
 Stk. 2. Lønsystemet er etableret i henhold til den enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
 Stk. 3. Lønsystemet består af en basisløn og en tillægsdel.
 Stk. 4. Ved ansættelse på deltid ydes løn i forhold til den nedsatte arbejdstid.
 Cirkulærebemærkninger til § 3:
 Rammeaftalen mellem Finansministeriet og centralorganisationerne om nye lønsystemer er for tiden aftale af 21. januar 2009 (Personalestyrelsens cirkulære nr. 001-09).
§ 4. Basisløn Basislønnen udgør for månedslønnede slagtere og slagteriarbejdere 201.300 kr. årligt i grundbeløb pr. 1. oktober 1997.
 Stk. 2. Timelønnen til timelønnede udgør 1/1924 af den årlige basisløn til månedslønnede.
 Stk. 3. Den årlige basisløn for elever udgør:
Basislønningerne er angivet i grundbeløb pr. 1. oktober 1997 § 5. Tillæg Der kan lokalt aftales funktionstillæg, kvalifikationstillæg, engangsvederlag og resultatløn efter reglerne i rammeaftale mellem Finansministeriet og centralorganisationerne om nye lønsystemer §§ 4 og 6.
§ 6. Lønregulering Der henvises til rammeaftalen om nye lønsystemer.
§ 7. Pension Der indbetales pensionsbidrag efter reglerne i OAO-S-fællesoverenskomsten af den enkelte ansattes basisløn samt varige og midlertidige tillæg i henhold til § 5, jf. rammeaftalen om nye lønsystemer, § 10.
 § 8. Forhandlinger og indgåelse af aftaler mv.
 Forhandlinger og indgåelse af aftaler sker efter reglerne i rammeaftale mellem Finansministeriet og centralorganisationerne om nye lønsystemer.
 Cirkulærebemærkninger til § 8:
 Lokale aftaler indgås og opsiges efter reglerne i rammeaftalen mellem Finansministeriet og centralorganisationerne om nye lønsystemer.
§ 9. Overgangsordning for ansatte før 1. april 2009 Medarbejdere, der er ansat før 1. april 2009 indplaceres i det nye lønsystem i overensstemmelse med reglerne i rammeaftalen mellem Finansministeriet og centralorganisationerne om nye lønsystemer.
§ 10. Arbejdstid Ved fuldtidsbeskæftigelse udgør den normale arbejdstid 37 effektive timer pr. uge, jf. dog § 11.
Stk. 2. Arbejdstiden tilrettelægges normalt på hverdage mellem kl. 6.00 og 17.00 på ugens 5 første dage.
En arbejdsuge på mindre end 5 dage forudsætter lokal enighed.
Stk. 3. Enhver ændring af arbejdstidens begyndelse og ophør kan ske efter drøftelse med de ansatte.
Væsentlige ændringer i arbejdstilrettelæggelsen kan iværksættes med 1 måneds varsel, når dette sker inden for de rammer, der er angivet i stk. 2.
Stk. 4. Arbejdet tilrettelægges således, at den enkelte medarbejder sikres en uforstyrret spisepause (uden løn) af mindst ½ times varighed daglig.
Placeringen af spisepauserne fastlægges lokalt.
 Cirkulærebemærkninger til § 10:
Arbejdstiden  herunder længden og placeringen af pauser - tilrettelægges efter lokal drøftelse.
Under hensyn til produktionsforholdene tilstræbes arbejdstiden fordelt jævnt over ugen.
§ 11. 40-timers arbejdsuge Hvor der er lokal enighed derom, kan der etableres 40-timers arbejdsuge med opsparing af overskydende timer.
Stk. 2. De opsparede timer skal afspadseres.
Afspadsering finder sted i hele og halve dage på et for produktionen passende tidspunkt, eventuelt i forbindelse med skæve helligdage.
Begge parter har krav på et varsel på 5 arbejdsdage.
 Stk. 3. Ved fratrædelse skal opsparede timer afvikles inden arbejdsforholdets ophør.
§ 12. Plustid For at bestemmelserne om plustid, jf. stk. 2-7, kan bringes i anvendelse på arbejdspladsen, skal der indgås aftale mellem ansættelsesmyndigheden og den/de respektive tillidsrepræsentant(er) om, at ordningen iværksættes.
Hvis der for en personalegruppe ikke findes en tillidsrepræsentant, indgås aftalen med den forhandlingsberettigede organisation.
Iværksættelsesaftalen skal indeholde en opsigelsesbestemmelse.
 Cirkulærebemærkninger til § 12, stk. 1:
Vilkårene for plustidsansættelse fremgår af bestemmelserne i organisationsaftalen og skal derfor ikke fastlægges i iværksættelsesaftalen, der alene skal bekræfte de lokale parters enighed om, at plustidsordningen kan anvendes på den pågældende arbejdsplads.
Ved eventuel bortfald af iværksættelsesaftalen løber allerede indgåede individuelle aftaler om plustid videre efter deres individuelle indhold, indtil de eventuelt måtte blive opsagt efter de regler, der er fastsat i den individuelle aftale.
 Stk. 2. Ansættelsesmyndigheden og den ansatte kan aftale en individuel arbejdstid, der er højere end den i §§ 10 og 11 anførte fuldtidsbeskæftigelse (plustid).
 Cirkulærebemærkninger til § 12, stk. 2:
 Plustid forudsætter en aftale mellem ansættelsesmyndigheden og den ansatte og bygger således på frivillighed.
 Stk. 3. Den individuelt aftalte arbejdstid kan ikke udgøre mere end gennemsnitlig 42 timer om ugen.
 Stk. 4. Ved aftale om plustid forhøjes arbejdstiden og lønnen forholdsmæssigt.
 Cirkulærebemærkninger til § 12, stk. 4:
 Den forhøjede løn udbetales også under fravær, hvor den ansatte har ret til sædvanlig løn, eksempelvis sygdom, barselsorlov, ferie og omsorgsdage.
 Den forhøjede løn lægges ligeledes til grund ved beregning af efterindtægt, fratrædelsesbeløb eller andre ydelser, der tager udgangspunkt i den ansattes sædvanlige løn.
 Stk. 5. Af den del af lønnen, der overstiger lønnen for fuldtidsbeskæftigelse, indbetaler ansættelsesmyndigheden sædvanligt pensionsbidrag af hele den forhøjede løn.
 Stk. 6. En individuel aftale om plustid kan af såvel den ansatte som ansættelsesmyndigheden opsiges til bortfald med 3 måneders varsel til udgangen af en måned, med mindre andet aftales.
 Cirkulærebemærkninger til § 12, stk. 6:
 Efter varslets udløb vender den ansatte tilbage til den beskæftigelsesgrad, der gjaldt før indgåelse af plustidsaftalen.
 Stk. 7. Hvis den ansatte afskediges uansøgt, har den pågældende  uanset et eventuelt aftalt længere varsel  ret til at vende tilbage til den beskæftigelsesgrad, som gjaldt før overgangen til plustid, 3 måneder før fratrædelsestidspunktet.
 Cirkulærebemærkninger til § 12, stk. 7:
Arbejdsdirektoratet har tilkendegivet, at arbejdstimer ud over 37 pr. uge, der er præsteret inden for de seneste 3 måneder forud for en ledighedsperiode, i relation til lov om arbejdsløshedsforsikring vil blive betragtet som overskydende timer.
Betalingen for disse timer vil derfor påvirke beregningen af eventuelle arbejdsløshedsdagpenge.
 Det er derfor aftalt, at en ansat, der afskediges uansøgt, kan vælge at vende tilbage til sin tidligere beskæftigelsesgrad 3 måneder før sin fratræden  uanset om den individuelle plustidsaftale indeholder et længere opsigelsesvarsel.
§ 13. Overarbejde Overarbejde skal varsles i rimelig tid i forhold til, hvornår behovet for overarbejde kan konstateres.
 Stk. 2. Arbejde, der strækker sig ud over det i § 10 henholdsvis § 11 fastsatte ugentlige arbejdstimetal eller udover aftalt plustid, jf. § 12, stk. 2 og 4, er overarbejde.
 Stk. 3. Såfremt overarbejdet ikke er varslet rettidigt eller ikke tidsmæssigt ligger i forlængelse af den normale aftalte arbejdstid, ydes der mindst løn for 3 timers arbejde.
Stk. 4. Ved overarbejde på fridage tilkommer der medarbejderen spisepauser på de tidspunkter, der er gældende på almindelige arbejdsdage.
Afsluttes overarbejdet inden kl. 13.00, afholdes der kun 1 spisepause.
 Stk. 5. Overarbejde skal så vidt muligt godtgøres med frihed af samme varighed som det præsterede overarbejde med tillæg på 50 %. Erstatningsfriheden optjent i et kvartal, skal være afviklet i det efterfølgende kvartal.
Stk. 6. Såfremt afspadsering ikke er mulig, honoreres overarbejde med betaling.
Betaling pr. overarbejdstime udgør 1/1924 af den pågældendes faste årsløn ved fuldtidsbeskæftigelse - på udbetalingstidspunktet - med tillæg på 50 %.
 Cirkulærebemærkninger til § 13:
 Arbejde udover den fastsatte ugentlige arbejdstid for deltidsansatte, som ikke overstiger den for fuldtidsansatte ugentlige arbejdstid, afspadseres time for time eller honoreres med sædvanlig timeløn, dvs. uden tillæg i henhold til § 13.
§ 14. Arbejdstøj Mellem institutionen og tillidsrepræsentanten indgås lokalt aftale om arbejdstøj.
Aftalen indgås under hensyn til gældende anbefalinger fra Slagteri- og Kødbranchens Bedriftssundhedstjeneste.
Afsnit II.
Særlige bestemmelser for timelønnede § 15. Timelønnede Overgang til månedslønsansættelse sker normalt efter 1 års ansættelse.
§ 16. Øvrige vilkår Organisationsaftalens fællesbestemmelser §§ 1-14 er med de nødvendige tilpasninger gældende for timelønnede.
Afsnit III.
Særlige bestemmelser for elever § 17. Elever Elever over 18 år kan i særlige tilfælde deltage i overarbejde.
Det er en forudsætning, at overarbejdet kun finder sted sammen med voksne medarbejdere.
Andre elever kan ikke deltage i overarbejde.
Afsnit IV.
Ikrafttræden og opsigelse § 18. Ikrafttræden og opsigelse Organisationsaftalen har virkning fra 1. april 2009.
 Stk. 2. Samtidig ophæves organisationsaftale af 27. februar 2004 for slagtere og slagteriarbejdere (Perst. nr. 023-04), der er indgået mellem Finansministeriet og Nærings- og Nydelsesmiddelarbejder Forbundet.
 Stk. 3. Organisationsaftalen kan af hver af parterne opsiges skriftligt med 3 måneders varsel til en 31. marts, dog tidligst til den 31. marts 2011.
København, den 26. marts. 2009 Bilag 1 PROTOKOLLAT Protokollatets område § 1. Protokollatet vedrører slagtere og slagteriarbejdere på Slagteriskolen i Roskilde.
Pauser § 2. For hver 3½ times effektivt dagligt arbejde afholdes 15 minutters pause, der betales af arbejdsgiveren.
 Stk. 2. Såfremt der arbejdes på slagte- eller rensebånd, udvides pauserne til 20 minutter.
København, den 16. juni 1998 Bilag 2 PROTOKOLLAT § 1. Slagtere og slagteriarbejdere ved erhvervsskoler, der ved protokollatets underskrift har været ansat og aflønnet efter en anden organisationsaftale, hvori Finansministeriet er part, kan som personlig ordning opretholde disse vilkår, så længe de forbliver i samme stilling.
 De pågældende kan vælge at overgå til vilkårene i organisationsaftalen mellem Finansministeriet og Nærings- og Nydelsesmiddelarbejder Forbundet for slagtere og slagteriarbejdere ved erhvervsskoler.
