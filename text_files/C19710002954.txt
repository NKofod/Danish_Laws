 (Fra undervisningsministeriet (1. afd. j. nr. 26-01-12/70) til et  

 skolenævn).
 I en hertil indsendt skrivelse af 25. november 1970 har skolenævnet for  

 ministeriet forelagt spørgsmålet om, hvad skolenævnets tilsyn med skolen  

 omfatter efter skolestyrelseslovens § 27.
 I denne anledning skal man herved meddele skolenævnet, at tilsynet  

 omfatter alt, hvad der naturligt henhører under tilsynsmyndighed over for en  

 skole: lærernes embedsførelse, undervisningen, undervisningsmidlerne,  

 skolebygningens tilstand, renholdelsen, de hygiejniske forhold og lignende.  

 Det bemærkes herved, at den i skolestyrelseslovens § 27 foretagne opregning  

 af skolenævnets opgaver ikke kan anses for udtømmende, idet der i  

 tilsynsretten og -pligten ligger en almindelig beføjelse til at gribe ind i  

 alle tilfælde, hvor skolenævnet har anledning til at foretage skridt over for  

 skolen.
 I tilsynsbeføjelsen ligger således, at skolenævnet må påse, at  

 skolelovgivningens bestemmelser samt administrativt fastsatte forskrifter,  

 herunder bestemmelserne i kommunens skoleplan og undervisningsplan ,  

 ordensreglementet samt instrukser for skolens leder m.fl., overholdes, medens  

 såvel den administrative som den pædagogiske ledelse af skolens virksomhed  

 påhviler skolens leder, jfr. skolestyrelseslovens § 57, stk. 3.
Tilsynsbeføjelsen indebærer også en ret for skolenævnet til efter nærmere  

 aftale med skolens leder at overvære undervisningen.
Skolenævnet kan  

 eventuelt bemyndige et eller flere medlemmer hertil.
Man henleder i denne  

 forbindelse opmærksomheden på, at der ikke af skolenævnet kan gives faglige  

 direktiver med hensyn til undervisningen, men at der herom må ske henvendelse  

 til skolens leder.
