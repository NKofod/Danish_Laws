Nr LSF 56 Forslag til Lov om ændring af postloven (Godkendelse af udlandstakster i  

 Folketingets Finansudvalg) Fremsat af Kim Behnke (FP) Køpke Christensen (FP) Ole Donner (FP) Ernst B.  

 Schmidt (FP) den 22. oktober 1991 § 1 I postloven, jf. lovbekendtgørelse nr. 356 af 25. maj 1989, som ændret ved  

 lov nr. 323 af 31. maj 1991, foretages følgende ændringer:
 1. I § 32 indsættes i 1. pkt. efter »der er  

 nævnt i § 1, stk. 1« ordene: »samt forsendelser til Færøerne,  

 Grønland og udlandet«.
 2. I § 33 udgår nr. 2.
§ 2 Loven træder i kraft ved bekendtgørelsen i Lovtidende.
Bemærkninger til lovforslaget Generelle bemærkninger Det er som udgangspunkt Fremskridtspartiets opfattelse, at postvæsenets  

 monopol på brevbesørgelse skal ophæves.
Der vil derefter opstå tilsvarende  

 kundevenlig konkurrence mellem P&T og private firmaer, som vi har oplevet  

 på pakkeområdet.
 Indtil det bliver politisk muligt at ophæve postvæsenets brevmonopol, er  

 det Fremskridtspartiets opfattelse, at der må være politisk indsigt med og  

 stillingtagen til de posttakster, statsmonopolet opkræver.
Dette forslag omhandler en simpel omlægning af godkendelsesproceduren for  

 de posttakster, der vedrører forsendelser til Færøerne, Grønland og udlandet.  

 Derved opnås der parallelitet mellem godkendelsesproceduren for de  

 indenlandske posttakster og de udenlandske.
Omlægningen bestyder, at  

 ministeren skal forelægge udlandstaksterne til godkendelse i Finansudvalget  

 på nøjagtig samme vilkår som den nuværende procedure for de indenlandske  

 takster.
 Nok er P&T en selvstændig virksomhed, der skal have betydelige  

 frihedsgrader til at tilrettelægge en fornuftig driftspolitik, men P&T  

 har som monopolvirksomhed også fraskrevet sig nogle frihedsgrader.
 Når det drejer sig om størrelsen af de enkelte posttakster, er der to  

 modstridende hensyn, der skal tages.
For det første gælder det for postvæsenet om at få bedst mulig betaling  

 for den enkelte forsendelse.
For det andet gælder det for kunderne om, at  

 posttaksterne står i et rimeligt forhold til den service, der ydes.
På et frit marked vil disse to modstridende interesser konstant søge et  

 balancepunkt mellem udbud og efterspørgsel.
For postvæsenets brevbesørgelse  

 gælder imidlertid, at der er tale om et monopol.
Staten har i medfør af  

 postlovens kapitel 2 en lovsikret eneret på at besørge breve m.v.
Derfor er  

 der ikke tale om fri konkurrence, og derfor er det ikke muligt at udnytte de  

 normale markedskræfter til at finde ligevægtspunktet.
 Politisk godkendte posttakster er selvfølgelig indgreb i P&T's  

 erhvervsfrihed, men indgrebet er et produkt af det politisk bestemte monopol.
P&T's monopol er imidlertid ikke totalt.
Dels er det muligt ved hjælp  

 af forskellige budtjenester, fleksibel definition af begreberne brev kontra  

 pakke, telefax, elektronisk post, husstandsomdelte forsendelser og en række  

 andre alternativer at få sine brevforsendelser besørget uden om P&T.
Dels  

 er det muligt at fragte større brevmængder til udlandet for derfra at sende  

 dem til modtagerne i Danmark eller det øvrige udland.
De først nævnte muligheder sker alle inden for lovgivningens rammer og  

 skaber meget få problemer.
Derimod er den anden mulighed - med afsendelse fra  

 udlandet - en klar omgåelse/udnyttelse af lovgivningen.
Selv om danske  

 firmaer opretter »datterselskaber« i udlandet i form af  

 postadresser, og selv om trafikken kræver en vis mængde post for at være  

 rentabel, så foregår den nævnte trafik i betydeligt omfang.
Hovedincitamentet  

 for afsenderne er og har været en spekulation i portoforskelle mellem danske  

 og udenlandske takster.
 For den mængde post, der går tilbage til Danmark, har postvæsenet en  

 rimelig mulighed for at holde øje med omfanget, eftersom det er danske  

 postbude, der har slæbet med at bringe posten ud - på trods af at det er  

 udenlandske postvæsener, der får portoindtægten.
 Denne mulighed for at følge med i udviklingen på området gør selvfølgelig,  

 at P&T kan justere sine takster, såfremt den nævnte trafik tager  

 overhånd.
 For den mængde post, der afsendes fra udlandet og sendes til modtager i  

 udlandet, har danske postmyndigheder derimod absolut ingen adgang til at  

 holde fingeren på pulsen og løbende vurdere, om mængden er stigende eller  

 faldende, og dermed have grundlag for at evaluere gældende posttakster.
 Dette lovforslag går ud på at mindske muligheden for, at den sidstnævnte  

 trafik stiger.
Den 10. juni 1991 foretog P&T en række ændringer.
Indtil 10. juni 1991  

 blev brevposten til udlandet opdelt i breve, postkort, tryksager og  

 småpakker.
Efter 10. juni findes der kun to typer, breve og økonomibreve.  

 Forenklingen og rationaliseringen kan der argumenteres positivt for.  

 Problemet opstår, fordi nogle typer forsendelser bliver omklassificeret og  

 dermed pålagt højere porto.
Afsenderen kan så overveje, om det kan betale sig  

 at samle al post sammen og køre den til f.eks.
Tyskland for afsendelse.
 Ifølge Erhvervs-Bladet fra den 12. juni 1991 kan man opleve følgende  

 prisdifference mellem Danmark og Tyskland:
»En tryksag på mellem 1.000 og 1.500 gram, der sendes fra Tyskland  

 til et andet europæisk land, koster lige godt 50 kr. i porto - inkl.  

 luftpostgebyr - (til dagskursen). Vejer forsendelsen mellem 1.500 og 2.000  

 gram, koster forsendelsen ca. 65 kr.
Med de nye portotakster vil det koste  

 125 kr. at sende den samme forsendelse fra Danmark.
En tryksag, der vejer  

 knap et kg koster ca. 39 kr. i forsendelse fra Tyskland, mens det koster 78  

 kr. at sende den fra Danmark.
Og sendes en tryksag (på knap 500 gram) fra  

 Tyskland til en tysk modtager, koster det ca. 9,25 kr. i porto.
Fra Danmark  

 er prisen 44 kr.« Som det fremgår af prisoplysningerne i ErhvervsBladet, kan der altså  

 spares meget betydelige portoudgifter ved at samle sine forsendelser sammen  

 og begive sig syd for den dansk-tyske grænse.
Der er næppe tvivl om, at  

 firmaer vil gøre (gør) det, og at grænsen for, hvor langt op i Jylland det  

 kan betale sig, alene vil afhænge af den aktuelle postmængde.
Den beskrevne situation er alt andet lige til ugunst for postvæsenet, som  

 derigennem mister indtægter.
Men hvad meget værre er, så er den førte  

 portopolitik også til stor ugunst for de afsendere, typisk mindre  

 virksomheder, der har små mængder post, og hvor turen til Tyskland ikke kan  

 svare sig.
De store virksomheder med betydelige mængder post vil derimod  

 finde frem til aftaler med vognmænd osv. for at spare porto.
Men ikke kun traditionelle erhvervsvirksomheder kom i klemme.
Den 16. juli  

 skriver Den Danske Forlæggerforening til Finansudvalget med følgende  

 beskrivelse af situationen:
»Hidtil har bøger kunnet forsendes som tryksager over hele verden til  

 enhedstakst - 18 kr., 30 kr. og 42 kr. inden for vægtgrænserne 0,5 kg, 1 kg  

 og 2 kg.
Efter systemomlægningen er disse takster væsentligt forøget - til en  

 række lande tre- eller firedoblet.« Kommunikationsministeren forsvarer de ændrede posttakster (jf. f.eks.  

 Berlingske Tidende den 19. juni 1991) med, at P&T samlet ikke får flere  

 indtægter, og henviser til, at vægtgrænsen for de almindelige breve er blevet  

 forbedret med den nye 50-grams-grænse.
Det hjælper imidlertid ikke meget for  

 den virksomhed, der fortrinsvis har tunge forsendelser - f.eks.  

 turistbranchens omfattende udsendelse af kataloger til udenlandske modtagere.
Det er særdeles utilfredsstillende, at P&T har lovhjemmel til  

 egenrådigt af fastsætte disse portotakster uden hensyntagen til de  

 samfundsøkonomiske konsekvenser heraf.
Dansk erhvervsliv lider dagligt under  

 verdens højeste skatteniveau og har derfor ikke brug for flere omkostninger  

 til staten.
 Dette lovforslag har derfor til sigte at flytte ansvaret for fastlæggelsen  

 af portoen for forsendelser til udlandet fra ensidig P&T-afgørelse  

 således, at det påhviler såvel ministeren som Finansudvalget.
Bemærkninger til lovforslagets enkelte punkter Ad § 1 Til nr. 1 Den foreslåede nye formulering er den egentlige operative ændring af  

 loven, hvorved den endelige godkendelse af postvæsenets takster for  

 forsendelser til Færøerne, Grønland og udlandet påhviler ministeren og  

 Finansudvalget - og ikke som nu alene postvæsenet selv.
Til nr. 2 Der er alene tale om en redaktionel ændring som følge af den under nr. 1  

 foreslåede ændring.
Ad § 2 Loven skal træde i kraft ved offentliggørelsen i Lovtidende, men får  

 selvfølgelig først praktisk betydning næste gang, postvæsenet ønsker at ændre  

 i gældende portotakster for såvel indland som udland.
 Nærværende forslag er indeholdt i Fremskridtspartiets lovkatalog 1991-92,  

 udgivet af Fremskridtspartiets folketingsgruppe oktober 1991, forslag nr. 88.  

 (ISBN nr. 87-89766-00-8).
