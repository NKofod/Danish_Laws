Fremsat den 14. november 2014 af Torsten Schack Pedersen (V), Ole Birk Olesen (LA) og Brian Mikkelsen (KF) Forslag til folketingsbeslutning om afskaffelse af NOx-afgiften Folketinget pålægger regeringen inden udgangen af 2014 at fremsætte lovforslag, der afskaffer NOx-afgiften.
Bemærkninger til forslaget Med finansloven for 2012 femdoblede regeringen sammen med Enhedslisten NOx-afgiften til ca. 25 kr. pr. kg.
Når danske energitunge virksomheder rammes af den høje danske NOx-afgift, skubbes arbejdspladser og eksportindtægter til udlandet.
Afgiften er desuden et eksempel på en energiafgift, som primært har til formål at finansiere offentlige udgifter frem for at bidrage nævneværdigt til miljøforbedringer.
For når danske virksomheder på grund af den høje afgift mister ordrer til mindre energieffektive udenlandske virksomheder, bliver den samlede miljøbelastning større, end hvis afgiften ikke eksisterede.
 Forslagsstillerne foreslår derfor helt at afskaffe NOx-afgiften, så der sikres produktion og arbejdspladser i Danmark.
 Forslaget skønnes at indebære et mindreprovenu efter tilbageløb og adfærd på 310 mio. kr.
 Forslaget foreslås finansieret som led i finansloven for 2015.
Skriftlig fremsættelse Torsten Schack Pedersen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af NOx-afgiften.
(Beslutningsforslag nr.
B 28) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
