 I medfør af § 75, stk. 1, jf. § 78 i lov om luftfart, jf.  

 lovbekendtgørelse nr. 408 af 11. september 1985 fastsættes hermed følgende  

 med henblik på gennemførelse af aftale mellem de 3 skandinaviske regeringer  

 af 22. maj 1986 og aftale, godkendt af regeringen, mellem de 3 skandinaviske  

 trafikministre af 8. april 1988 i forbindelse med aftale om forlængelse af  

 det skandinaviske luftfartssamarbejde, jf. lov nr. 381 af 10. juni 1987:
 § 1.  Koncession til beflyvning af nedenfor nævnte  

 grænseoverskridende regionale flyruter, som SAS vælger ikke at ville beflyve,  

 kan gives andre skandinaviske luftfartsselskaber end SAS:
- nye grænseoverskridende ruter i de tre skandinaviske lande, bortset fra  

 ruter mellem København, Oslo, Stockholm, Bergen, Stavanger, Gøteborg og  

 Malmø, - nye ruter mellem lufthavne i Danmark, Norge og Sverige og lufthavne, der  

 ikke er klassificeret som kategori-1 lufthavne i det øvrige Europa.
 For så vidt angår ruter fra Stockholm, København og Oslo til lufthavne i  

 det øvrige Europa, som ikke er kategori-1 lufthavne gælder, at koncession kun  

 kan meddeles, såfremt SAS ikke flyver direkte fra nogen af de tre  

 skandinaviske hovedstæder til den pågældende europæiske lufthavn.
 § 2.  Hvis SAS vælger ikke selv at ville beflyve en  

 rute, kan koncession i overensstemmelse med nøjere detailforskrifter, jf. §  

 9, gives til et andet skandinavisk selskab.
 Beflyvning af en rute skal påbegyndes snarest muligt efter, at  

 koncessionen er meddelt, dog senest 12 måneder fra førstkommende 1. april  

 eller 1. november.
§ 3.  Hvis SAS meddeler, at konsortiet ønsker at  

 påbegynde beflyvning af en rute, hvortil et andet skandinavisk selskab har  

 ansøgt om koncession, afslås denne ansøgning.
SAS skal påbegynde beflyvningen  

 senest 12 måneder fra førstkommende 1. april eller 1. november.
 § 4.  Det kan blive nødvendigt at pålægge  

 restriktioner for beflyvning af en rute af hensyn til eksisterende anlægs- og  

 personaleressourcer ved lufthavnene, som f.eks. luftrumskapacitet, baner,  

 terminaler, lokal og regional lufttrafiktjeneste, told, paspoliti, politi og  

 sikkerhedskontrol.
 § 5.  Skandinaviske selskabers ansøgning om koncession  

 til interskandinaviske regionalruter indsendes til luftfartsmyndighederne i  

 de to lande, imellem hvilke ruten ønskes befløjet.
 Danske selskabers ansøgning om koncession til regionalruter mellem Danmark  

 og det øvrige Europa sendes til Trafik- og Kommunikationsministeriet.
 § 6.  Ansøgning skal indeholde oplysninger om  

 trafikoplæg for beflyvning af ruten, herunder tidtabel, flytype m.v.
§ 7.  Koncessionsperioden er normalt op til 5 år.  

 Ønsker koncessionshaveren at få koncessionen forlænget, skal ansøgning om  

 fornyelse af koncessionen vedr. interskandinaviske ruter sendes til  

 luftfartsmyndighederne i de berørte lande inden 1 år, før koncessionsperioden  

 udløber.
Hvad angår ruter til det øvrige Europa indsendes sådan ansøgning til  

 Trafik- og Kommunikationsministeriet.
 § 8.  Koncessionen gives på en række nærmere fastsatte  

 vilkår.
 Stk. 2.  Hvis koncessionsindehaveren ikke opfylder  

 koncessionsvilkårene, kan koncessionen helt eller delvis tilbagekaldes.
 § 9.  Trafik- og Kommunikationsministeriet udarbejder  

 sammen med de norske og svenske myndigheder nærmere detailforskrifter om  

 koncessionsudstedelse.
 § 10.  Denne bekendtgørelse har virkning fra den 15.  

 juli 1988.
