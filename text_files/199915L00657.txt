Tillægsbetænkning afgivet af  

 Boligudvalget den 24. maj 2000 Tillægsbetænkning over Forslag til lov om ændring af lov om  

 leje og forskellige andre love.
 Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til by- og boligministeren, som  

 denne har besvaret skriftligt.
 Nogle af udvalgets  

 spørgsmål til by- og boligministeren og dennes svar herpå  

 er optrykt som bilag til tillægsbetænkningen.
 Herefter indstiller et mindretal  

(Socialdemokratiets, Socialistisk Folkepartis, Centrum-Demokraternes og  

 Det Radikale Venstres medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.  

 Disse medlemmer gør opmærksom på, at mindretallet  

 repræsenterer et flertal i Folketinget.
 Et andet mindretal (Venstres, Det Konservative  

 Folkepartis, Dansk Folkepartis, Kristeligt Folkepartis og Frihed 2000 s  

 medlemmer af udvalget) indstiller lovforslaget til forkastelse.
 Et tredje mindretal (Enhedslistens medlem af  

 udvalget) vil redegøre for sin stilling til lovforslaget ved 3.  

 behandling.
 Lissa Mathiasen (S) nfmd.  

  Niels Bloch Jespersen (S)  

  René Skau Björnsson (S)  

  Lars Kramer Mikkelsen (S)  Sandy Brinck (S)  

 Knud Erik Hansen (SF)  Annie Lunde Hansen (CD)  

  Dorit Myltoft (RV)  Keld Albrechtsen (EL)  

  Gyda Kongsted (V)  Rikke Hvilshøj (V)  

  Karsten Nonbo (V) Kirsten Jacobsen (FRI)  

  Pernille Sams (KF)  Jens Heimburger (KF)  

  Egil Møller (DF)  

  Flemming Kofod-Svendsen (KRF) fmd.
Bilag Nogle af udvalgets spørgsmål til by- og  

 boligministeren og dennes svar herpå Spørgsmål nr. 15, 16 og 17 og svarene  

 herpå er optrykt efter ønske fra Socialdemokratiet, Socialistisk  

 Folkeparti, Centrum-Demokraterne og Det Radikale Venstre.
 Spørgsmål 15:
Hvordan agter ministeren at gennemføre en  

 undersøgelse af huslejenævnenes praksis vedrørende  

 fastsættelsen af lejen for gennemgribende forbedrede lejemål? Svar:
 Det er min hensigt at følge udviklingen på  

 dette område nøje, så det kan vurderes, om de  

 foreslåede justeringer og præciseringer har den tilsigtede  

 virkning.
 Hvis der i denne forbindelse viser sig et behov for at  

 foretage nærmere undersøgelser, vil dette f.eks. kunne ske i  

 form af stikprøver af huslejenævnenes praksis.
 Spørgsmål 16:
Kan ministeren bekræfte, at reglen i § 5, stk. 3, om  

 en orientering af lejerne eller beboerrepræsentanterne gælder ved  

 alle nye § 5, stk. 2-forbedringer? Svar:
Jeg kan bekræfte, at reglen i det foreslåede  

 stk. 3 om orientering af lejere og beboerrepræsentanter ved udlejning  

 efter § 5, stk. 2, gælder, når et lejemål, som er forbedret  

 efter § 5, stk. 2, første gang udlejes.
Dette gælder også  

 ved bytte, som i lejelovens forstand er genudlejning.
 Dette indebærer, at hver gang et lejemål i en  

 ejendom er blevet forbedret efter § 5, stk. 2, og skal udlejes for  

 første gang, skal den foreslåede ordning benyttes.
 Når et lejemål en gang har været lejet  

 ud efter § 5, stk. 2, finder ordningen dermed ikke anvendelse ved fremtidige  

 udlejninger af det pågældende lejemål.
 Spørgsmål 17:
Kan ministeren bekræfte, at udlejeren, jf. ordlyden  

 af § 5, stk. 3, bør orientere lejerne/beboerrepræsentanterne  

 skriftligt? Svar:
 Efter den foreslåede ordning er det valgfrit for  

 udlejeren, om orienteringen skal ske skriftligt f.eks. ved opslag i et  

 udhængsskab eller ved brev, men jeg kan bekræfte, at  

 bestemmelsens ordlyd, herunder at udlejeren skal oplyse om bestemmelsens  

 indhold, lægger op til, at orienteringen sker skriftligt.
Samtidig skal det bemærkes, at de retsvirkninger,  

 som knytter sig til orienteringen, indebærer, at udlejeren vil sikre  

 sig et bevis for, at orienteringen er sket i tilfælde af, at der  

 efterfølgende opstår en tvist herom.
Dette lader sig naturligvis  

 bedst gøre, hvis orienteringen er sket skriftligt.
