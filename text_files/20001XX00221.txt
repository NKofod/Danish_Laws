Skriftlig fremsættelse (15. december  

 2000) Socialministeren (Henrik Dam Kristensen):
 Herved tillader jeg mig for Folketinget at  

 fremsætte:
Forslag til lov om fleksydelse (Lovforslag nr.
L 135).
 Lovforslaget fremsættes som led i  

 udmøntningen af aftalen indgået den 8. december 2000 mellem  

 regeringen og satspuljepartierne om førtidspensionsreform og det  

 rummelige arbejdsmarked.
I lovforslaget foreslås en ny  

 tilbagetrækningsydelse, fleksydelse, for personer, der er visiteret til  

 fleksjob.
Fleksydelsen erstatter og forbedrer den nuværende  

 tilbagetrækningsordning - seniorydelse - der samtidig forslås  

 ophævet.
Ordningen foreslås at træde i kraft 1. juli  

 2001.
 Hovedbetingelserne for at overgå til fleksydelse er,  

 at ansøgeren er fyldt 60 år, er visiteret til et fleksjob, og
har indbetalt fleksydelsesbidrag i mindst 25 år inden for de sidste  

 30 år.
 Ved opgørelsen af optjeningstiden kan  

 overføres eventuel optjeningstid i efterlønsordningen.
 Fleksydelsen svarer til 91 pct. af den maksimale  

 dagpengesats ved sygdom, dog nedsættes fleksydelsen, hvis  

 indtægten i fleksjob/ledighedsydelse inden for de sidste 12  

 måneder i gennemsnit er lavere end den fulde ydelse på 91  

 pct.
 Forslaget skønnes at medføre en mindreudgift  

 i 2001 på11 mill. kr. stigende til 29 mill.kr. i 2004. På lang  

 sigt kan der blive tale om merudgifter på op til 200-250 mill. kr.  

 efterhånden som udgifterne til fleksydelsen overstiger bidragene m.v.  

 Merudgifterne til etablering og administration af ordningen andrager 6,7  

 mill. kr. i 2001, 4,5 mill. kr., i 2002, 4,3 mill. kr. i 2003 og 4,6 mill.  

 kr. i 2004 og de følgende år.
 Merudgifterne ved forslaget afholdes af  

 satspuljemidler.
 Med disse bemærkninger skal jeg indstille  

 lovforslaget til Folketingets velvillige behandling.
