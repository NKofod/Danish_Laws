Nr BTL 103 Betænkning over Forslag til lov om ændring af lov om markedsføring (Forbud  

 mod mængdebegrænsning)   

 Nr L 103 1991-92, 1. samling Afgivet af Erhvervsudvalget Afgivet: 19911210 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Handelskammeret, og De Samvirkende Købmandsforeninger har haft foretræde for  

 udvalget.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret.
 Et mindretal (Det Konservative Folkepartis og Venstres medlemmer  

 af udvalget) vil redegøre for sin stilling til lovforslaget ved 2.  

 behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og udtaler  

 følgende:
 Mens hele Østeuropa og mange andre steder i verden arbejder frem i retning  

 af friere økonomi og udnyttelse af de goder, som den frie markedsøkonomi  

 kaster af til hele befolkningen, og mens vi i EF-sammenhæng arbejder for åbne  

 grænser og fri konkurrence, så arbejder vi her i landet i stik modsat  

 retning.
 Statens indblanding i den frie næring er efterhånden så udbredt, at selv  

 det mest totalitære system har større frihedsgrader til de handlende.
 Fremskridtspartiet vender sig imod såvel holdningen i dette lovforslag,  

 altså at staten skal regulere priser og salgsvilkår, som den helt konkrete  

 ide, der går ud på, at der ikke skal være frihed til, at den enkelte butik  

 fastsætter sine salgsbetingelser og eventuelle mængdebegrænsninger ud fra  

 sundt købmandskab.
 Fremskridtspartiet skal i stedet anbefale forslag til lov om ændring af  

 lov om markedsføring. (Ophævelse af markedsføringsforbud) (af Michael Kock  

 (FP) m.fl.) (L 102), hvorved der gives større frihed på det danske marked.
