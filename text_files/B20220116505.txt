Bekendtgørelse om visse områder i Danmark, der er åbne for løbende meddelelse af tilladelser til efterforskning og lagring af kuldioxid I medfør af § 23 b, stk. 1, nr. 2, i lov om anvendelse af Danmarks undergrund, jf. lovbekendtgørelse nr. 1533 af 16. december 2019, fastsættes efter bemyndigelse i henhold til § 3, stk. 1, nr. 1, og § 4, stk. 1, i bekendtgørelse nr. 2573 af 22. december 2021 om Energistyrelsens opgaver og beføjelser:
 § 1. Området på dansk kontinentalsokkel vest for 6° 15 Ø og nord for 56° 00 N, er åbent for ansøgninger om tilladelse til efterforskning og lagring af kuldioxid fra den 15. august 2022 til den 1. oktober 2022.
 Stk. 2. Ansøgninger kan herefter indsendes til Energistyrelsen hvert år i perioden 15. august til 1. oktober samme år.
 § 2. Der træffes afgørelse om meddelelse af tilladelser efter afslutningen af hver ansøgningsperiode jf. § 1, stk. 1 og 2. Tilladelser meddeles efter forelæggelse for et af Folketinget nedsat udvalg i overensstemmelse med undergrundslovens § 23, stk. 8.
 § 3. Bekendtgørelsen træder i kraft den 15. august 2022.
