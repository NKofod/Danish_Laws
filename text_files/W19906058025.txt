 En tv-reklame for en pensionsopsparing, med ufuldstændige oplysninger  

 om forrentningen af pensionsopsparingen, gav anledning til en bemærkning fra  

 nævnet om, at der under henvisning til tv-mediets særlige beskaffenhed skal  

 udvises en meget høj grad af agtpågivenhed ved udformningen af reklamer, der  

 indeholder oplysninger, som kan være vanskelige at forstå for personer uden  

 særlig ekspertise.
 I skrivelse af 6. november 1989 har Tryg Forsikring klaget til Radio~ og  

 TV-Reklamenævnet over en reklame for Hafnia Kapitalbank, udsendt i TV 2, idet  

 man er betænkelig ved, at reklamen giver det indtryk, at 25,9 % er Danmarks  

 højeste pensionsforrentning, og at denne høje rente kun kan opnås hos Hafnia.
 TVR er i skrivelse fra sekretariatet af 10. november 1989 blevet bedt om  

 en udtalelse vedrørende klagen.
I svarskrivelse af 22. november 1989 anfører TVR, at man har anmodet  

 Hafnia Kapitalbank om at fremkomme med dokumentation for de i reklamen  

 indeholdte påstande.
Hafnia Kapitalbank oplyser hertil, at man fastholder at  

 Hafnia har præsteret markedets højeste afkast, idet de af Tryg Forsikring  

 leverede oplysninger om højere afkast vedrører en tidsmæssigt forskudt  

 periode.
 Radio- og TV-Reklamenævnet har behandlet klagen, og har truffet følgende  

 afgørelse:
Vurderingen af reklamer vedrørende pensionsopsparing o.lign. giver  

 anledning til betydelige vanskeligheder, ikke mindst når der er tale om  

 sammenlignende reklame.
Nævnet har derfor afventet Forbrugerombudsmandens  

 fastsættelse af retningslinier desangående, og sådanne foreligger nu pr. 27.  

 februar 1990 (Retningslinier for afgivelse af bonusprognoser og prognoser for  

 pensionsopsparing i livsforsikringsselskaber og pengeinstitutter, gældende  

 fra 1. august 1990).
Det påklagede reklameindslag er produceret og udsendt før disse  

 retningslinier forelå, og nævnet finder derfor ikke grund til at kritisere,  

 at indslaget ikke lever op til de nu fastsatte krav, navnlig kravet om, at  

 opgørelser over allerede opnåede resultater skal anføres for en  

 sammenhængende periode på mindst de tre foregående år.
Hafnia Kapitalbank  

 angiver renteafkastet for et år, nemlig det foregående.
Nævnet finder dog anledning til at påpege det uheldige i, at reklamen, i  

 forbindelse med angivelsen af at forrentningen i Hafnia Kapitalbank er 25,9  

 %, ikke angiver hvorledes der skal ske fradrag af omkostninger.
Dette må  

 anses for vildledende overfor forbrugerne, der kunne få det indtryk, at  

 nettoforrentningen var 25,9 %.
Nævnet skal henstille, at fremtidige reklameindslag nøje og i det mindste  

 følger Forbrugerombudsmandens retningslinier.
Når henses til tv-mediets  

 særlige beskaffenhed, skal der udvises en meget høj grad af agtpågivenhed ved  

 udformningen af sådanne reklamer, der indeholder oplysninger, der kan være  

 vanskelige at forstå for personer uden særlig ekspertise.
Dette gælder ikke  

 mindst, når reklamen er af sammenlignende art.
 Nævnets afgørelse er enstemmig.
