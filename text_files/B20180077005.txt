Bekendtgørelse om repræsentative tjenesteydelser og gebyroplysningsdokument1) I medfør af § 3, stk. 4, og § 6, stk. 3, i lov nr. 375 af 27. april 2016 om betalingskonti fastsættes:
Anvendelsesområde og definitioner § 1. Bekendtgørelsen finder anvendelse på betalingstjenesteudbydere, som tilbyder betalingskonti, hvorpå en forbruger kan indsætte midler, hæve kontanter samt udføre og modtage betalingstransaktioner, herunder kredittransaktioner, til og fra tredjemand, jf. dog stk. 2.
 Stk. 2.  Bekendtgørelsen finder ikke anvendelse på Danmarks Nationalbank.
 § 2. I denne bekendtgørelse forstås ved:
 1) Betalingskonto: En konto oprettet i en eller flere forbrugeres navne med henblik på at gennemføre betalingstransaktioner.
 2) Betalingstjenesteudbyder: En betalingstjenesteudbyder som defineret i § 7, nr. 7, i lov om betalinger.
 3) Betalingstransaktion: En handling, der iværksættes af en betaler eller en betalingsmodtager med henblik på at indbetale, overføre eller hæve midler uden hensyn til eventuelle underliggende forpligtelser mellem betaleren og betalingsmodtageren.
 4) Forbruger: En fysisk person, der optræder med et formål, der ligger uden for den pågældendes erhverv.
 5) Kredittransaktion: En national eller grænseoverskridende betalingstjeneste med henblik på at kreditere en betalingsmodtagers betalingskonto med en betalingstransaktion eller en række betalingstransaktioner fra en betalers betalingskonto foretaget af den betalingstjenesteudbyder, der forvalter betalerens betalingskonto, på grundlag af en instruks fra betaleren.
Repræsentative tjenesteydelser § 3. Repræsentative tjenesteydelser til brug for gebyroplysningsdokumentet, gebyropgørelsen, samt i aftaleoplysninger og markedsføring, jf. §§ 3, 5 og 6 i lov om betalingskonti, omfatter de tjenesteydelser, der fremgår med betegnelser og definitioner i bilag 1.
Gebyroplysningsdokumentets indhold og format § 4. Gebyroplysningsdokumentet, jf. § 3 i lov om betalingskonti og Kommissionens gennemførelsesforordning (EU) 2018/34 af 28. september 2017 om fastsættelse af gennemførelsesmæssige tekniske standarder vedrørende det standardiserede præsentationsformat af gebyroplysningsdokumentet og det fælles symbol herfor i overensstemmelse med Europa-Parlamentets og Rådets direktiv 2014/92/EU, skal 1) være et kort og selvstændigt dokument, 2) udformes og opstilles således, at det er klart og letlæseligt, med brug af en læservenlig skriftstørrelse, 3) være lige så forståeligt, hvis det oprindeligt er affattet i farver, men udskrives eller fotokopieres i sort-hvid, 4) affattes på det officielle sprog i den medlemsstat, hvor betalingskontoen tilbydes, eller, hvis det er aftalt mellem forbrugeren og udbyderen af betalingstjenester, på et andet sprog, 5) være præcist, ikke vildledende og angives i den samme valuta som betalingskontoen, eller, hvis det er aftalt mellem forbrugeren og udbyderen af betalingstjenester, i en af Unionens andre valutaer, 6) indeholde titlen »gebyroplysningsdokument« øverst på første side ved siden af et fælles symbol, der adskiller dokumentet fra anden dokumentation, og 7) indeholde en erklæring om, at det omfatter gebyrer for de mest repræsentative tjenester, der er knyttet til betalingskontoen, og at de fuldstændige oplysninger om alle tjenesteydelserne forud for og i forbindelse med aftaleindgåelsen angives i andre dokumenter.
Ikrafttræden § 5. Bekendtgørelsen træder i kraft den 31. oktober 2018.
Erhvervsministeriet, den 30. maj 2018 Brian Mikkelsen / Hans Høj Bilag 1 Betegnelser og definitioner på repræsentative tjenesteydelser 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/92/EU af 23. juli 2014 om sammenlignelighed af gebyrer i forbindelse med betalingskonti, flytning af betalingskonti og adgang til betalingskonti med basale funktioner, EU-Tidende 2014, nr.
L 257, side 214. I bekendtgørelsen er der medtaget visse bestemmelser fra Kommissionens delegerede forordning (EU) 2018/32 af 28. september 2017 om supplerende regler til Europa-Parlamentets og Rådets direktiv 2014/92/EU for så vidt angår reguleringsmæssige tekniske standarder vedrørende en standardiseret EU-terminologi for mest repræsentative tjenester, der er knyttet til en betalingskonto, EU-Tidende 2018, nr.
L 6, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i loven/bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
