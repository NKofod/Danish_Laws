Klage over manglede og for sen behandling af lændediskusprolaps Patientklagenævnet fandt ikke grundlag for at kritisere de involverede læger på sygehus A Det var nævnets opfattelse, at reservelæge A ved indlæggelsen indhentede en relevant sygehistorie og udførte en relevant grundig klinisk undersøgelse.
Nævnet bemærkede, at der blev fundet tegn på nerverodstryk, men ikke påvirkning af nerver til blære eller endetarmens lukkemuskler eller fremadskridende lammelser, hvilket blev bekræftet ved senere gennemgang samme dag af 1. reservelæge B.
Det var nævnets opfattelse, at der i perioden fra den 5. til den 19. august 2004 blev foretaget gentagne relevante kliniske undersøgelser med fokus på eventuel pågående eller fremadskridende lammelse, herunder eventuel påvirkning af nerver til blære og tarmmuskler.
Nævnet bemærkede endvidere, at der tidligt i forløbet blev udført en relevant MR-scanning.
 Nævnet oplyste, at begrundelse for akut neurokirurgisk undersøgelse/behandling er fremadskridende lammelser, påvirkning af nerver til blære og tarmmuskler samt svære smerter.
 Nævnet fandt ikke grundlag for at kritisere den ledende overlæge på neurokirurgisk afdeling, sygehus B i hans egenskab af ansvarlig for afdelingens procedurer.
Nævnet oplyste, at akut operation inden for et par døgn er indiceret ved lændediskusprolaps, når der er hastigt progredierende lammelser eller, hvis der er vedvarende vandladningsforstyrrelser med nedsat blærefyldning samtidig med en stor midtstillet prolaps, der trykker på nerverne til blæren og endetarmslukkemusklen.
Ingen af disse forhold var opfyldt hos patienten.
Der var derfor efter nævnets opfattelse på det foreliggende ikke noget der tilsagde, at han skulle opereres akut.
Nævnet oplyste videre, at ukarakteristiske vandladningsforstyrrelser er almindelige hos patienter med diskusprolaps, blandt andet på grund af smerter og morfinbehandling, men kræver ikke akut operation, hvis de øvrige forhold ikke er opfyldt.
Følenedsættelse efter en diskusprolaps er almindeligt, og bedres ofte langsomt eller aldrig.
