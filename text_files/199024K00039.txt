Nr BTL 39 Betænkning over Forslag til dyreværnslov   

 Nr L 39 1990-91, 2. samling Afgivet af Retsudvalget Afgivet: 19910523 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Axelsen, Hans, Hedensted, Dansk Kennel Klub, Dansk Pelsdyravler Forening, Den Danske Dyrlægeforening, Dyreværnsforeningernes Fællesråd, Foreningen til Dyrenes Beskyttelse i Danmark, Jagtorganisationernes Fællesudvalg, Kattens Værn, Kattrup, Lene, Hillerød, Landbrugsraadet, Morsø Landboforening og NOAH's gensplejsningsgruppe.
 Der er af justitsministeren og 2 mindretal stillet ændringsforslag, hvorom  

 henvises til de ledsagende bemærkninger.
 Et mindretal (Socialdemokratiets og Socialistisk Folkepartis  

 medlemmer af udvalget) anerkender, at lovforslaget gennem udvalgsbehandlingen  

 er blevet forbedret væsentligt.
 Mindretallet kan derfor støtte samtlige de af ministeren stillede  

 ændringsforslag.
Mindretallet har overvejet at stille ændringsforslag om kommunernes  

 forpligtelse i forbindelse med problemet omkring herreløse katte.
Imidlertid  

 vil mindretallet foreløbig afvente resultatet af Justitsministeriets kontakt  

 til Kommunernes Landsforening.
Mindretallet havde gerne set et totalt forbud mod kupering af hundehaler,  

 da mindretallet ikke finder begrundelserne for kupering af visse hunderacers  

 haler tilstrækkeligt overbevisende.
Imidlertid har mindretallet med  

 flertallets og justitsministerens bemærkninger og ænringsforslag i det  

 mindste fået indskrænket brugen af halekupering, og mindretallet ønsker ikke  

 med et ændringsforslag at gøre debatten om denne meget vigtige lov til  

 hovedsagelig en debat om halekupering.
Mindretallet har derfor valgt at  

 koncentrere sine ændringsforslag til de områder, som mindretallet finder af  

 størst betydning.
Mindretallet er tilfreds med, at der nu nedsættes et udvalg til at rågive  

 justitsministeren om spørgsmål vedrørende værn af dyr, men mindretallet  

 finder, at det er forkert at afvente dette råds udtalelser, inden der  

 fastsættes regler for de vilkår, der skal gælde for hold af husdyr og hold af  

 vildt som husdyr.
Mindretallet mener, at Folketinget bør påtage sig sit  

 ansvar ved at fastsætte helt elementære krav til husdyrhold.
Mindretallet  

 finder også, at det er forkert at afvente internationale regler på disse  

 områder.
Tværtimod mener mindretallet, at et land som Danmark, der er  

 anerkendt for en høj kvalitet i landbrugsproduktionen, bør gå i spidsen og  

 vise vejen for fremtidig behandling af landbrugets dyr.
 Mindretallet har derfor stillet ændringsforslag nr. 3 og nr. 5 og  

 indstiller lovforslaget til vedtagelse med de af justitsministeren og  

 de af mindretallet stillede ændringsforslag.
 Et andet mindretal (Det Konservative Folkepartis, Venstres,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse med de  

 af justitsministeren stillede ændringsforslag, idet mindretallet udtaler:
Foreningen til Dyrenes Beskyttelse i Danmark, Landbrugsraadet og Den  

 Danske Dyrlægeforening har i en fælles erklæring foreslået, at begrebet  

 sundhed indsættes som en af de faktorer, der skal tages hensyn til med  

 henblik på at behandle dyr omsorgsfuldt.
Mindretallet er enig med de nævnte  

 organisationer i, at hensynet til dyrenes sundhed udtrykkelig bør fremgå af  

 lovens § 2.
Mindretallet finder, at en opfyldelse af lovens bestemmelser om forsvarlig  

 og omsorgsfuld behandling af dyr forudsætter, at den, der holder dyr, sørger  

 for, at dyrene undergives tilsyn.
Mindretallet finder derfor, at det  

 udtrykkeligt af lovens § 3 bør fremgå, at dyrene skal tilses mindst een gang  

 om dagen.
Fritgående dyr på græs eller lignende foreslås undergivet jævnligt  

 tilsyn afpasset efter forholdene.
Efter mindretallets opfattelse bør  

 tilsynspligten omfatte ethvert dyrehold, og pligten er således ikke begrænset  

 til den, der erhvervsmæssigt holder dyr.
Mindretallet finder endvidere, at  

 dyreværnsloven bør indeholde en bestemmelse om, at alle erhvervsmæssige  

 dyrehold mindst en gang om året skal tilses af en dyrlæge.
 Mindretallet har overvejet, om der i loven bør indsættes mere detaljerede  

 regler om beskyttelse af dyr, der holdes til landbrugsformål.
Mindretallet bemærker hertil, at det af lovforslagets § 4, stk. 1,  

 fremgår, at justitsministeren kan fastsætte nærmere regler om dyrs  

 opholdsarealer og opholdsrum.
Af stk. 3 i bestemmelsen fremgår, at der ved  

 fastsættelse af regler efter stk. 1 om dyr i landbruget skal fastsættes  

 overgangsordninger, der sikrer landbruget en rimelig frist til at omstille  

 sig.
Af § 4, stk. 2, fremgår, at regler efter stk. 1 om dyr i landbruget, der  

 er af indgribende betydning, kun kan fastsættes, når reglerne beror på en  

 forpligtelse af international karakter.
 Mindretallet lægger afgørende vægt på, at justitsministeren har oplyst, at  

 det ikke er hensigten med § 4, stk. 2, at afvente vedtagelsen af  

 internationale retsakter, før der i Danmark tages initiativer til  

 fastsættelse af beskyttelsesregler for dyr på dette område.
 Det er således hensigten at anmode det særlige råd vedrørende  

 dyreværnsspørgsmål og Det Dyreetiske Råd om at overveje, om der er behov for  

 at fastsætte regler om f.eks. kvægs adgang til frisk luft og motion, binding  

 af kalve og søer, malkekøers og svins adgang til strøelse, afvænning af  

 smågrise og forbud mod opførelse af mørkestalde og stalde i flere etager.
Når der foreligger udtalelser fra disse særlige instanser, vil der blive  

 taget stilling til, hvorvidt eventuelle forslag til nye  

 dyrebeskyttelsesregler skal søges gennemført ved særlig lovgivning, hvis  

 reglerne er af indgribende karakter, og ellers ved bekendtgørelse.
Der  

 arbejdes i EF for tiden på udarbejdelse af minimumsregler for opholdsrum og  

 behandling af dyrene i øvrigt.
Af hensyn til velfærden for produktionsdyrene  

 i hele Europa og på grund af den konkurrencesituation, som landbruget  

 befinder sig i, er det af væsentlig betydning, at de nødvendige  

 dyrebeskyttelsesregler gennemføres i hele EF.
Mindretallet lægger endvidere afgørende vægt på justitsministerens  

 oplysning om, at regeringen aktivt vil arbejde for, at der i internationalt  

 regi, navnlig i EF, fastsættes bindende regler, som efter praktiske og  

 videnskabelige erfaringer vil forbedre produktionsdyrenes forhold.
Målet skal  

 være, at det efterhånden vil være muligt at afvikle produktionssystemer med  

 permanent binding, ligesom dyrenes pladsforhold bør forbedres.
Justitsministeren har fremhævet, at ændrede krav til produktionsformerne  

 nødvendiggør rimelige overgangsordninger.
Mindretallet deler den opfattelse,  

 som bl.a. betyder, at der tages hensyn til allerede foretagne investeringer.
 Mindretallet lægger endvidere til grund, at det er regeringens mål, at  

 brugen af æglægningsbure inden for EF afvikles over en periode af 10-12 år.  

 Regeringen har allerede i 1990 rejst dette spørgsmål i EF og vil følge sagen  

 op.
 Mindretallet har noteret sig justitsministerens oplysninger og finder det  

 på denne baggrund ufornødent, at der i dyreværnsloven foretages en mere  

 indgående regulering af kravene til dyrs opholdsrum og opholdsarealer, idet  

 mindretallet samtidig finder, at regler herom sædvanligvis må have en sådan  

 detaljeringsgrad, at de mest hensigtsmæssigt fastsættes administrativt.  

 Endvidere vil den fortsatte forskning og tekniske udvikling kunne medføre  

 behov for regler, som ikke kan forudses på nuværende tidspunkt.
 Sådanne regler vil kunne blive aktuelle som følge af arbejdet i det  

 særligt rådgivende organ vedrørende dyreværn, jf. nedenfor.
 Mindretallet har overvejet, om der i loven bør indsættes nærmere regler om  

 bioteknologi og transgene dyr.
Mindretallet har hertil bemærket, at justitsministeren i medfør af  

 lovforslagets § 12 om beskyttelse af dyr i anden særlig retning vil kunne  

 fastsætte nærmere regler om bioteknologi, bl.a. om væksthormoner, og herunder  

 om forbud mod transgene dyr.
Mindretallet finder imidlertid, at der bør ske  

 en præcisering af, at justitsministeren har adgang til at fastsætte  

 bestemmelser herom.
 Justitsministeren har over for udvalget oplyst, at den i ændringsforslag  

 nr. 6 foreslåede bemyndigelsesbestemmelse vil kunne udgøre grundlaget for en  

 nærmere regulering, såfremt det efter drøftelse med relevante ministerier og  

 organisationer måtte vise sig at være fornødent.
Mindretallet lægger endvidere til grund, at særlige regler om vildt vil  

 blive taget op i en særlig lovgivning i Landbrugsministeriets regi.  

 Justitsministeren har over for udvalget oplyst, at der i denne særlige  

 lovgivning vil blive taget stilling til bl.a. ræve~ og harefarme.
Det er  

 hensigten i denne lovgivning bl.a. at indføre et forbud mod opdræt af harer i  

 de bursystemer, der anvendes i dag.
 Mindretallet har overvejet, om lovforslagets § 10 har et for vidt  

 anvendelsesområde.
 Efter § 10 kan justitsministeren forbyde hold af dyr, der kan skabe frygt.  

 Efter bestemmelsen vil ikke enhver subjektiv frygt kunne begrunde et forbud.  

 For at kunne forbyde hold af dyr, fordi de kan »skabe frygt«, må  

 det kræves, at de pågældende dyr i almindelighed vil gøre folk bange.
 Mindretallet kan derfor med denne præcisering tilslutte sig den nuværende  

 formulering af § 10. Flertallet lægger vægt på, at bestemmelsen udmøntes  

 således, at hold af farlige dyr forbydes.
 For så vidt angår de dyreværnsmæssige problemer med hensyn til de  

 herreløse katte lægger mindretallet til grund, at justitsministeren har givet  

 tilsagn om, at Justitsministeriet efter lovens vedtagelse vil tage kontakt  

 til Kommunernes Landsforening med henblik på at fremme og udbygge frivillige  

 kommunale indfangningsordninger eller samarbejdsordninger mellem kommuner og  

 private organisationer, således som det f.eks. er praktiseret i Århus  

 Kommune.
 Mindretallet finder endvidere, at spørgsmålet om ændring af jagtlovens §  

 11 om adgang til at skyde katte bør overvejes på et senere tidspunkt i  

 forbindelse med et forslag til ændring af jagtloven, som for tiden er under  

 forberedelse i Miljøministeriets regi.
Mindretallet finder, at det af dyreværnsloven udtrykkeligt bør fremgå, at  

 det skal være muligt at fastsætte regler om, at aflivning af visse større dyr  

 kun må foretages af en dyrlæge eller en anden autoriseret person.
Den nærmere  

 afgrænsning af reglen bør ske administrativt ved bekendtgørelse.  

 Justitsministeren har oplyst, at Justitsministeriet efter lovens vedtagelse  

 vil tage kontakt til det særlige råd vedrørende dyreværnsspørgsmål i  

 forbindelse med udarbejdelse af en bekendtgørelse til regulering af  

 spørgsmålet.
Mindretallet finder, at den nærmere udfyldelse af  

 bemyndigelsesbestemmelsen navnlig bør afhænge af den vurdering, som rådet vil  

 fremkomme med.
Det vil navnlig skulle overvejes, om de administrative regler  

 skal omfatte hunde og katte.
Det bemærkes i denne forbindelse, at loven  

 indeholder et absolut forbud mod aflivning ved drukning.
Mindretallet fremhæver, at operative og lignende indgreb, som sker af  

 kosmetiske grunde, skal være forbudt.
Mindretallet er opmærksom på, at  

 halekupering af visse hunderacer kan være nødvendigt, og mindretallet finder  

 derfor, at der bør bibeholdes en adgang for justitsministeren til at tillade  

 halekupering af visse jagthunderacer, der risikerer at pådrage sig  

 haleskader, når de er fuldt udvoksede.
Justitsministeriet vil efter lovens  

 vedtagelse rette henvendelse til det særlige råd vedrørende  

 dyreværnsspørgsmål med anmodning om en udtalelse om, hvilke hunderacer der  

 bør være omfattet af undtagelsesreglen.
Justitsministeriet vil endvidere  

 inddrage kennelklubber, jagtorganisationer, dyreværnsforeninger og  

 dyrlægeforeningen i overvejelserne.
Adgang til fjernelse af hornanlæg på f.eks. kvæg og får, fjernelse af  

 tænder på smågrise og andre indgreb, der ikke er kosmetisk begrundede, vil  

 fortsat kunne foretages.
Justitsministeren kan efter § 14, stk. 2, fastsætte  

 nærmere regler om de forskellige typer af indgreb og skal f.eks. også kunne  

 fastsætte temperaturkrav til elbrændere, der anvendes til fjernelse af  

 hornanlæg.
Justitsministeren har oplyst, at Justitsministeriet efter lovens  

 vedtagelse vil rette henvendelse til det særlige råd vedrørende  

 dyreværnsspørgsmål med henblik på, at der bl.a. bliver udarbejdet regler for  

 temperaturkrav til elbrændere, der anvendes til fjernelse af hornanlæg,  

 maksimumsalder for kalve ved fjernelse af hornanlæg og nærmere krav til og om  

 anvendelsen af motordrevne fræsere til klovbeskæring.
Der vil også blive  

 taget initiativ til regler om, at fjernelse af hjørnetænder på udvoksede  

 orner skal ske ved afsavning frem for klipning.
Mindretallet lægger vægt på, at justitsministeren over for udvalget har  

 oplyst, at han efter dyreværnslovens vedtagelse vil tage kontakt til  

 dyrehandlernes organisationer med henblik på, at der i brancheforeningernes  

 regi etableres uddannelsestilbud til medlemmerne.
Mindretallet finder på  

 denne baggrund ikke, at der vil være behov for regler om  

 autorisationsordninger m.v. i loven.
Justitsministeren har oplyst, at han i  

 forbindelse med henvendelsen til dyrehandlernes organisationer samtidig vil  

 lægge betydelig vægt på, at der udarbejdes informationsmateriale til  

 udlevering til købere af dyr.
Mindretallet lægger vægt på, at der snarligt udformes nye administrative  

 bestemmelser om transport af dyr.
Justitsministeren har oplyst, at han efter  

 lovens vedtagelse vil tage skridt til en revision af reglerne om transport af  

 dyr.
Justitsministeren har oplyst, at han i arbejdet hermed vil inddrage det  

 nedenfor nævnte særlige rådgivende organ.
Det bemærkes i den forbindelse, at  

 der i EF i en arbejdsgruppe under Rådet arbejdes med et udkast til forordning  

 om beskyttelse af dyr under transport.
 I en fælleserklæring af 19. februar 1991 har Foreningen til Dyrenes  

 Beskyttelse i Danmark, Landbrugsraadet og Den Danske Dyrlægeforening  

 foreslået, at der nedsættes et rådgivende fagudvalg vedrørende dyreværn, som  

 skal bistå justitsministeren med udfærdigelsen af administrative forskrifter  

 i medfør af loven.
 Mindretallet er enig med de nævnte organisationer i, at der kan være behov  

 for et særligt rådgivende organ, som kan bistå ministeren i forbindelse med  

 udnyttelsen af lovens bemyndigelsesbestemmelser.
Mindretallet finder, at der fortsat bør være en revisionsklausul i  

 dyreforsøgsloven med henblik på at sikre, at loven senere tages op til  

 revision.
Det foreslås derfor, at revisionsklausulen ændres således, at  

 justitsministeren senest i folketingsåret 1992-93 skal fremsætte et  

 lovforslag om ændring af dyreforsøgsloven.
Justitsministeren har oplyst, at han vil anmode Dyreforsøgstilsynet om at  

 arrangere et seminar for Folketingets Retsudvalg til belysning af den  

 praktiske administration af den gældende dyreforsøgslov og drøftelse af  

 mulige ændringer.
Folketingets Retsudvalg vil blive inddraget i  

 tilrettelæggelsen af, hvordan der i den forbindelse kan tilvejebringes de  

 relevante oplysninger til brug for overvejelser om dyreforsøgslovgivningen.
Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Mindretallet kan endvidere stemme for de af  

 justitsministeren stillede ændringsforslag med undtagelse af det under nr. 6  

 stillede ændringsforslag.
 Mindretallet forventer, at det omtalte årlige dyrlægetilsyn er gennemført,  

 hvis dyrlægen har været tilkaldt til større eller mindre opgaver i løbet af  

 året på bedriften, således at dyrlægen ikke behøver at komme ekstraordinært.
Mindretallet er af den opfattelse, at så vigtige spørgsmål som  

 genteknologi skal behandles af Folketinget og ikke via en bemyndigelse til  

 justitsministeren.
Derfor stemmer mindretallet imod, at ministeren skal have  

 denne beføjelse.
 Desuden er mindretallet imod forbud mod opdræt af harer i bursystemer.
 Når justitsministeren udfærdiger nærmere regler, jf. § 10 og § 13, stk. 2,  

 ønsker mindretallet, at politiet skal kunne foranstalte aflivning af hunde,  

 der har bidt dyr eller mennesker i en sådan grad, at det kræver læge- eller  

 dyrlægebehandling, samt at politiet kan aflive hunden med det samme, hvis  

 tiden ikke tillader tilkaldelse af dyrlæge eller henvisning til dyrlæge med  

 pålæg om aflivning.
Ændringsforslag Af justitsministeren, tiltrådt af udvalget:
Til § 2 1) Ordene »og adfærdsmæssige« ændres til: »,  

 adfærdsmæssige og sundhedsmæssige«.
Til § 3 2) Efter stk. 2 indsættes som nye stykker:
»Stk. 3. Enhver, der holder dyr, skal sørge for, at dyret  

 tilses mindst en gang om dagen.
Dette gælder dog ikke fritgående dyr på græs  

 eller lignende.
Sådanne dyr skal dog tilses jævnligt.
Stk. 4. Enhver, der erhvervsmæssigt holder dyr, skal sørge for, at  

 dyreholdet tilses af en dyrlæge mindst een gang årligt.
Justitsministeren kan  

 undtage visse mindre husdyrbrug fra reglen i 1. pkt.« Stk. 3 bliver herefter stk. 5.
 Af et mindretal (S og SF):
Til § 4 3) Stk. 3 affattes således:
»Stk. 3. Justitsministeren fastsætter beskyttelsesregler for  

 dyr i landbruget.« Af et mindretal (FP):
Til § 5 4) Efter »mod sygdom« indsættes ordene: »herunder  

 forebyggelse af sygdom«.
 Af et mindretal (S og SF):
Til § 9 5) Efter stk. 3 indsættes som nyt stykke:
»Stk. 4. Hold af vilde dyr som husdyr er forbudt, medmindre  

 justitsministeren har givet tilladelse efter indstilling fra det særlige råd  

 vedrørende dyreværnsspørgsmål.« Af justitsministeren, tiltrådt af et flertal (udvalget med  

 undtagelse af FP):
Til § 12 6) Efter stk. 1 indsættes som nyt stykke:
»Stk. 2. Justitsministeren kan fastsætte nærmere regler om og  

 kan herunder forbyde anvendelse af bioteknologi, genteknologi og lignende på  

 produktionsdyr i landbruget.« Af justitsministeren, tiltrådt af udvalget:
Til § 13 7) I stk. 2 indsættes efter »aflivningsformer«  

 ordene: »samt regler om, at aflivning af visse større dyr kun må  

 foretages af en dyrlæge eller en anden autoriseret person«.
Til § 14 8) Stk. 2 affattes således:
»Stk. 2. Operative og lignende indgreb, som har til formål at  

 ændre et dyrs udseende, må ikke foretages.« 9) Efter stk. 2 indsættes som nyt stykke:
»Stk. 3. Justitsministeren kan fastsætte nærmere regler om  

 operative og lignende indgreb, herunder regler om kastration, afhorning,  

 mærkning, fjernelse af kløer og andre legemsdele og beskæring af næb samt  

 klove og hove.
Justitsministeren kan fastsætte nærmere regler om halekupering  

 af visse hunderacer, der kan anvendes til jagt.« Stk. 3 og 4 bliver herefter stk. 4 og 5.
 Af et mindretal (FP):
Til § 17 10) Stk. 2 udgår.
 Stk. 3 og 4 bliver herefter stk. 2 og 3.
Til § 24 11) Paragraffen affattes således:
»§ 24. Politiet skal, hvis det skønnes nødvendigt at skaffe  

 sig adgang til et dyrehold, følge retsplejelovens regler om ransagning.  

 Politiet kan om fornødent tage en sagkyndig med.« Af justitsministeren, tiltrådt af udvalget:
Til § 25 12) Stk. 1 affattes således:
»Justitsministeren nedsætter et råd, der ud fra en etisk vurdering  

 skal følge udviklingen inden for dyreværn.
Rådet kan afgive udtalelser om  

 spørgsmål inden for dyreværn.
Rådet skal endvidere på ministerens begæring  

 afgive udtalelse om særlige spørgsmål vedrørende lovgivningen om  

 dyreværn.« Nyt kapitel 13) Efter kapitel 5 indsættes som nyt kapitel:
»Kapitel 01 Det særlige råd vedrørende dyreværnsspørgsmål § 01. Justitsministeren nedsætter et råd, som efter begæring skal  

 rådgive ministeren i forbindelse med fastsættelsen af regler efter denne lov.  

 Rådet kan endvidere afgive udtalelser om spørgsmål vedrørende dyreværn.
Stk. 2. Rådet består af en formand og 2 andre medlemmer.
Formanden  

 og medlemmerne skal være særligt sagkyndige inden for dyreværnsmæssige  

 spørgsmål.
Justitsministeren udpeger rådets formand og de øvrige medlemmer.  

 De øvrige medlemmer udpeges efter indstilling fra henholdsvis Landbrugsraadet  

 og dyreværnsforeningerne.
 Stk. 3. Rådet kan indhente udtalelser fra særligt sagkyndige, når  

 en sags behandling forudsætter en sagkundskab, som rådets medlemmer ikke i  

 tilstrækkeligt omfang er i besiddelse af.
Stk. 4. Justitsministeren kan fastsætte de nærmere regler for  

 rådets virksomhed i en forretningsorden.« Til § 26 14) I stk. 2 ændres »Det Dyreetiske Råd« til:  

 »det særlige råd vedrørende dyreværnsspørgsmål«.
Til § 28 15) I stk. 1, 4. pkt., indsættes efter »bøde«  

 ordene: », hæfte eller fængsel indtil 6 måneder«.
 16) I stk. 3 indsættes efter »bøde« ordene:  

 »eller under skærpende omstændigheder med hæfte«.
Til § 31 17) I stk. 1 ændres »den 1. april 1991« til:  

 »den 1. september 1991«.
Til § 32 18) Paragraffen affattes således:
 »§ 32. I lov nr. 382 af 10. juni 1987 om dyreforsøg, som  

 senest ændret ved lov nr. 405 af 13. juni 1990, ændres i § 20, stk. 3,  

 »folketingsåret 1990-91« til: »folketingsåret 1992-93«.
Bemærkninger Til nr. 1 Efter ændringsforslaget vil det udtrykkeligt fremgå, at dyrs sundhed  

 indgår i vurderingen af, om dyret behandles omsorgsfuldt.
Regler, der sigter  

 på beskyttelse af husdyr mod sygdomme som følge af faktorer i dyrenes fysiske  

 miljø, forudsættes fortsat udstedt i medfør af lov om husdyrsygdomme.
Til nr. 2 Efter ændringsforslaget påhviler det enhver, der holder dyr, at sørge for,  

 at dyrene tilses mindst en gang i døgnet.
Dyr, der f.eks. indgår i ekstensive  

 husdyrhold på græsarealer og lignende, herunder marskarealer, engarealer og  

 skove, vil vanskeligt kunne underkastes dagligt tilsyn og foreslås  

 underkastet jævnlige tilsyn afpasset efter forholdene.
Efter  

 ændringsforslaget er det ikke et krav, at den, der holder dyr, personligt  

 tilser dyret eller dyrene, idet det alene kræves, at pågældende sørger for  

 det fornødne tilsyn.
Endvidere påhviler det den, der erhvervsmæssigt holder dyr, at sørge for,  

 at dyreholdet tilses af dyrlæge.
Det er udtrykkeligt fastslået, at der ikke  

 må forløbe mere end et år mellem hvert tilsyn.
Til nr. 3 Den foreslåede ændring af § 4, stk. 3, betyder, at justitsministeren  

 f.eks. skal fastsætte regler, der sikrer - forbud mod opførelse af etagestalde og mørkestalde, - forbud mod opførelse af nye æglægningsbure, - kvægs adgang til jævnlig motion og frisk luft, - kvægs og svins adgang til halmstrøelse, - at kvæg og svin har så meget plads, at de uhindret kan røre sig og ligge  

 ned alle sammen på samme tid, og - at drægtige søer ikke er opbundne.
Til nr. 4 Ændringsforslaget er begrundet i, at det er lige så vigtigt at forebygge  

 som at helbrede.
Til nr. 5 Husdyrhold af ræve i de bursystemer, der kendes i dag, skal bringes til  

 ophør senest år 1996.
 Justitsministeren fastsætter regler for hold af mink som husdyr.
Til nr. 6 Ved ændringsforslaget sker der en præcisering af, at justitsministeren  

 efter § 12 kan fastsætte nærmere regler om og herunder forbyde anvendelse af  

 bioteknologi, herunder væksthormoner, genteknologi og lignende på,  

 produktionsdyr i landbruget.
Til nr. 7 Efter ændringsforslaget vil der kunne fastsættes administrative regler om,  

 at aflivning af visse større dyr kun må foretages af en dyrlæge eller en  

 anden autoriseret person.
Det forudsættes, at der i de administrative regler  

 gøres undtagelse for særlige situationer, f.eks. nødsituationer, hvor  

 aflivning ved andre personer må anses for forsvarlig.
Justitsministeriet vil  

 anmode det særlige råd vedrørende dyreværnsspørgsmål om en udtalelse om,  

 hvilke dyr der bør være omfattet af sådanne regler.
Til nr. 8 og 9 Efter ændringsforslagene er ethvert operativt eller lignende indgreb,  

 herunder halekupering af hunde, forbudt, hvis indgrebet er begrundet i  

 kosmetiske hensyn.
Halekupering på hunde må imidlertid ske på nogle nærmere  

 af justitsministeren opregnede jagthunderacer, der risikerer at pådrage sig  

 haleskader, når de er fuldt udvoksede.
Til nr. 10 Bestemmelsen er overflødig, og den vil ødelægge cirkus og andre spændende  

 ting.
Desuden er dyrene sikret i resten af dyreværnsloven, og publikum er  

 sikret i straffeloven.
Til nr. 11 Personer med dyrehold skal have samme retssikkerhed, som alle andre  

 borgere, og det offentlige skal ikke her på et specifikt punkt kunne krænke  

 den private ejendomsret nemmere end i andre tilfælde.
Når politiet skal overholde reglerne i forbindelse med eftersættelsen af  

 en farlig bankrøver, hvor hvert sekund tæller, så skal de også kunne gøre  

 det, hvis en landmand mistænkes for at behandle sine dyr mindre godt, end  

 loven foreskriver.
Ellers vil der opstå et mærkeligt misforhold mellem  

 overtrædelsernes grovhed.
Til nr. 12 Ændringsforslaget er en konsekvens af forslaget om det særlige råd  

 vedrørende dyreværnsspørgsmål, jf. ændringsforslag nr. 13. Det er hensigten,  

 at det normalt skal være det særlige råd, som rådgiver justitsministeren i  

 forbindelse med udfyldelsen af lovens bemyndigelsesbestemmelser.  

 Arbejdsområdet for Det Dyreetiske Råd bør derfor koncentreres om at følge den  

 almindelige udvikling inden for dyreværn og afgive udtalelse herom.
I særlige  

 tilfælde, hvor det ved fastsættelsen af f.eks. administrative forskrifter vil  

 være af betydning at overveje reglerne ud fra en etisk vurdering, kan  

 justitsministeren anmode Det Dyreetiske Råd om en udtalelse om dette  

 spørgsmål.
Til nr. 13 Efter ændringsforslaget skal justitsministeren nedsætte et særligt udvalg  

 vedrørende dyreværn.
Udvalget, som har en rådgivende funktion, skal bistå  

 ministeren i dyreværnsmæssige spørgsmål.
Til nr. 15 og 16 Ved ændringsforslagene bringes straffebestemmelsen vedrørende overtrædelse  

 af et efter § 28, stk. 1, nedlagt forbud mod at beskæftige sig med dyr i  

 overensstemmelse med straffelovens § 131 om straf for udøvelse af en  

 virksomhed, hvortil retten er frakendt.
Overtrædelse af et nedlagt forbud  

 efter § 28, stk. 1, vil efter almindelige fortolkningsprincipper ikke kunne  

 straffes efter straffeloven, og det findes derfor hensigtsmæssigt, at  

 strafferammerne i dyreværnslovens regler om overtrædelse af forbud svarer til  

 den nævnte bestemmelse i straffeloven.
