Betænkning afgivet af Erhvervs-, Vækst- og Eksportudvalget den 8. november 2018 Betænkning over Forslag til lov om ændring af lov om Dansk Internationalt Skibsregister (Overenskomstdækning ved offshoreaktiviteter på skibe på dansk søterritorium og kontinentalsokkelområde) [af erhvervsministeren (Rasmus Jarlov)]:
1. Indstillinger Udvalget indstiller forslaget til vedtagelse uændret.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Enhedslisten Enhedslistens medlemmer af udvalget er glade for dette lovforslag, da det udgør et lille skridt i kampen mod den skændige § 10 i DIS-loven.
Lovforslaget indfrier de søfarendes faglige organisationers krav om en lovbaseret løsning til at kunne overenskomstdække de pågældende skibe, selv om de nu bliver omfattet af DIS-ordningen.
I forvejen indeholder DIS-loven den såkaldte færge-DIS (§ 3, stk. 2), som undtager passagerskibe på vores breddegrader fra DIS-lovens § 10, stk. 2 og 3. Med dette lovforslag undtages en række skibe, som typisk udfører deres arbejde i forbindelse med forskellige offshoreaktiviteter, også fra DIS-lovens § 10, stk. 2 og 3. Dermed er der slået endnu et lille hul i DIS-lovens bestemmelser om, at de danske faglige organisationer for søfarende ikke må overenskomstdække eller repræsentere søfolk fra fremmede lande.
 FNs arbejdsorganisation, ILO, som tager sig af arbejdstagerrettigheder, har gentagne gange kritiseret Danmark for netop DIS-lovens § 10, stk. 2 og 3, som organisationen mener strider imod ILO-konventionerne nr. 87 (om foreningsfrihed og beskyttelse af retten til at organisere sig) og nr. 98 (om retten til at organisere sig og føre kollektive forhandlinger), der begge er ratificeret af Danmark.
Enhedslisten vil fortsætte kampen mod den skændige  og udanske  § 10 i DIS-loven.
Med dette lovforslag er det lykkedes for søfolkenes fagforeninger at få endnu en undtagelsesbestemmelse fra § 10. Det giver håb om, at denne paragraf en dag kan afskaffes helt.
3. Udvalgsarbejdet Lovforslaget blev fremsat den 3. oktober 2018 og var til 1. behandling den 12. oktober 2018. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring.
Den 3. oktober 2018 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 3 bilag på lovforslaget.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Merete Dea Larsen (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Carl Holst (V) Hans Christian Schmidt (V) Erling Bonnesen (V) Jane Heitmann (V) May-Britt Kattrup (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Malou Lunderød (S) Pelle Dragsted (EL) Rune Lund (EL) Rasmus Nordqvist (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
