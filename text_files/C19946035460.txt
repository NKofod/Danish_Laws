 Finanstilsynet udsendte den 4. december 1992 en vejledning vedrørende  

 salgs- og tilbagekøbsforretninger.
 Disse forretninger udgør efterhånden en stor andel af den samlede  

 omsætning på Fondsbørsen og erfaringerne vedrørende forretningerne har  

 medført behov for en revision af reglerne, hvorfor indeværende vejledning fra  

 og med 1. januar 1995 erstatter den tidligere udsendte vejledning.
 1. Definition af salgs- og tilbagekøbsforretninger,  

 herunder købs- og  tilbagesalgsforretninger.
 I henhold til § 2, nr. 20, i Finanstilsynets bekendtgørelse af 25.  

 november 1994 om regnskabsaflæggelse m.v. for pengeinstitutter, visse  

 kreditinstitutter og visse spare- og udlånsvirksomheder  

 (regnskabsbekendtgørelsen) defineres en salgs- og tilbagekøbsforretning,  

 jævnfør bestemmelsen i artikel 12 i Rådets direktiv nr. 86/635/EØF af 8.  

 december 1986 om bankers og andre penge- og finansieringsinstitutters  

 årsregnskaber og konsoliderede regnskaber, således:
"En forretning, hvor indehaveren af aktiver - f.eks. udlån eller  

 værdipapirer - overdrager disse til en fysisk eller juridisk person  

 (erhververen), idet der samtidig træffes aftale om tilbagelevering af disse  

 aktiver til en bestemt pris på et senere tidspunkt." En  ægte  salgs- og tilbagekøbsforretning defineres i henhold til §  

 2, nr. 21, således:
 "En salgs- og tilbagekøbsforretning, hvor erhververen påtager sig en  

 forpligtelse til at tilbagelevere aktiverne".
 En  uægte  salgs- og tilbagekøbsforretning defineres i henhold til  

 § 2, nr. 22, således:
 "En salgs- og tilbagekøbsforretning, hvor erhververen har en ret, men  

 ikke en forpligtelse til at tilbagelevere aktiverne".
Det bemærkes, at det afgørende for definitionen er, at der er tale om, at  

 forretningerne indgås samtidigt med samme modpart og omfattende samme  

 aktiver, herunder værdipapirer i samme fondskode.
Hvorledes forretningen  

 juridisk gennemføres har således ingen betydning for definitionen.
 Endvidere bemærkes, at definitionen af en salgs- og tilbagekøbsforretning  

 omfatter begge parter i forretningen, det vil sige såvel salgs- som  

 købssiden, hvorfor købs- og tilbagesalgsforretninger (omvendte salgs- og  

 tilbagekøbsforretninger, reverseforretninger m.v.), også er omfattet af  

 definitionen.
 Endelig skal nævnes, at modsatrettede spothandler (salg/køb - køb/salg)  

 samt modsatrettede terminshandler (salg/køb - køb/salg) indgået samtidigt med  

 samme modpart og omfattende samme aktiver (eller værdipapirer i samme  

 fondskode) også er omfattet af definitionen, såfremt der er aftalt forskellig  

 afviklingsdato for handlerne.
 I henhold til direktivet betragtes valutaterminsforretninger, optioner  

 samt emissioner, hvor emittenten forpligter sig til at tilbagekøbe samtlige  

 obligationer eller en del heraf inden forfald, og eventuelle lignende  

 forretninger, derimod ikke som salgs- og tilbagekøbsforretninger.
 2. Regnskabsregler for ægte salgs- og  

 tilbagekøbsforretninger/købs-  og tilbagesalgsforretninger.
Regnskabsbekendtgørelsens regler om  ægte salgs- og 
tilbagekøbsforretninger  er anført i § 8, hvoraf det fremgår, at  

 overdragne aktiver i forbindelse med en ægte salgs- og tilbagekøbsforretning  

 skal forblive i overdragerens (sælgerens) balance, idet de modtagne beløb for  

 aktiverne opføres som en gæld til erhververen.
Er instituttet erhverver i en  

 ægte købs- og tilbagesalgsforretning, føres det erlagte beløb som en fordring  

 på overdrageren, idet aktiverne (papirerne) ikke medtages i balancen.
 Det bemærkes, at den ovenfor anførte regel også er en implementering af  

 artikel 12 i EF-direktiv 86/635 om pengeinstitutters m.v. årsregnskaber.
 I praksis indebærer den nævnte regel, at en ægte salgs- og  

 tilbagekøbsforretning regnskabsmæssigt behandles som lån med sikkerhed i de  

 omhandlede papirer eller eventuelle andre omhandlede aktiver.
Det vil sige, at aktiver overdraget (solgt) som led i en ægte salgs- og  

 tilbagekøbsforretning skal bibeholdes i det overdragende instituts balance og  

 kursreguleres som sædvanligt i det overdragende instituts regnskab, ligesom  

 en eventuel renteindtægt bogføres som sædvanligt.
Det modtagne beløb for  

 aktiverne bogføres som gæld til centralbanker, hvis modparten er en  

 centralbank, eller gæld til øvrige kreditinstitutter, hvis modparten er et  

 kreditinstitut, ellers bogføres det som indlån under passivpost 2.3.  

 Tidsindskud.
Udgiften ved forretningen, bortset fra eventuelle transaktionsomkostninger  

 (gebyrer og lignende, der bogføres som sådanne), føres som en renteudgift af  

 salgs- og tilbagekøbs-"lånet" i det overdragende instituts  

 regnskab.
Er erhververen i den pågældende salgs- og tilbagekøbsforretning et  

 kreditinstitut, føres udgiften ved forretningen som rente til  

 kreditinstitutter, ellers føres udgiften som rente til indlån.
 Hvis instituttet er erhverver i en ægte salgs- og tilbagekøbsforretning,  

 det vil sige, hvis der er tale om en købs- og tilbagesalgsforretning, skal  

 instituttet omvendt ikke medtage aktiverne i sin balance, men i stedet  

 bogføre det erlagte beløb for aktiverne som et tilgodehavende på opsigelse  

 hos centralbanker, hvis modparten er en centralbank, eller et tilgodehavende  

 hos øvrige kreditinstitutter, hvis modparten er et kreditinstitut, ellers som  

 et udlån under aktivpost 4.2. Andre udlån.
Erhververen skal ligeledes ikke bogføre kursregulering og eventuelle  

 renteindtægter af de erhvervede aktiver.
Derimod bogføres indtægten af  

 forretningen som en indtægt af lån.
Er overdrageren i salgs- og  

 tilbagekøbsforretningen en centralbank eller et kreditinstitut, føres  

 indtægten som rente af tilgodehavender hos kreditinstitutter m.v., ellers  

 føres indtægten som rente af udlån.
 For så vidt angår forretninger med valutaudlændinge henvises til Danmarks  

 Nationalbanks meddelelse om valutaforskrifter af 28. juli 1994.
 3. Den regnskabsmæssige behandling af ægte salgs- og  

tilbagekøbsforretninger/ægte købs-og tilbagesalgsforretninger, 
hvor første del af forretningen endnu ikke er afviklet.
Ægte salgs- og tilbagekøbsforretninger, hvor der er indgået aftale om  

 forretningen, men hvor første del af forretningen endnu ikke er afviklet,  

 skal ikke medtages i resultatopgørelsen, balancen eller ikke-balanceførte  

 poster.
Disse forretninger skal dog noteoplyses i regnskabet.
 Dette gælder for aftalte salgs- og tilbagekøbsforretninger (såvel  

 spot-spot, spot-termin og termin-termin), hvor salget endnu ikke er afviklet  

 samt for aftalte købs- og tilbagesalgsforretninger (ligeledes såvel  

 spot-spot, spot-termin og termin-termin), hvor købet endnu ikke er afviklet.
 Når første del af forretningen, det vil sige salget henholdsvis købet, er  

 afviklet, behandles forretningen efter reglerne i afsnit 2.
 4. Den regnskabsmæssige behandling ved videresalg af  

 aktiver modtaget  i en ægte købs- og tilbagesalgsforretning.
 Den regnskabsmæssige behandling ved videresalg af aktiver (værdipapirer)  

 modtaget i en ægte købs- og tilbagesalgsforretning er - opdelt efter hvilken  

 måde videresalget foregår på - beskrevet nedenfor.
 4.1. Indgåelse af en ægte salgs- og tilbagekøbsforretning baseret på  

aktiver (værdipapirer) erhvervet i en ægte købs- og 
tilbagesalgsforretning.
 Hvis et institut indgår en ægte salgs- og tilbagekøbsforretning med  

 aktiver (værdipapirer) erhvervet som led i en ægte købs- og  

 tilbagesalgsforretning skal salgs- og tilbagekøbsforretningen bogføres helt  

 analogt med de almindelige regler for salgs- og tilbagekøbsforretninger, jf.  

 det under afsnit 2 anførte.
 Den oprindelige købs- og tilbagesalgsforretning bibeholdes ligeledes  

 bogført i overensstemmelse med reglerne i afsnit 2.
 4.2. Videresalg af aktiver (værdipapirer) modtaget i en ægte købs- og  

tilbagesalgsforretning, hvor videresalget ikke indgår som led i en 
ægte salgs- og tilbagekøbsforretning.
 Hvis et institut lader værdipapirer eller eventuelt andre aktiver, som er  

 modtaget i en ægte købs- og tilbagesalgsforretning, indgå i den ordinære  

 handel over instituttets egenbeholdning, kan der ved salg af disse aktiver  

 fremkomme regnskabsmæssige negative beholdninger, eksempelvis i enkelte  

 fondskoder.
 De negative beholdninger skal regnskabsmæssigt behandles efter de i  

 efterfølgende afsnit 4.2.1. og 4.2.2. beskrevne regler.
 Det bemærkes, at videresalget ikke berører bogføringen af den oprindelige  

 ægte købs- og tilbagesalgsforretning.
 Det forudsættes ligeledes, at instituttets fondsregistreringer er  

 tilrettelagt på en sådan måde, at de pågældende aktiver klart kan  

 identificeres i forhold til instituttets øvrige beholdninger.
 4.2.1. Behandling af negative beholdninger i kvartals- og  

årsregnskaber.
 I  balancen  skal et beløb svarende til kursværdien af den negative  

 beholdning opgjort for hver enkelt fondskode føres under passivpost 4. Andre  

 passiver med modpostering på den aktivpost, som er blevet reduceret gennem  

 det foretagne videresalg, således at der ikke står opført negative  

 beholdninger i kvartals- og årsregnskaberne.
Det bemærkes, at det er et beløb svarende til summen af de negative  

 beholdninger, der skal føres under passivpost 4. Andre passiver.
Der må  

 således ikke foretages modregning mellem positive og negative beholdninger i  

 forskellige fondskoder eller forskellige aktiver.
 I  resultatopgørelsen  skal renter og kursreguleringer vedrørende  

 videresalget og et eventuelt genkøb føres på de driftskonti, som vedrører  

 arten af videresolgte aktiver, eksempelvis renteindtægter af obligationer  

 under resultatopgørelsens post 1.3. og kursreguleringer af obligationer under  

 resultatopgørelsens post 6.1.
 Provisioner og transaktionsomkostninger føres ligeledes på de sædvanlige  

 driftskonti.
 4.2.2. Behandling af negative beholdninger i månedsbalancer og  

gennemsnitsbalancer.
Uanset reglerne i afsnit 4.2.1. skal negative beholdninger i  

 månedsbalancer og gennemsnitsbalancer føres som en reduktion af den  

 pågældende balancepost.
Er der eksempelvis tale om videresalg af  

 obligationer, skal dette føres som en reduktion af debetpost 5. Obligationer  

 m.v.
Dette gælder, uanset om debetposten herved totalt bliver negativ.
 5. Specifikation af ægte salgs- og  

 tilbagekøbsforretninger.
 I de offentliggjorte regnskaber skal beløb vedrørende ægte salgs- og  

 tilbagekøbsforretninger herunder også forretninger, hvor den første del endnu  

 ikke er afviklet, specificeres særskilt i noterne.
 Regnskabsskemaerne vil som følge heraf blive ændret med henblik på denne  

 specifikation.
 6. Forretninger i værdipapirer, hvor der foretages  

 udtrækning.
 I henhold til definitionerne i nærværende vejlednings afsnit 1 er  

 forretninger i værdipapirer, hvor der foretages udtrækning, og hvor  

 forretningen løber over et publiceringstidspunkt eller afvikles på  

 publiceringsdagen,  ikke omfattet  af regnskabsbekendtgørelsens og de  

 i nærværende vejledning nævnte regler om ægte salgs- og  

 tilbagekøbsforretninger, idet der i disse forretninger ikke kan foretages  

 tilbagelevering af de samme aktiver.
 Sådanne forretninger behandles efter forretningernes art som almindelige  

 spot- eller terminsforretninger.
 7. Behandlingen af ægte salgs- og  

 tilbagekøbsforretninger/købs- og  tilbagesalgsforretninger i relation til  

 opfyldelsen af bank- og  sparekasselovens bestemmelser.
 Medmindre andet er anført i det følgende, betragtes ægte salgs- og  

 tilbagekøbsforretninger i overensstemmelse med ovenstående også som lån mod  

 sikkerhed i relation til bank- og sparekasselovens øvrige bestemmelser,  

 ligesom forretningerne defineres og opgøres som ovenfor beskrevet.
 7.1. Ægte salgs- og tilbagekøbsforretninger/købs- og  

tilbagesalgsforretninger i relation til BSL § 21.
Ægte salgs- og tilbagekøbsforretninger/købs- og tilbagesalgsforretninger  

 indgår i kapitaldækningsopgørelsen med de bogførte beløb, idet de omhandlede  

 aktiver ved vægtningen betragtes som værende stillet til sikkerhed for lånet,  

 såfremt sikringsakten er iagttaget.
Dette vil eksempelvis være tilfældet, når  

 værdipapiret er registreret i instituttets depot i VP.
 Ved eventuelt videresalg af aktiver erhvervet som led i en ægte købs- og  

 tilbagesalgsforretning kan der ved vægtningen fortsat - indtil afviklingen af  

 den initiale købs- og tilbagesalgsforretning - foretages fradrag for de  

 modtagne aktiver, jævnfør reglerne herom i tilsynets bekendtgørelse om  

 kapitaldækningsregler for pengeinstitutter og visse kreditinstitutter,  

 såfremt sikringsakten én gang er iagttaget.
 7.2. Ægte købs- og tilbagesalgsforretninger i relation til BSL § 23.
 Ægte købs- og tilbagesalgsforretninger betragtes ligeledes i relation til  

 BSL § 23 som lån mod sikkerhed.
 Det vil sige, at det erlagte beløb i en ægte købs- og  

 tilbagesalgsforretning er omfattet af engagementsopgørelsen i henhold til BSL  

 § 23. Der kan i henhold til reglerne i Finanstilsynets bekendtgørelse nr.  

 1149 af 22. december 1993 gøres fradrag for særlig sikre krav for de papirer,  

 der udgør grundlaget for købs- og tilbagesalgsforretningen, under  

 forudsætning af, at sikringsakten er iagttaget.
 Når sikringsakten en gang er iagttaget, kan fradrag i henhold til  

 ovenstående bibeholdes i købs- og tilbagesalgsforretningens løbetid, uanset  

 om de pågældende papirer videresælges.
 7.3. Ægte salgs- og tilbagekøbsforretninger/købs- og  

tilbagesalgsforretninger i relation til BSL § 28.
 Ved opgørelsen af likviditet i henhold til BSL § 28 kan værdipapirer  

 modtaget i ægte købs- og tilbagesalgsforretninger medregnes i den likvide  

 beholdning under forudsætning af, at pengeinstituttet har fuld  

 dispositionsret over papirerne i genkøbsperioden, og at de modtagne papirer i  

 øvrigt er likvide.
 Omvendt kan værdipapirer afgivet i en ægte salgs- og tilbagekøbsforretning  

 ikke medregnes ved pengeinstituttets likviditetsopgørelse.
