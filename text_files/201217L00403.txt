Ændringsforslag stillet den 14. december 2012 uden for betænkningen Ændringsforslag til 2. behandling af Forslag til lov om uddannelsesordning for ledige, som har opbrugt deres dagpengeret [af beskæftigelsesministeren (Mette Frederiksen)]:
Ændringsforslag Til § 1 Af beskæftigelsesministeren:
4) Efter »dagpengeret« indsættes ordene: »efter lov om arbejdsløshedsforsikring m.v.« [Præcisering] 5) Som 2. pkt.indsættes:
»Det er dog en betingelse, at personen ikke samtidig er omfattet af en anden ordning med ret til offentlig forsørgelsesydelse efter Beskæftigelsesministeriets lovgivning eller folkepension efter lov om social pension.« [Præcisering af uddannelsesordningen] Bemærkninger Til nr. 4 Formålet med uddannelsesordningen er at give ledige, som har opbrugt deres dagpengeret efter lov om arbejdsløshedsforsikring m.v., herunder forlængelsen efter lov nr. 267 af 27. marts 2012, mulighed for at gå i gang med en uddannelse med en forsørgelsesydelse, hvis de ønsker det.
 Dette foreslås præciseret i lovforslagets § 1.
Til nr. 5 Formålet med uddannelsesordningen er at give ledige, som har opbrugt deres dagpengeret, mulighed for at gå i gang med en uddannelse med en forsørgelsesydelse, hvis de ønsker det.
Det er i lovforslaget forudsat, at ledige, der er omfattet af lovforslaget, ikke har mulighed for andet forsørgelsesgrundlag bortset fra ledige, der opfylder betingelserne for ret til kontanthjælp.
Det er således forudsat, at personer, der har ret til forsørgelsesydelse gennem andre ordninger, f.eks. kompensation efter lov om seniorjob, efterløn efter lov om arbejdsløshedsforsikring m.v. eller barselsdagpenge efter lov om ret til orlov og dagpenge ved barsel, i stedet vil vælge disse ordninger frem for uddannelsesordningen.
 Det fremgår imidlertid ikke eksplicit af forslaget til lovtekst eller bemærkningerne, at den enkelte i så fald ikke samtidig kan vælge at blive omfattet af uddannelsesordningen.
