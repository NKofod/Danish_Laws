 Et forsikringsselskabs tilskud til tidligere ansattes pensionering  

 anset for pensionstilsagn, der skulle afdækkes.
 A/S Forsikringsselskabet K har den 1. august 1994 klaget over, at  

 Finanstilsynet ved skrivelse af 1. juli 1994 (j.nr. 571-0020) bestemte, at  

 der skal ske forsikringsmæssig afdækning af nogle nærmere angivne  

 pensionstillæg.
 Sagens omstændigheder:
Forsikringsselskabet C A/S har i en årrække månedligt betalt beløb til  

 nogle tidligere ansatte som tillæg, kaldet gratifikationstillæg, til den  

 pension, de pågældende fik udbetalt som medlem af en pensionskasse tilknyttet  

 C-koncernen eller via anden pensionsordning.
Den udbetalte pension har  

 endvidere været dyrtidsreguleret, ligeledes ved tillæg fra  

 forsikringsselskabet.
Beløbene er ikke afdækket forsikringsmæssigt.  

 Forsikringsselskabet C A/S blev den 28. marts 1993 solgt af Holdingselskabet  

 D A/S til K og fusioneredes med A/S Forsikringsselskabet K den 1. juli 1993  

 med dette selskab som det fortsættende selskab.
I forbindelse med  

 Finanstilsynets undersøgelse af om de pågældende beløb burde afdækkes  

 forsikringsmæssigt, anmodede tilsynet ved skrivelse af 11. januar 1994  

 klageren, A/S Forsikringsselskabet K, om en nærmere redegørelse, herunder om  

 svar på følgende spørgsmål:
»- i hvilket omfang det drejer sig om egentlige pensionstilsagn, der  

 efter selskabets vurdering bør funderes, - efter hvilke kriterier tillæggene er blevet fastsat, herunder størrelsen  

 af de samlede årlige tillæg, - hvor længe udbetalingen har foregået, og - hvorledes medlemmerne er blevet informeret om tillæggene, herunder om,  

 at der alene har været tale om et-årsbevillinger.« Direktionssekretær advokat E svarede den 13. april 1994 på selskabets  

 vegne:
 »Under henvisning til Deres skrivelse af 11. januar 1994 skal jeg  

 herved oplyse følgende om de nævnte »pensionstilsagn«.
I 1974 blev det i forbindelse med fusionen mellem C og F besluttet at  

 opløse selskabernes pensionskasser (»A« og »F«). Der blev  

 i den forbindelse indgået aftale mellem C - F og pensionskasserne om, at  

 selskabet skulle udstede nye policer til medlemmerne med ydelse svarende til  

 kassepension + bonus.
Som supplement skulle selskabet tilstræbe at betale  

 yderligere bidrag, således at pensionen kom til at svare til 2/3 af sidste 5  

 års gennemsnitsløn, dog mindst 50% af slutløn, og således at pensionsydelsen  

 blev dyrtidsreguleret.
Jeg vedlægger kopi af Resume af forhandlingsresultat i  

 forbindelse med aftalen om ophævelse af C's Pensionskasse A og Retningslinier  

 for ændring af F's pensionskasse.
Som det fremgår af vedlagte Interne memo af 15. september 1993 er  

 tilsvarende ordninger etableret for funktionærer i G og andre medarbejdere,  

 medlemmer af H's Pensionskasse B, direktion og ledende medarbejdere i I samt  

 enkelte andre medarbejdere.
Regler for Pensionsforhold for I vedlægges.
Alle  

 disse ordninger er i de senere år fortolket ens og svarende til de først  

 omtalte regler.
De nævnte pensionsmål var en videreførelse og præcisering af  

 en gældende praksis.
Jeg vedlægger som eksempel brev af 23. marts 1964 fra G  

 til assurandør L.
De etablerede ordninger synes ikke at indeholde et juridisk bindende  

 tilsagn om at supplere de pensionsydelser, som kan komme til udbetaling på  

 grundlag af de for den enkelte medarbejder etablerede  

 pensionsforsikringsordninger.
De pågældende selskaber - i de seneste år alene  

 Forsikringsselskabet C A/S efter de gennemførte fusioner - har da også hvert  

 år bevilget et beløb til fordeling blandt pensionisterne, opgjort som  

 forskellen mellem de forsikringsbetingede udbetalinger og de opgjorte  

 »pensionsmål«.
Ved gennemgang af forhandlings-protokollen for  

 Forsikringsselskabet C A/S har jeg konstateret, at forholdet nærmere har  

 været administreret på den måde, at bestyrelsen har bemyndiget direktionen  

 til at bevilge og udbetale gratifikationsbeløbene til de aktuelle  

 pensionister, men at direktionen en gang årligt skulle orientere bestyrelsen  

 om tilkomsten af nye pensionister og få godkendelse af, at også disse  

 fremover modtog gratifikationer.
I forbindelse med udbetalingerne har der i en del - men langt fra alle -  

 tilfælde været givet meddelelse om, at det pågældende beløb kom til  

 udbetaling som en særlig bevilling fra selskabet, som var gældende for et år  

 ad gangen.
Dette forbehold er dog såvidt ses generelt ophørt medio 1980'erne,  

 og de månedlige udbetalinger er sket som et samlet beløb uden angivelse af,  

 at en del deraf var en gratifikation.
Eksempler på skrivelser fra før midten  

 af 1980'erne og fra slutningen af 1980'erne vedlægges.
Den årlige meddelelse om det beløb, som ville komme til udbetaling i det  

 følgende år, har haft karakter af en meddelelse om, at beløbet som følge af  

 dyrtidsregulering blev forhøjet.
Hvor der tidligere blev taget forbehold om,  

 at der var tale om en gratifikation, kan modtageren have forstået det  

 således, at man ikke kunne påregne yderligere dyrtidsregulering.
I forbindelse med aflæggelse af årsregnskabet for 1991 har selskabets  

 revisorer peget på, at de meddelelser, der blev sendt til pensionisterne,  

 ikke indeholdt et forbehold om, at en del af ydelsen var en gratifikation.  

 Foranlediget heraf har selskabet den 11. december 1992 givet pensionisterne  

 meddelelse om 1993 ydelsen som den i kopi vedlagte skrivelse.
En kopi af den  

 for 1992 udsendte skrivelse af 6. januar 1992, enslydende med tidligere års  

 skrivelser, vedlægges.
Ved skrivelse af 30. november 1993 anmodede jeg Holdingselskabet D A/S om  

 at redegøre for, om der forelå en forpligtelse overfor pensionisterne eller  

 ej.
Uden svar på denne forespørgsel blev gratifikationerne stillet i bero ved  

 skrivelse af 15. december 1993 til pensionisterne.
Holdingselskabet D A/S  

 meddelte ved skrivelse af 20. december 1993, at der efter deres opfattelse  

 ikke forelå nogen juridisk forpligtelse over for pensionisterne.
Det er  

 efterfølgende oplyst, at denne opfattelse primært er baseret på  

 protokollaterne og skrivelsen af 11. december 1992, men ikke på den øvrige  

 her nævnte korrespondance, som nu tillige er udleveret til Holdingselskabet D  

 A/S.
Kopi af korrespondancen med Holdingselskabet D A/S vedlægges.
 Efter denne generelle redegørelse for gratifikationerne vil jeg besvare  

 Deres spørgsmål således:
 ad 1) Det er min opfattelse, at der i hvert fald gennem årene er erhvervet  

 en berettiget forventning om, at de årlige gratifikationer ville blive  

 fortsat, således at pensionisterne, uanset om der oprindeligt har været taget  

 forbehold om den juridiske forpligtelse, har opnået et bindende tilsagn om  

 også at få den supplerende ydelse udbetalt.
 Pensionisterne har entydigt givet udtryk for denne opfattelse, jfr. også  

 den fremsendte skrivelse ...
 I det omfang, hvori der foreligger et egentligt pensionstilsagn, er der  

 formentlig ingen tvivl om, at tilsagnet skal funderes, medmindre der er  

 særlig hjemmel til at undlade sådan fundering, f.eks. ved pensionstilsagn  

 over for selskabets direktion.
Ad 2) Tillægsbeløbene er opgjort ved fra det beregnede pensionsmål at  

 fratrække de ydelser, der kommer til udbetaling fra etablerede  

 pensionsforsikringsordninger.
For ledende medarbejdere i I er yderligere  

 fratrukket beløb, som er kommet til udbetaling fra I's Fond, som er etableret  

 af dette selskab for at bidrage til opnåelse af pensionsmålet.
 Der er i intet tilfælde foretaget en individuel vurdering af modtagerens  

 behov eller selskabets evne til at betale tillægsbeløbene.
 En samlet oversigt over gratifikationer for 1994 vedlægges.
 Det bemærkes, at der ikke skete dyrtidsregulering ved C's skrivelse af 11.  

 december 1992 for 1993, og der er fortsat ikke sket dyrtidsregulering.
 Ad 3) Gratifikationerne har været udbetalt efter de her medsendte regler  

 siden 1994 (efter det øvrige antagelig en skrivefejl for: 1974), men ved  

 samtaler med tidligere medarbejdere kan det konstateres, at gratifikationer  

 er forekommet i hvert fald siden 1930'erne, dog kun i beskedent omfang og  

 formentlig med tydeligt forbehold om, at der var tale om et ikke-juridisk  

 bindende tilsagn.
 Ad 4) Jeg henviser til de medsendte skrivelser.
En nøjagtig aktuarmæssig vurdering af hensættelsesbeløb er ikke foretaget,  

 men det samlede beløb skønnes at andrage kr. 110 mio., hvorfra dog skal  

 trækkes ikke hensættelsespligtige beløb for direktører.
Usikkerheden  

 vedrørende beløbets størrelse skønnes at ligge indenfor 5-10 mio kr.
Jeg vedlægger kopi af den cirkulæreskrivelse, der den 15. december 1993  

 blev sendt til pensionisterne, samt ny cirkulæreskrivelse af 13. januar 1994  

 med meddelelse om, at udbetalingerne blev genoptaget indtil videre.
Endvidere  

 vedlægges skrivelse af 28. december 1993, som ligelydende er sendt til de  

 pensionister, som gjorde indsigelse mod, at gratifikationerne blev stillet i  

 bero.
Det bemærkes, at Holdingselskabet D A/S er holdt ansvarlig for  

 hensæt-telsesbeløbet, men som nævnt har Holdingselskabet D A/S gjort  

 gældende, at der ikke - eller i hvert fald ikke over for alle - består en  

 egentlig juridisk forpligtelse. ...' Som nævnt i redegørelsen var denne vedlagt forskelligt materiale, herunder  

 det nævnte Resume af forhandlingsresultatet i forbindelse med aftalen om  

 ophævelsen af C's Pensionskasse A, Retningslinier for ændring af F's  

 pensionskasse, internt memo af 15. september 1993 samt eksempler på bevilling  

 af beløb til enkeltpersoner.
Endvidere var vedlagt en liste med navne på  

 pensionister/enker med anførsel af den månedlige  

 pensions/gratifikationstillægs størrelse.
 I Resume af forhandlingsresultatet i forbindelse med aftalen om ophævelsen  

 af C's Pensionskasse A var i punkt 1.1 og punkt 1.2 anført:
 »1.1 Selskabet udsteder til hver enkelt af de tjenstgørende (herunder  

 førtidspensionerede) medlemmer police (forsikringsbevis) med bonusret efter  

 selskabets almindelige bonusregler - hvis policeydelse på skæringsdatoen  

 svarer til medlemmets kassepension beregnet efter hidtidige regler.
 Herudover vil selskabet ved hjælp af de overenskomstmæssige pensionsbidrag  

 og eventuelt yderligere bidrag forhøje pensionerne, således at disse incl.  

 enhver form for bonus ved alderspensioneringens påbegyndelse svarer til 2/3  

 af gennemsnittet af de sidste 5 års pensionsgivende bruttoløn, dog mindst 50%  

 af den pensionsgivende bruttoløn, der oppebæres umiddelbart før  

 alderspensioneringens påbegyndelse.
1.2 Såfremt selskabets økonomiske forhold tillader det, er selskabet  

 sindet at supplere den under 1.1 nævnte policeydelse med dyrtidstillæg efter  

 de retningslinier, som gælder for funktionærernes gager.
Eventuel ydelse i  

 henhold til ovenstående ændres tilsvarende, såfremt der sker offentlige  

 indgreb i funktionærlønninger eller i pensionsydelser.« I Retningslinier for ændring af F's pensionskasse var i punkt A 1) bl.a.  

 anført:
»Som supplement til medlemmernes overenskomstmæssige pensionsbidrag  

 vil selskabet hvert år på policerne foretage indbetalinger, der mindst er så  

 store, at de medlemmer, som i det pågældende år fratræder med alderspension,  

 kan få deres policeydelse forhøjet således, at årsydelsen i forbindelse med  

 bonus svarer til 2/3 af gennemsnittet af de sidste fem års bruttoløn, og  

 således at den månedlige pension svarer til mindst halvdelen af sidste  

 månedsløn.« og i punkt B:
»B.
De aktuelle pensionister.
Der udstedes straks begyndende livrenter (uden bonus) på den samlede  

 aktuelle ydelse (kasseydelse + gratifikation). Selskabet er sindet at  

 supplere ydelserne med dyrtidstillæg efter de retningslinier, som gælder for  

 funktionærers gager.« I det vedlagte eksempel med assurandør L var der i skrivelsen af 23. marts  

 1964 til L anført: »...
5. Når De fratræder, er vi indstillet på at yde Dem et beløb på 12.000 kr.  

 årligt.
Vi ser herved bort fra Deres livsforsikring ... stor 11.560 kr., der  

 forfalder den 22/4 1967 eller ved død forinden.
Vi kan af hensyn til pensionskasseloven kun give Dem dette tilsagn for et  

 år, men vi er indstillet på at forlænge tilsagnet, så længe De lever.
Vi kan  

 tilføje, at vi har haft flere tilsagn af denne art løbende over for ældre  

 medarbejdere, og et sådant tilsagn er aldrig blevet forringet.
Hvis Deres hustru overlever Dem, vil overlevelsesrenten, stor 2000 kr.  

 årlig, komme til udbetaling fra Pensions- og Livrente-Instituttet.
Vi vil  

 supplere dette beløb + bonus på en sådan måde, at Deres hustru oppebærer  

 halvdelen af den Dem bevilgede ydelse, altså 6.000 kr. ...« Der var endvidere vedlagt eksempler på selskabets skrivelser henholdsvis  

 af 6. januar 1992 om forhøjelse af pensionen for året 1992 og af 11. december  

 1992 om forhøjelse af pensionen for året 1993. Meddelelsen af 6. januar 1992  

 er sålydende:
 »Selskabets bestyrelse har besluttet, at pensionsydelserne forhøjes  

 med 2,25% pr. 1. januar 1992.
Regulering for januar vil finde sted med næste pensionsudbetaling.« Meddelelsen af 11. december 1992 er i det vedlagte eksempel sålydende:
 »Det er os en glæde at kunne meddele Dem, at selskabets bestyrelse  

 har besluttet med virkning fra 1993 - og foreløbig for et år - fortsat at  

 udbetale en pension på kr. 17.390,80.
 Deres nuværende månedlige pension er sammensat således:
Såfremt der skulle ske en ændring i opad-/nedadgående retning af en evt.  

 forsikringsydelse, vil der ske ændring i nedad-/opadgående retning af  

 gratifikation-/tilskuds-/ydelsesbeløbet.« I den påklagede afgørelse af 1. juli 1994 skrev Finanstilsynet:
»I skrivelse af 13. april 1994 har selskabet redegjort for forholdet  

 vedrørende tilsagn om udbetaling af gratifikationstillæg til pensionister fra  

 pensionsordninger knyttet til C-koncernen.
Tillæggene blev ydet af  

 Forsikringsselskabet C A/S, der nu er fusioneret med A/S Forsikringsselskabet  

 K.
Det fremgår af redegørelsen, at disse tillæg har været udbetalt gennem en  

 lang årrække og er fastlagt således, at de udbetalte pensioner i alt svarer  

 til et tilstræbt mål, så - ydelsen fra pensionskassen bliver suppleret, så den samlede pension  

 udgør en bestemt andel af den tidligere løn, og - den samlede pension bliver dyrtidsreguleret.
 Endvidere fremgår, at det ved udbetaling af disse tillæg tidligere er  

 blevet anført, at de blev bevilget for et år ad gangen, men at denne praksis  

 i en periode har været bortfaldet.
 I denne anledning skal Finanstilsynet meddele, at man ud fra det  

 foreliggende materiale er af den opfattelse, at de omfattede pensionister og  

 medlemmer gennem årene har erhvervet en berettiget forventning, og dermed et  

 bindende tilsagn, om dels den supplerende udbetaling til grundydelsen fra  

 pensionskassen dels en dyrtidsregulering af den samlede pension.  

 Finanstilsynet finder derfor, at tillæggene skal afdækkes forsikringsmæssigt  

 i henhold til § 1 i lov om tilsyn med firmapensionskasser (lovbekendtgørelse  

 nr. 670 af 19. august 1993 som ændret ved lov nr. 363 af 18. maj 1994),  

 medmindre der er tale om tilsagn til direktører og disses efterladte.
Finanstilsynet har tidligere i en lignende sag forlangt, at sådanne tillæg  

 skal afdækkes.
Denne afgørelse har været forelagt Industri- og  

 Sam-ordningsministeriets Erhvervsankenævn, som den 23. juli 1992 har givet  

 Finanstilsynet medhold i, at pensionsudbetalingerne i den pågældende sag skal  

 afdækkes forsikringsmæssigt.
Den bagvedliggende virksomhed, der yder disse  

 pensioner, har dog indbragt sagen for Landsretten.
Når Landsrettens afgørelse foreligger, vil tilsynet vende tilbage til  

 spørgsmålet om, hvorvidt de ydede tillæg skal afdækkes forsikringsmæssigt.  

 ...« Finanstilsynet har i den nedenfor omtalte redegørelse for sagen af 21.  

 marts 1995 med henvisning til K's redegørelse af 13. april 1994 nærmere  

 præciseret, hvilke pensionsordninger, der er omfattet af tilsynets afgørelse.  

 Det drejer sig om:
(udeladt) Over for Erhvervsankenævnet har klageren i klageskrivelsen af 1. august  

 1994 og en supplerende skrivelse af 27. januar 1995 med henvisning til det  

 til Finanstilsynet indsendte materiale afvist, at de pågældende pensionister  

 og medlemmer af pensionsordninger gennem årene skulle have erhvervet et  

 juridisk bindende tilsagn om supplerende udbetaling.
Som følge heraf er  

 selskabet heller ikke forpligtet til at fortsætte udbetalingerne, og  

 selskabet kan derfor heller ikke være forpligtet til at foretage  

 forsikringsmæssig afdækning.
Klageren oplyste iøvrigt i klageskrivelsen, at klagen skete ex tuto, og at  

 man ville vende tilbage til sagen, når denne havde været forelagt for  

 Holdingselskabet D A/S.
Ankenævnet satte behandlingen af klagesagen i bero  

 herpå.
Den 27. januar 1995 meddelte klageren, at man havde anmodet  

 holdingselskabet om en nærmere begrundelse for, at der ikke i de givne  

 tilsagn kan indlægges en juridisk forpligtelse.
Da klageren ikke havde fået  

 svar herpå, måtte klageren henholde sig til det foreliggende materiale og det  

 i klageskrivelsen anførte.
 Den 7. februar 1995 henledte ankenævnet parternes opmærksomhed på  

 ankenævnets kendelser af 23. juli 1992 (j.nr. 89-16.872), Årsberetning 1992,  

 s. 134 og 8. november 1993 (j.nr. 91-43.753), Årsberetning 1993, s. 136, og  

 at begge kendelser var indbragt for Østre Landsret.
 I en redegørelse til ankenævnet af 21. marts 1995 har Finanstilsynet  

 fastholdt sin afgørelse og bl. a udtalt:
 »Finanstilsynets afgørelse er baseret på Erhvervsankenævnets kendelse  

 af 23. juli 1992 (j.nr. 89-16.872). Det fremgår heraf, at ankenævnet lagde  

 vægt på følgende forhold:
a.
De omhandlede tillæg har været ydet gennem en lang årrække.
b.
Tillæggene har gennem årene været tildelt efter uændrede og ensartede  

 principper.
c.
Tillæggene udgør en væsentlig andel af de pågældendes samlede pension.
d.
Tillæggene har herved virket som en integreret del af den  

 pensionsordning, der var et led i de pågældendes ansættelsesvilkår.
 Der vil nedenfor blive redegjort for, at disse fire forhold også gælder  

 for de pensionsordninger, der er omfattet af Finanstilsynets afgørelse af 1.  

 juli 1994 ...
 Finanstilsynet skal indledningsvis pege på følgende - efter  

 Finanstilsynets opfattelse - modsætningsfyldte citater fra henholdsvis K's  

 skrivelse af 13. april 1994 ... til Finanstilsynet og K's skrivelse af 1.  

 august 1994 til Erhvervsankenævnet:
- »Det er min opfattelse, at der i hvert fald gennem årene er  

 erhvervet en berettiget forventning om, at de årlige gratifikationer ville  

 blive fortsat, således at pensionisterne, uanset om der oprindeligt har været  

 taget forbehold om den juridiske forpligtelse, har opnået et bindende tilsagn  

 om også at få den supplerende ydelse udbetalt.« - »På vegne A/S Forsikringsselskabet K skal jeg herved indbringe  

 Finanstilsynets afgørelser ..., idet der ikke ses at påhvile A/S  

 Forsikringsselskabet K en juridisk forpligtelse til at fortsætte de  

 pågældende udbetalinger og derfor heller ikke forpligtelse til at foretage  

 forsikringsmæssig afdækning.« Endvidere skal nævnes, at Finanstilsynet ikke har kunne finde anden  

 begrundelse for anvendelsen af de såkaldte 1-årsbevillinger end ønsket om at  

 undgå det lovmæssige krav om fundering.
I denne forbindelse skal følgende  

 citeres fra brev af 23. april 1964 til L, som er vedlagt K's skrivelse af 13.  

 april 1994 ... : »Vi kan af hensyn til pensionskasseloven kun give Dem  

 dette tilsagn for et år, men vi er indstillet på at forlænge tilsagnet, så  

 længe de lever.
Vi kan tilføje, at vi har haft flere tilsagn af denne art  

 løbende over for ældre medarbejdere, og et sådant tilsagn er aldrig blevet  

 forringet.« K anførte da også selv i skrivelsen af 13. april 1994, at »der er i  

 intet tilfælde foretaget en individuel vurdering af modtagerens behov eller  

 selskabets evne til at betale tillægsbeløbene«.
Af samme skrivelse  

 fremgår endvidere, at der indtil 1993 ikke havde været taget forbehold over  

 for pensionisterne om, at en del af pensionsydelsen var gratifikation.
Ad. a.
De omhandlede tillæg har været ydet gennem en lang  

 årrække.
 K har i skrivelse af 13. april 1994 ... oplyst, at selskabet ved samtaler  

 med tidligere medarbejdere havde konstateret, at gratifikationer var  

 forekommet i hvert fald siden 1930'- erne, dog kun i beskedent omfang, men  

 senere hen, i hvert fald siden 1974, var tillæggene bevilget generelt som  

 supplement til forsikringsbetingede udbetalinger.
Ad b og d.Tillæggene har gennem årene været tildelt efter uændrede og  

 ensartede principper.
Tillæggene har dermed virket som en integreret del af  

 den pensionsordning, der indgår som led i de pågældendes  

 ansættelsesvilkår.
K har i skrivelse af 13. april 1994 ... oplyst, at til pensionister, som  

 tidligere var medlemmer af de to nu opløste pensionskasser C's Pensionskasse  

 A og F's Pensionskasse, blev hvert år bevilget et beløb til fordeling,  

 opgjort som forskellen mellem de forsikringsbetingede udbetalinger og det  

 opgjorte »pensionsmål«.
Pensionsmålet var, at pensionen kom til at  

 svare til 2/3 af sidste 5 års gennemsnitsløn, dog mindst 50% af slutløn, og  

 således at pensionsydelsen blev dyrtidsreguleret.
 Dette pensionsmål blev aftalt og nedskrevet i forbindelse med opløsningen  

 af de to kasser i 1974. Af denne aftale, som er vedlagt som bilag til K's  

 skrivelse af 13. april 1994 ... fremgår, at mens tilsagn om dyrtidsregulering  

 blev taget under forbehold af, at selskabets økonomiske forhold tillod dette,  

 blev tilsvarende forbehold ikke taget vedrørende selve pensionsmålet.
K har endvidere oplyst i skrivelsen, at de øvrige pensionsordninger ...  

 der er omfattet af Finanstilsynets afgørelse, tilsvarende hvert år blev  

 bevilget beløb til fordeling blandt pensionister.
Alle ordninger er i de  

 senere år blevet fortolket ens svarende til oven for anførte pensionsmål.  

 Disse pensionsmål var dog blot en videreførelse og præcisering af en gældende  

 praksis.
 Dyrtidsreguleringen er blevet indstillet fra og med bevillingen for 1993.
Ad c.
Tillæggene udgør en væsentlig andel af de pågældendes samlede  

 pension.
 Finanstilsynet drager denne konklusion på grundlag af den til K's  

 skrivelse af 13. april 1994 ... vedlagte oversigt over gratifikationer.
 Der kan endvidere henvises til skrivelse af 1. oktober 1993 fra  

 C-selskabernes Pensionskasse for Assurandører (afviklingskasse) ... der  

 sammenholdt med pensionskassens regnskabstal for 1991 og 1992, jf. regnskab  

 for 1992 ... viser, at gratifikationstillæggene er i samme størrelsesorden  

 som den egentlige pension fra pensionskassen i de pågældende år.
For god ordens skyld skal nævnes, at såfremt Finanstilsynets afgørelse  

 stadfæstes, skal der ifølge K afsættes et beløb i størrelsesordenen 110 mio.  

 kr., jf.
K's skrivelse af 13. april 1994 ... ...' Den 10. maj 1995 afsagde Østre Landsret (3. afd. nr.
B - 2911-92) dom i  

 den sag, der vedrører ankenævnets kendelse af 23. juli 1992 (j.nr.  

 89-16.872). Sagen var anlagt mod Finanstilsynet.
Med to stemmer mod en tog  

 Landsretten Finanstilsynets frifindelsespåstand til følge, hvorved  

 Finanstilsynets og Erhvervsankenævnets afgørelser om, at nærmere bestemte  

 etårige bevillinger fra en bank til nogle pensionister skulle afdækkes  

 forsikringsmæssigt, stod ved magt.
Dommens præmisser er sålydende:
 »Dommerne Birte Lynæs og Østerborg udtaler:
De etårige bevillinger er under pensionskassens afvikling givet hvert år i  

 en meget lang årrække til alle pensionerede medlemmer af pensionskassen.  

 Beregningen af bevillingernes størrelse er sket efter ganske ensartede  

 principper, og således at de har kompenseret for dyrtiden.
Ydelserne har  

 udgjort en væsentlig andel af den udbetalte pension.
For de erhvervsaktive  

 medlemmer af pensionskassen er de etårige bevillinger i en meget lang årrække  

 indgået i de årlige meddelelser om beregningen af pensioner på tilsvarende  

 måde.
Både for de pensionerede og for de erhvervsaktive medlemmer af  

 pensionskassen må bevillingerne anses for givet i forbindelse med  

 ansættelsesforholdet.
Uanset at bevillingerne kun har været givet for et år ad gangen uden  

 tilsagn om fortsættelse, findes der efter det anførte at være opstået et  

 retskrav for alle pensionskassens medlemmer på pension beregnet efter den  

 hidtil fulgte praksis.
I henhold til § 1 i lov om tilsyn med  

 firmapensionskasser påhviler det banken at afdække denne forpligtelse, der  

 omfatter fremtidig pristalsregulering.
 Disse dommere stemmer derfor for at tage Finanstilsynets  

 frifindelsespåstand til følge.
 Dommer Bent Otken udtaler:
 I henhold til det, der af flertallet er anført om tilskudsbevillingerne,  

 findes der såvel hos allerede pensionerede som hos endnu erhvervsaktive  

 medlemmer af pensionskassen at være skabt en forventning om, at de årlige  

 bevillinger af pensionstilskud alt andet lige ville blive fortsat.
Det er imidlertid hvert år og ved de særlige henholdsvis i 1970 og 1982  

 givne lejligheder udtrykkeligt blevet tilkendegivet, at tilskuddene alene  

 blev bevilget for et år ad gangen.
Hverken princippet i funktionærlovens § 17  

 a, der vedrører ophør af et ansættelsesforhold, eller andre  

 retsgrundsætninger kan føre til, at der bortses fra disse tilkendegivelser.
 Der er derfor ikke grundlag for at antage, at pensionskassens medlemmer  

 har erhvervet retskrav mod banken på udbetaling af de omhandlede  

 pensionstilskud.
 Da ydelserne således ikke er omfattet af afdækningspligten i henhold til §  

 1 i lov om tilsyn med firmapensionskasser, jf. den tidligere lov om tilsyn  

 med pensionskasser, har Finanstilsynet ikke haft hjemmel til at pålægge  

 banken at foretage afdækning af ydelserne.
 Denne dommer stemmer herefter for at tage sagsøgers principale påstand til  

 følge.
Der træffes afgørelse efter stemmeflertallet.« Dommen er anket til Højesteret.
Såvel Finanstilsynets redegørelse som en kopi af landsrettens dom har  

 været sendt til klageren til eventuel udtalelse.
Den 22. maj 1995 svarede  

 klageren, at man, i det omfang landsretssagen havde lighedspunkter med  

 nærværende sag, kunne henholde sig til det af mindretallet afgivne votum.  

 Herudover havde klageren ingen bemærkninger.
 Ankenævnet udtaler:
Efter lov om tilsyn med firmapensionskasser § 1, stk. 1, skal  

 »ethvert løfte om pension (pensionstilsagn) i forbindelse med et  

 ansættelsesforhold« afdækkes i et forsikringsselskab eller en  

 pensionskasse.
Efter samme lovs § 1, stk. 2, nr. 2, gælder dette dog ikke for  

 pensionsløfter afgivet over for direktører eller disses efterladte.  

 Tilsvarende bestemmelser fandtes i den tidligere lov om tilsyn med  

 pensionskasser (lov nr. 183 af 11. maj 1935, senest: lovbekendtgørelse nr. 4  

 af 12. januar 1984 med senere ændringer), jf. dennes § 1, stk. 2.
Det fremgår af oplysningerne i sagen, at forsikringsselskabet C A/S,  

 henholdsvis forsikringsselskaber i C-koncernen eller selskaber fusioneret  

 hermed, i hvert fald siden 1974 har ydet tilskud til tidligere ansattes  

 pensionering.
Disse tilskud har år efter år været givet til de samme personer  

 efter faste og ensartede retningslinier, til dels på grundlag af aftaler med  

 vedkommende pensionskasser.
Tilskuddene har udgjort en væsentlig andel af de  

 pågældendes samlede pension og har virket som en integreret del af deres  

 pensionsordning.
Forsikringsselskabet har i et vist omfang over for  

 modtagerne anført, at tilskuddene kun blev bevilget for et år ad gangen, men  

 efter det oplyste er dette ikke sket konsekvent, og man har ikke anvendt et  

 sådant forbehold i tiden fra omkring midten af 1980'erne og indtil skrivelsen  

 af 11. december 1992.
På denne baggrund finder ankenævnet, at forsikringsselskabet såvel hos  

 modtagerne af pension som hos de endnu tjenestegørende ansatte, der er  

 omfattet af vedkommende pensionsordning, har skabt en berettiget forventning  

 om, at tilskuddene ville fortsætte, uanset at disse i et vist omfang  

 fremtrådte som etårige bevillinger.
Der er herved opstået et retskrav for de  

 pågældende på fortsat at modtage tilskuddene.
Dette retskrav må anses for et  

 pensionstilsagn, der er omfattet af den tidligere lov om tilsyn med  

 pensionskasser og nu af lov om tilsyn med firmapensionskasser.
Efter de foran  

 nævnte bestemmelser skal tilsagnet afdækkes forsikringsmæssigt.
Som følge af  

 den skete fusion påhviler pligten til at udrede tilskuddene og til at afdække  

 disse set i forhold til pensionister og ansatte klageren,  

 forsikringsselskabet K A/S.
Ankenævnet kan derfor tiltræde, at Finanstilsynet  

 i skrivelsen af 1. august 1994 meddelte klageren, at de pågældende  

 pensionstillæg skal afdækkes forsikringsmæssigt.
 Ankenævnet stadfæster herefter den påklagede afgørelse.
