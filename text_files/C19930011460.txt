 Direktoratet har i bekendtgørelse nr. 562 af 5. juli 1993 fastsat regler  

 om medlemmers pligt til at betale medlemsbidrag, kassens pligt til at  

 foretage modregning i dagpenge mv. og medlemmers mulighed for fritagelse for  

 betaling af medlemsbidrag.
 Bekendtgørelsens §§ 1-2 omhandler pligten til at betale medlemsbidrag,  

 herunder kassens modregningspligt, og der opregnes de persongrupper, der har  

 mulighed for/ret til fritagelse for betaling af medlemsbidrag.
 I bekendtgørelsens §§ 3-4 beskrives den fremgangsmåde, kassen skal følge,  

 når medlemmet ikke betaler sit medlemsbidrag rettidigt og konsekvenserne  

 heraf, samt muligheden for medlemmet for at få genoprettet sit medlemskab.
 Bekendtgørelsens § 5 omhandler den sanktion, medlemmet idømmes ved  

 genoprettelsen af medlemskabet.
Til § 1, stk. 1 Et medlem skal først betale kontingent fra det tidspunkt, fra hvilket  

 optagelsen har virkning.
 I overflytningssituationen mellem 2 kasser skal kontingentreguleringen ske  

 med virkning fra den dag, der af kasserne er fastsat for overflytningen.
 I tilfælde, hvor medlemmet overlader betalingen til trediemand som for  

 eksempel en bank, gælder de almindelige regler om betaling via trediemand,  

 hvilket indebærer, at medlemmet selv har ansvaret for, at betalingen sker  

 rettidigt.
 Betaling via bankernes (herunder også GiroBanks) automatiske  

 betalingsservice (PBS og PTG), anses for sket, når beløbet er debiteret  

 medlemmets konto.
 I tilfælde, hvor medlemmet har indgået aftale om, at kontingentet skal  

 betales over PBS/PTG, vil en for sen indbetaling, der udelukkende skyldes  

 fejl fra bankens/GiroBanks side, være rettidig, hvis der på sidste rettidige  

 indbetalingsdag er dækning på medlemmets konto, og hvis medlemmet over for  

 pengeinstituttet har reageret på kassens rykkerskrivelse.
 Ved betaling af kontingent via egen postgirokonto anses betaling for sket,  

 når beløbet er debiteret medlemmets girokonto.
 I tilfælde, hvor der sker betaling efter betalingsfristens udløb, og dette  

 udelukkende skyldes forsinkelse i postbesørgelsen i GiroBank, vil der være  

 tale om rettidig indbetaling, hvis der er dækning på medlemmets  

 postgirokonto, og medlemmet rettidigt har indsendt girokortet til GiroBank.
 Ved betaling af kontingent med check anses betalingen for sket, når  

 checken er kommet frem til kassen.
 Betaling på et posthus eller i en bank anses for sket på det tidspunkt,  

 hvor posthuset/banken datostempler girokortet som kvittering for, at betaling  

 er sket.
Til § 1, stk. 2 Kassen har pligt til at foretage modregning i forfaldne dagpenge og andre  

 forfaldne ydelser, der udbetales af kassen.
 Der er dog kun pligt til at modregne, hvis det fulde kontingent kan  

 modregnes.
 I de tilfælde, hvor kassen ikke kan foretage modregning, skal kassen  

 iværksætte rykkerproceduren, jf. bekendtgørelsens § 2.
Kassen skal, senest samtidig med at modregningen foretages, afgive en  

 modregningserklæring til medlemmet.
Dette kan f.eks. ske på den opgørelse,  

 som udleveres til medlemmet i forbindelse med dagpengeudbetalingen.
Til § 1, stk. 3 Hvis rykkeren vedrører såvel bidrag til den faglige organisation som til  

 arbejdsløshedskassen, skal det fremgå af rykkeren, hvilket beløb der skyldes  

 til kassen.
Medlemmet kan således undgå slettelse ved at betale alene dette  

 beløb.
Til § 2, stk. 1, nr. 1 Medlemmer, der deltager i faglige dagkurser, har mulighed for at blive  

 fritaget for betaling af kontingent, hvis kurset ikke er et led i en egentlig  

 uddannelse.
 Fritagelse for betaling af kontingent kan derfor ikke ske, hvis kurset er  

 en del af en kompetencegivende uddannelse, eller hvis kurset berettiger til  

 statens uddannelsesstøtte.
Til § 3, stk. 1 Kassen skal hver måned sende rykkere til de medlemmer, som er i  

 kontingentrestance for den forudgående måned.
Til § 3, stk. 3 Kassen kan ved udsendelsen af rykkeren opkræve et restancegebyr, som  

 betragtes som en del af det skyldige kontingent.
Medlemmet skal således  

 betale både kontigentet og gebyret for ikke længere at være i restance.
 Restancegebyret opkræves til dækning af de udgifter, kassen har ved at  

 skulle iværksætte rykkerproceduren.
 I de tilfælde, hvor kassen opkræver et restancegebyr, skal det af rykkeren  

 tydeligt fremgå, at medlemmet fortsat er i restance med betaling af  

 restancegebyret, selvom medlemmet har betalt medlemsbidraget inden  

 modtagelsen af rykkeren.
 Restancegebyret kan bortfalde, såfremt medlemmet er uden skyld i  

 iværksættelse af rykkerproceduren.
Til § 3, stk. 4 Betalingsfristen på 3 uger regnes fra dagen efter kassens afsendelse af  

 rykkeren.
 Hvis medlemmet godtgør, at rykkeren er kommet senere frem, skal 3 ugers  

 fristen regnes fra dette senere tidspunkt.
 Hvis 3 ugers fristen udløber på en lørdag, en helligdag eller en  

 søgnehelligdag, vil betaling foretaget på den førstkommende hverdag være  

 rettidig.
Til § 4 Kassen skal i sin afgørelse om slettelsen orientere medlemmet om, at der  

 er mulighed for at få genoprettet medlemskabet, hvis restancen betales inden  

 for en frist på 4 uger.
 Genoprettelse forudsætter, at hele det skyldige kontingent betales inden  

 for 4 ugers fristen.
 Fristen regnes fra dagen efter kassens afsendelse af afgørelsen.
 Dokumentation for afsendelse af afgørelse om slettelse kan enten bestå af  

 en kvittering fra postvæsenet om, at afgørelsen er indleveret til afsendelse  

 eller er fremsendt som anbefalet post.
 Hvis medlemmet godtgør, at afgørelsen er kommet senere frem, vil 4 ugers  

 fristen dog skulle regnes fra dette senere tidspunkt.
 Virkningen af genoprettelse af medlemskabet er, at medlemsperioden anses  

 for uafbrudt.
 Genoprettelse af medlemskabet sker fra det tidspunkt, hvor medlemmet har  

 betalt hele det skyldige kontingent.
 Over for de medlemmer, hvis medlemskab bliver genoprettet, vil kassen  

 skulle iværksætte rykkerproceduren igen, hvis medlemmet er i mere end 1  

 måneds restance på genoprettelsestidspunktet.
Til § 5 Karantænen kan kun udstås for dage, hvor medlemmet er berettiget til  

 dagpenge eller andre ydelser fra kassen.
Karantænen vil derfor ikke kunne  

 udstås samtidig med en anden idømt sanktion.
Til § 6 Denne vejledning træder i stedet for direktoratets vejledning af 6. juli  

 1983 om fritagelse for betaling af medlemsbidrag og direktoratets cirkulære  

 af 19. september 1983 om slettelse af arbejdsløshedskassemedlemmer, der  

 undlader at indbetale medlemsbidrag.
