Nr BSF 111 Forslag til folketingsbeslutning om ændring af udlændingeloven Fremsat af Birthe Rønn Hornbech (V) Inge Dahl-Sørensen (V) Svend Aage  

 Jensby (V) Erling Oxdam (V) Ulla Tørnæs (V) Helge Adam Møller (KF) Bendt  

 Bendtsen (KF) Brian Mikkelsen (KF) Gitte Seeberg (KF) John Vinther (KF) den 1. april 1997 Folketinget opfordrer regeringen til snarest muligt ved starten af det nye folketingsår og senest 1. november 1997 at fremsætte de fornødne lovforslag og foretage de fornødne ændringer i bekendtgørelser, cirkulærer og andre administrative forskrifter i overensstemmelse med nedenstående:
 1. Flygtninge tildeles midlertidig opholdstilladelse inden for de første 7  

 års ophold i Danmark.
 2. Grundlaget for flygtninges opholdstilladelser skal løbende vurderes med  

 henblik på forlængelse eller inddragelse.
3. Retskravet på familiesammenføring ophæves.
Familiesammenføring for  

 indvandrere betinges af selvforsørgelse.
Retten til familiesammenføring for  

 asylansøgere, der endnu ikke har fået opholdstilladelse, ophæves.
 4. Sagsbehandlingstiderne afkortes væsentligt, og uidentificerede  

 asylansøgere udsendes.
5. Flere sager udtages til behandling i åbenbart grundløs-proceduren, og  

 Dansk Flygtningehjælps vetoret afskaffes.
Dansk Flygtningehjælps status  

 kulegraves.
 6. Afslag på asyl medfører omgående udsendelse.
 7. Forbedrede fingeraftryksregler.
 8. Indsatsen mod fupasylansøgere forstærkes.
9. Kursen mod kriminelle udlændinge skærpes, og udvisningsreglerne  

 strammes betragteligt.
Personer, der er dømt for organiseret kriminalitet,  

 udvises for bestandig.
10. Strafferammen for menneskesmugling fastsættes til 4 år.
Forbrydelsen  

 beskrives i straffeloven.
Bemærkninger til forslaget Almindelige bemærkninger Med vedtagelsen af Traktaten om Den Europæiske Union skabtes nye  

 muligheder for at udvikle samordnede løsninger og retningslinjer også på  

 flygtninge- og indvandrerområdet.
 Det er forslagsstillernes opfattelse, at det går alt for trægt med at  

 opstille en fælles europæisk politik for flygtninge og indvandrere.
Med befolkningseksplosionen og den gabende afgrund mellem rige og fattige  

 lande og med de økonomiske og økologiske katastrofer kan antallet af  

 personer, der begiver sig på vandring, mangedobles.
Dertil kommer, at f.eks.  

 etniske og religiøse stridigheder i Nordafrika og Mellemøsten kan føre til  

 forøgelse af flygtningestrømme mod Europa.
Allerede i dag er snesevis af  

 millioner på flugt eller vandring.
Det store pres på Europa i de senere år har allerede medført enorme  

 udgifter for enkeltlandene, herunder Danmark, der i dag anvender milliarder  

 af kroner på at huse flygtninge i et af verdens dyreste lande.
Det begrænser  

 mulighederne for at frigøre de nødvendige ressourcer til at sætte langt mere  

 målrettet ind over for årsagerne til flugt og vandring.
Groft sagt forgylder de vestlige lande de få, der har haft held, mulighed  

 og styrke til at komme til Europa, men lader flygtninge og andre nødstedte i  

 de fattige lande i stikken.
For de samme midler, der i dag anvendes på  

 spontanasylsøgere i Danmark og EU, ville man kunne hjælpe langt flere  

 mennesker i den fattige del af verden.
I det omfang EU-landene må modtage flygtninge, bør de pågældende visiteres  

 gennem flygtningelejre i nærområdet.
Beskyttelsen i et EU-land bør være  

 midlertidig og opholdet i et EU-land bør give mulighed for oplæring i  

 demokrati samt dygtiggørelse, der kan anvendes i hjemlandet, når forholdene  

 tillader det.
 En sådan midlertidig beskyttelse bør følges op af en genbosætningspolitik,  

 der dels hjælper den enkelte til at rejse hjem og etablere sig, og dels i  

 forbindelse med flygtningens tilbagevenden yder direkte hjælp til det  

 pågældende lands infrastruktur m.v.
 Regeringen bør arbejde for en fælles politik, der bygger på den  

 overordnede europæiske målsætning, at landene enes om at opprioritere  

 indsatsen til mere hjælp på stedet og i nærområderne, ligesom flygtninge, der  

 får opholdstilladelse i Fællesskabet, som udgangspunkt kun får midlertidig  

 opholdstilladelse de første 7 år.
Misbruget af asylinstituttet er et stigende problem.
Kun gennem en fælles  

 EU-asylprocedure kan man undgå, at asylinstituttet misbruges til indvandring  

 af personer, der ikke har krav på beskyttelse.
Der bør derfor arbejdes hen  

 imod en harmonisering på asylrettens område, ikke blot hvad angår reglerne  

 for sagsbehandling.
Der bør tillige arbejdes hen imod en fælles definition af  

 flygtningebegrebet og fælles betingelser for at opnå asyl og humanitær  

 opholdstilladelse.
 For at undgå, at misbrugere af asylinstituttet rejser fra det ene land til  

 det andet, bør der snarest oprettes et fælles fingeraftryksregister, ligesom  

 bestående informationssystemer til gensidig information løbende må forbedres.
Et stadig snævrere politisamarbejde vedrørende uidentificerede asylsøgere,  

 illegal indvandring og menneskesmugling er nødvendig.
Fællesaftaler om fri  

 grænsepassage må nødvendigvis følges op af flere baglandspatruljer, ligesom  

 der bør arbejdes hen imod fælles regler for strafforfølgning af personer, der  

 bistår illegale indvandrere eller huser eller beskæftiger personer, der er  

 ulovligt indrejst eller ulovligt opholder sig i et EU-land, efter at  

 udsendelsesbeslutning er truffet.
 Effektiv indrejsekontrol ved Fællesskabets ydre grænser, herunder  

 forbedret indsats mod afsløring af falske og forfalskede rejsedokumenter,  

 fælles visumregler og fælles aftaler med oprindelseslande og transitlande om  

 tilbagetagelse, er forudsætningen for, at fri bevægelighed mellem  

 Fællesskabets lande kan fungere.
Bemærkninger til forslagets enkelte punkter Ad 1 Det er udtryk for en fejlslagen flygtningepolitik nærmest pr. automatik at  

 gøre flygtninge til indvandrere.
Ingen internationale konventioner pålægger  

 Danmark at gøre flygtninge til indvandrere.
Der stilles forslag om, at alle opholdstilladelser til flygtninge tildeles  

 med henblik på midlertidigt ophold.
Opholdstilladelserne skal gøres  

 tidsbegrænset.
Først efter 7 års uafbrudt ophold skal der være mulighed for  

 at erhverve opholdstilladelse med henblik på varigt ophold.
Grænsen på 7 år  

 er fastsat, fordi den, der har haft lovligt ophold i 7 år, såfremt  

 betingelserne i øvrigt er opfyldt, normalt vil være berettiget til dansk  

 statsborgerskab.
Ad 2 Mange personer, der har erhvervet opholdstilladelse, rejser jævnligt frem  

 og tilbage mellem Danmark og det land, de er flygtet fra.
Der er dermed skabt  

 en formodning for, at de pågældende kan repatrieres uden at blive udsat for  

 forfølgelse.
Kun hvor de pågældende fortsat opfylder betingelserne for at få  

 opholdstilladelse, bør tilladelserne forlænges.
Endvidere skal Udlændingestyrelsen være forpligtet til at genoptage sager,  

 hvor f.eks. kommunerne rejser tvivl om opholdsgrundlaget.
Der kan her  

 henvises til, at ministeren over for Retsudvalget har nægtet at genoptage en  

 konkret sag, hvor en kommune havde rejst tvivl om, hvorvidt en storfamilie,  

 der hævdede at komme fra Somalia, overhovedet stammede fra dette land, idet  

 det under integrationsarbejdet blev afsløret, at de pågældende intet kendskab  

 havde til Somalia.
Det bør være en selvfølge, at Udlændingestyrelsen i  

 sådanne sager omgående undersøger, om der er givet opholdstilladelse under  

 falske foregivender.
Ad 3 Danmarks regler om familiesammenføring går langt ud over, hvad Danmark er  

 forpligtet til efter internationale konventioner.
Familiesammenføringsregler skal beskytte familiens enhed.
Den, der har  

 fået flygtningestatus i Danmark, skal naturligvis have mulighed for i Danmark  

 at blive familiesammenført med ægtefælle og børn fra et i forvejen bestående  

 ægteskab.
Der er imidlertid ikke tale om beskyttelse af familiens enhed, når  

 indvandrere i 3. generation ved arrangerede ægteskaber fortsat har retskrav  

 på at blive familiesammenført med personer fra hjemlandet.
Tværtimod strider  

 arrangerede ægteskaber mod danske frihedsbegreber.
Det findes mere naturligt,  

 at disse ægtepar, der efter en samlet vurdering har nærmere tilknytning til  

 det oprindelige hjemland, netop familiesammenføres i dette land frem for i  

 Danmark.
 Derfor bør retskravet for disse arrangementer ophæves.
 På trods af indvandrerstoppet og stramning af reglerne om  

 familiesammenføring i 1992 er antallet af familiesammenføringer steget  

 kraftigt.
 Generelt bør det for familiesammenføring med herboende indvandrere være en  

 betingelse, at de pågældende over for hjemkommunen i Danmark kan dokumentere,  

 at de kan forsørge sig selv og i en årrække giver afkald på offentlig  

 forsørgelse.
Ved stramningen af familiesammenføringsreglerne i 1992 indgik  

 forligspartierne en aftale om, at asylsøgere ikke i asylfasen skulle kunne  

 blive familiesammenført med herboende.
Dette løfte har Socialdemokratiet  

 aldrig indfriet.
Det foreslås nu, at denne aftale udmøntes i en lovændring.
Det er kendt, at adskillige asylsøgere, der får afslag inden udrejse,  

 indgår ægteskab med herboende for på den måde at få opholdstilladelse.
Den  

 form for misbrug ønsker forslagsstillerne standset ved en lovændring.
Ad 4 De lange sagsbehandlingstider er i sig selv med til at tiltrække flere  

 asylsøgere.
Når asylsøgere er vidende om, at man blot ved at begære asyl kan  

 få forsørgelse efter det danske niveau og ved modvilje mod at medvirke til  

 sagens opklaring kan forhale sagen, vil der fortsat være en interesse for  

 »asylhackere« i at søge til Danmark.
I valgkampen op til valget 1994 udsendte indenrigsministeren flere  

 pressemeddelelser, hvori det blev oplyst, at sagsbehandlingstiden for  

 asylsager var få uger.
Få måneder efter dokumenterede Finansministeriets  

 turnusundersøgelse, at der herskede kaotiske forhold i det daværende  

 direktorat for udlændinge.
Senere måtte indenrigsministeren indrømme, at den  

 fine statistik alene skyldtes, at man havde udtaget helt nye og lette sager  

 til en særlig hastebehandling, medens andre meget gamle sager forblev  

 ubehandlet.
Senest har indenrigsministeren efter kritik fra Dansk Røde Kors måttet  

 indrømme, at adskillige sager har været under behanlding i årevis og endnu  

 ikke er afsluttet.
Ministeren har således selv før nytår oplyst, at  

 gennemsnitsbehandlingstiden er 226 dage pr. 19. december 1996. Heri er  

 indbefattet sager, der behandles efter særlige hasteprocedurer.
 Forslagsstillerne finder det helt utilfredsstillende, at  

 sagsbehandlingstiderne fortsat er så lange til trods for, at der er tilført  

 ekstrabevillinger til området og personalet er udvidet ganske betragteligt og  

 fortsat er umenneskeligt overbebyrdet på grund af manglende styring og mangel  

 på en hensigtsmæssig personalepolitik.
Det langsommelige asylsystem medfører endnu flere rykkere og dermed mere  

 arbejde og endnu længere sagsbehandlingstid.
Det langsommelige system er  

 naturligvis kendt af asylsøgere, der har en interesse i at trække sagerne i  

 langdrag.
Endelig finder forslagsstillerne det helt urimeligt, at personer, der ikke  

 vil medvirke til asylsagens gennemførelse og f.eks. nægter at oplyse deres  

 identitet, kan blive forsørget og få betalt hotelophold og udbetalt  

 lommepenge.
De pågældende bør efter forslagsstillernes mening frihedsberøves  

 samtidig med, at de mister deres ret til lommepenge.
Ad 5 Forslagsstillerne ønsker flere sager udtaget til behandling ved  

 hasteprocedure.
Praksis virker bremsende på andre, der i udsigtsløse tilfælde  

 ønsker at søge asyl, ligesom det er afgørende, at der ved behandling af flere  

 sager i åbenbart grundløs-proceduren frigøres væsentlige ressourcer hos  

 myndighederne til gavn for personer, der har krav på asyl og dermed kan få  

 deres sag hurtigere behandlet.
Den 17. februar 1997 kunne Berlingske Tidende under overskriften  

 »Lynafslag på asyl bremset« meddele at Udlændingestyrelsen har  

 måttet indrette sin sagsbehandling efter Dansk Flygtningehjælp.
Claes Nilas,  

 der er direktør for Udlændingestyrelsen, udtalte i samme reportage, at Dansk  

 Flygtningehjælp har 50 pct. indflydelse på sagerne.
 Forslagsstillerne finder det betænkeligt, at en privat organisation, der  

 modtager store offentlige tilskud til integration af flygtninge, i så  

 afgørende grad skal have indflydelse på asylsagsbehandlingen.
Forslagsstillerne ønsker hele Dansk Flygtningehjælps status taget op til  

 overvejelse.
Forslagsstillerne finder det betænkeligt, at Dansk  

 Flygtningehjælp dels er en privat organisation, dels finansieres af det  

 offentlige, dels har sæde i lovforberedende kommissioner og dels er part i  

 asylsagsbehandlingen og tilmed for skatteyderfinansierede midler skal  

 administrere integrationen af flygtninge.
Dansk Flygtningehjælp er blevet et fordyrende og forsinkende led i  

 asylproceduren.
Dansk Flygtningehjælps status er udtryk for en  

 magtsammenblanding, der er uden sidestykke i Danmark.
Ad 6 Udsendelsesfasen udgør et selvstændigt problem.
 Det er vigtigt, at der sker udsendelse lige efter, at der er givet afslag  

 på asyl, og at personer, der skal udsendes, ikke får mulighed for at unddrage  

 sig udsendelsen.
Indenrigsministeren har i årevis haft ansvaret for, at det ikke af  

 statistikkerne har været muligt at konstatere, hvor mange asylsøgere der  

 efter afslag på asyl forbliver illegalt i Danmark.
Statistikkerne har kun  

 vist, hvor mange personer der er påset udrejst, og hvor mange der er skønnet  

 udrejst.
De såkaldte skønnede udrejste omfatter de personer, politiet ikke har  

 kunnet finde.
Ifølge indenrigsministerens forskrifter for politiet skal  

 politiet efter få måneder ophøre med at lede efter de pågældende, og der skal  

 ske indberetning til indenrigsministeren med henblik på evt. udstedelse af  

 humanitær tilladelse.
 Der findes ikke oplysninger om, hvor mange personer der illegalt opholder  

 sig i Danmark, idet personer, der har gemt sig for myndighederne efter afslag  

 på asyl, kun er efterlyst i en kortere periode.
 Forslagsstillerne har gang på gang efterlyst ærlige statistikker, hvoraf  

 det klart fremgår, hvor mange personer der rent faktisk er udrejst, og hvor  

 mange personer man intet aner om.
 Antallet af personer, hvor hjemsendelse bevisligt ikke har fundet sted,  

 andrager i følge Det Fri Aktuelt 14. februar 1997 omkring 1.000. Chefen for  

 Rigspolitichefens udlændingeafdeling Jørgen Tagge, oplyser samme dag, at  

 mange af de tusind udsendelsessager har trukket ud et år, efter at afslag på  

 asyl blev givet.
 Forslagsstillerne finder, at den omstændighed, at myndighederne ikke aner,  

 hvor mange asylsøgere der har fået afslag, og som rent faktisk lever illegalt  

 i Danmark, er stærkt utilfredsstillende.
 Forslagsstillerne finder det endvidere forkasteligt, at  

 indenrigsministeren ikke har taget affære, men blot, når sagerne bliver nævnt  

 i dagspressen, den ene gang efter den anden forsikrer om, at procedurerne vil  

 blive strammet op, uden at dette dog er sket.
Ad 7 Forslagsstillerne har gang på gang påpeget, at fingeraftryksreglerne er  

 helt utilstrækkelige.
Dagspressen har gentagne gange tillige påvist dette.  

 Rigspolitichefen har i en rapport fra december 1996 påvist, hvordan  

 mangelfulde fingeraftryksregler har medført, at en efterlyst drabsmand kunne  

 gå fri.
 Det foreslås derfor, at der gives politiet mulighed for at tage  

 fingeraftryk af alle asylsøgere, dog med respekt for internationale  

 konventioner på området.
Det er aldeles utilfredsstillende, at indenrigsministeren ikke for længst  

 har forsøgt at stoppe dette hul i lovgivningen, men tværtimod i medierne  

 forsøger at fremstille egen forsømmelse som en mangel i  

 EU-flygtningesamarbejdet.
Hullet i den danske lovgivning har intet med  

 EU-reglerne at gøre.
 Som reglerne er i dag, er der frit spil for asylsøgere, der bruger falsk  

 identitet, og som derfor kan få opholdstilladelse, selv om de tidligere er  

 blevet nægtet asyl.
Indenrigsministeren har gentagne gange anført, at hun intet har til overs  

 for asylsøgere, der misbruger systemet.
Alligevel har ministeren nægtet  

 politiet at krydstjekke fingeraftryk i udlændingeregistret med  

 kriminalregistret og omvendt, ligesom udvekslingsreglerne med andre lande er  

 helt utilstrækkelige.
Allerede den 9. august 1996 kunne Jyllands-Posten oplyse, at  

 Udlændingestyrelsen i halvandet år havde behandlet en asylsag uden at opdage,  

 at en 33-årig kurdisk asylsøger i flere år havde været eftersøgt af Interpol.  

 Den pågældende var efterlyst for drab i Tyrkiet og blev kun afsløret ved en  

 tilfældighed, da han kom i kontakt med det danske politi.
Sagen er tillige  

 omtalt i Rigspolitichefens redegørelse fra december 1996.
Forslagsstillerne finder det helt uforståeligt, at indenrigsministeren  

 ikke for længst har fremsat lovforslag, således at der ved første afvisning  

 af en udlænding optages fingeraftryk, der lagres i en søgbar fil, der kan  

 udveksles med kriminalregistret som anbefalet af Rigspolitichefen.
Ligeledes  

 bør der ved efterlysninger fra udlandet kunne søges i samtlige fingeraftryk  

 optaget af udlændinge og ikke blot i kriminalregistret uden adgang til  

 udlændingeregistret.
 Endelig bør der være mere vidtgående adgang til at spørge på udlændinges  

 fingeraftryk hos udenlandske politimyndigheder.
Ad 8 FN's flygtningekonventions regler omfatter personer, der er personligt  

 forfulgt og søger beskyttelse i et andet land.
Forslagsstillerne finder, at hensigten med flygtningekonventionen er  

 totalt udhulet.
Dels planlægges flygtningerejser meget nøje, og det er  

 flygtningene selv, der udpeger det land, de ønsker at flygte til.  

 Forslagsstillerne finder ikke, at det er i overensstemmelse med  

 flygtningekonventionens intentioner om, at flygtninge flygter fra noget og  

 ikke til et bestemt land.
 Flygtningestrømmen ledes i højere og højere grad af professionelle  

 menneskesmuglere, der udnytter fattigdomsflygtningenes drøm om en bedre  

 tilværelse.
Det kan man ikke bebrejde fattigdomsflygtninge.
Men man kan bebrejde det  

 danske system, at der ikke for længst er taget højde herfor.
De danske flygtningeregler bygger på en forudsætning om, at en flygtning  

 straks ved grænsen, hvor han er kommer i sikkerhed, anmoder om asyl.
Dette er  

 imidlertid efterhånden snarere undtagelsen end reglen.
I stedet dukker asylansøgerne op i Sandholmlejren uden papirer og med  

 indstuderede forklaringer om, hvorfra de kommer, og ad hvilke ruter de har  

 rejst.
Undersøgelser hos politiet har vist, at adskillige er rejst fra andre  

 europæiske lande, hvor de er blevet nægtet asyl.
Politiet har adskillige  

 gange til dagspressen udtalt, at der ikke er de fornødne ressourcer til at  

 tackle problemet.
 Forslagsstillerne finder, at det af hensyn til den præventive effekt og  

 den folkelige forståelse er helt afgørende, at der afsættes ressourcer til  

 politiet til at optrævle den organiserede indrejse i Danmark og i det hele  

 taget bekæmpe indrejsemisbruget.
 Så længe asylsøgere ved, at man er i sikkerhed i Danmark og omgående er  

 sikret forsørgelse efter dansk niveau, og ved, at det kan betale sig at  

 trække tiden ud, vil der være asylmisbrugere.
Indenrigsministeren har i medierne gang på gang ladet forstå, at der vil  

 blive grebet ind.
Men der er intet sket.
Tværtimod har indenrigsministeren  

 givet indtryk af, at ministeren slet ikke er vidende om, at kun få asylsøgere  

 henvender sig ved grænsen.
Dette har været særlig åbenbart i de tilfælde,  

 hvor ministeren over for offentligheden har givet urigtige oplysninger om,  

 hvad Danmark kunne foretage sig, såfremt bosniske asylsøgere fra Tyskland  

 ville begynde at rejse til Danmark.
Indenrigsministeren udtalte således i tv,  

 at disse asylsøgere umiddelbart ville kunne udsendes til Tyskland.
Dette er  

 imidlertid ikke rigtigt.
Såfremt tusinder af bosniske flygtninge fra Tyskland  

 henvender sig i Sandholmlejren og nægter at oplyse, hvorledes de er kommet  

 til Danmark, vil de ikke uden videre kunne sendes tilbage til Tyskland.
Ad 9 Forslagsstillerne ønsker en konsekvent politik over for kriminelle  

 udlændinge.
Dette vil også gavne den folkelige forståelse for, at Danmark  

 skal hjælpe lovlydige på flugt.
 Forslagsstillerne findet det stærkt utilfredsstillende, at  

 indenrigsministeren, der i årevis har lovet at komme med forslag om stramning  

 af udvisningsreglerne, nu over for Folketinget har oplyst, at der formentlig  

 ikke vil blive fremsat forslag i denne folketingssamling.
 Kriminelle asylansøgere bør ved forsætlige straffelovsovertrædelser uanset  

 kriminalitetens omfang omgående frihedsberøves, samtidig med at deres asylsag  

 og straffesag fremskyndes, dog med respekt for internationale konventioner på  

 området.
Reglerne for udvisning efter begået kriminalitet for personer, der har  

 opholdstilladelse, skal strammes væsentligt, og dom for organiseret  

 kriminalitet bør altid medføre udvisning for bestandig.
Ministerens mulighed  

 for administrativt at omgøre en udvisningsdom skal fjernes.
Pesoner, der er  

 udvist for bestandig, skal ikke senere kunne få indrejsetilladelse i Danmark.
Reglerne for afsoning for udlændinge skal strammes.
Udgang bør som  

 hovedregel ikke finde sted.
Til gengæld vil forslagsstillerne ikke udtale sig  

 imod, at personer, der udvises for bestandig, kun udstår en del af straffen i  

 Danmark.
 I forbindelse med stramning af reglerne over for kriminelle finder  

 forslagsstillerne, at udlændinge, der kommer til Danmark, skal informeres om  

 danske love og konsekvenserne af at overtræde lovene.
Ad 10 Menneskesmugling for vindings skyld er en modbydelig udnyttelse af andres  

 ulykke og elendighed og er med til generelt at øge befolkningens uvilje mod  

 udlændinge i Danmark.
Skriftlig fremsættelse Birthe Rønn Hornbech (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af udlændingeloven.
(Beslutningsforslag nr.
B 111).
Beslutningsforslaget demonstrerer indenrigsministerens forsømmelser og  

 undladelse af at styrke mulighederne for en mere stringent dansk  

 udlændingepolitik.
Dette er, som forslaget viser, muligt uanset EU - trods  

 indenrigsministerens forsikringer om det modsatte.
 Forslaget er udtryk for ønsket om en dynamisk flygtningepolitik, der kan  

 hjælpe flere for de samme midler.
 Forslagets formål er bl.a. at styrke og fremme sagsbehandlingen for de  

 asylsøgere, der har krav på asyl, og begrænse indvandreres mulighed for  

 familiesammenføring, hvor tilknytningsforholdet til et andet land er større.
 Der stilles forslag om, at alle opholdstilladelser til flygtninge tildeles  

 med henblik på midlertidigt ophold, ligesom grundlaget for flygtninges  

 opholdstilladelser løbende skal vurderes med henblik på, om de skal forlænges  

 eller inddrages.
 Forslagsstillerne ønsker flere sager udtaget til behandling ved  

 hasteprocedure, ligesom Dansk Flygtningehjælps status skal kulegraves.
 Sagsbehandlingstiden skal væsentligt afkortes og fingeraftryksreglerne  

 forbedres.
Forslagsstillerne finder, at de manglende eller langsommelige udsendelser  

 udgør et meget stort problem.
Der findes ikke oplysninger om, hvor mange  

 personer der illegalt opholder sig i Danmark, idet personer, der har gemt sig  

 for myndighederne efter afslag på asyl, kun er efterlyst i en kortere  

 periode.
De danske flygtningeregler bygger på en forudsætning om, at en flygtning  

 straks ved grænsen, hvor han er kommet i sikkerhed, anmoder om asyl.
Dette er  

 imidlertid efterhånden snarere undtagelsen end reglen.
 Forslagsstillerne finder, at det af hensyn til den præventive effekt og  

 den folkelige forståelse er helt afgørende, at der afsættes ressourcer til  

 politiet til at optrævle den organiserede indrejse i Danmark og i det hele  

 taget bekæmpe indrejsemisbruget.
 Det foreslås endelig, at reglerne for udvisning efter begået kriminalitet  

 for personer, der har opholdstilladelse, skal strammes væsentligt, og at dom  

 for organiseret kriminalitet altid bør medføre udvisning for bestandig.
 Strafferammen for menneskesmugling ændres til 4 år.
