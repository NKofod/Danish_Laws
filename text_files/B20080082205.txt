Bekendtgørelse om klage over årsopgørelsen I medfør af skatteforvaltningslovens § 5, stk. 5, jf. lovbekendtgørelse nr. 907 af 28. august 2006, som ændret ved § 1 i lov nr. 527 af 17. juni 2008, fastsættes følgende:
 § 1. En klage over en årsopgørelse til skatteankenævnet eller Landsskatteretten indsendes skriftligt og begrundet til told- og skatteforvaltningen inden udløbet af fristen for påklage af ansættelsen, jf. skatteforvaltningslovens § 5, stk. 4. Klagen indsendes dog ikke til told- og skatteforvaltningen, hvis klageren tidligere har modtaget særskilt underretning om ansættelsen, og klagen omfatter forhold heri, jf. skatteforvaltningslovens § 20, stk. 1 og 2. I så fald sendes klagen direkte til skatteankenævnet eller Landsskatteretten, jf. skatteforvaltningslovens § 5, stk. 2. Det gælder også, selv om klagen tillige omfatter forhold i årsopgørelsen, som ikke er omhandlet i den særskilte underretning.
 § 2. Indsendes en klage over årsopgørelsen omfattet af § 1, 1. pkt., til told- og skatteforvaltningen efter klagefristens udløb, videresender told- og skatteforvaltningen straks sagen til skatteankenævnet eller Landsskatteretten til afgørelse af, om særlige omstændigheder i sagen taler for, at klagen trods fristoverskridelsen behandles, jf. skatteforvaltningslovens § 36, stk. 2, og § 42, stk. 1.
 Stk. 2. Klageinstansen sender snarest muligt sin afgørelse efter stk. 1 til klageren med kopi til told- og skatteforvaltningen.
§ 3. Told- og skatteforvaltningen kan på baggrund af klagen træffe en ny afgørelse i sagen, hvorefter klager gives helt eller delvist medhold.
Afgørelsen skal meddeles klager senest 14 dage efter, at sagen er fuldt oplyst for myndigheden.
 Stk. 2. Hvis told- og skatteforvaltningen efter en fornyet vurdering ikke finder grundlag for at ændre afgørelsen, eller hvis told- og skatteforvaltningen kun finder grundlag for at give klager delvist medhold, og klager i den anledning fastholder klagen, videresender told- og skatteforvaltningen klagen til skatteankenævnet eller Landsskatteretten sammen med en udtalelse om sagen.
Stk. 3. Det skal fremgå af udtalelsen, hvis der er punkter i den påklagede afgørelse, der anses for urigtige og begrundelsen herfor.
Med udtalelsen skal følge i original eller kopi:
 1) Klagen.
 2) Den afgørelse, der klages over.
 3) Dokumenter, som klageren har ønsket at anvende som bevis.
 4) En eventuel klageafgift til Landsskatteretten.
 Stk. 4. Meddelelse om, at klagen fastholdes, jf. stk. 2, skal være modtaget af told- og skatteforvaltningen senest 1 måned efter, at klager har modtaget meddelelse om, at told- og skatteforvaltningen kan give delvist medhold i klagen.
 § 4. Bekendtgørelsen træder i kraft den 15. august 2008.
