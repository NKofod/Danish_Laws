(Til alle friskoler, private  

 grundskoler, private gymnasier med grundskoleafdeling samt private  

 grundskolekurser) Hermed udsendes Undervisnings- og Forskningsministeriets cirkulære af 14.  

 juli 1989 om klassificering af stillinger som børnehaveklasseleder, lærer,  

 viceskoleinspektør og skoleleder ved friskoler, private grundskoler samt  

 private gymnasier med grundskoleafdeling m.v. (frie grundskoler).
 Cirkulæret erstatter klassificeringscirkulæret af 18. januar 1988.
Det er af hensyn til brugerne udsendt som et nyt cirkulære om  

 klassificering af stillinger som børnehaveklasseleder, lærer,  

 viceskoleinspektør og skoleleder.
Der er dog alene i §§ 5, 6, 7 og 8 nye  

 bestemmelser for klassificering af skoleledere og viceskoleinspektører, der  

 ændrer i de bestående regler for disse stillingers klassificering.
 Cirkulæret har virkning fra 1. april 1988.
 Tillæggene i cirkulæret er i årligt grundbeløb pr. 1. oktober 1984.
 Bestemmelserne i §§ 1-4 vedrørende børnehaveklasseledere og lærere er  

 uændrede.
Bestemmelserne vedrørende klassificering af stillinger som skoleleder og  

 viceskoleinspektør samt pointberegningen til brug for klassificeringen er som  

 sagt nye.
Bemærkninger følger nedenfor i tilknytning til de enkelte  

 bestemmelser.
 Arbejdet med indplaceringen af skoleledere og viceskoleinspektører foregår  

 for tiden i Frie Grundskolers Fællesråd, men endelig indplacering og  

 meddelelse herom over for skolerne afventer endelige retningslinier fra  

 Undervisnings- og Forskningsministeriet.
 Udover klassificeringscirkulæret gælder andre cirkulærer, hvorefter der  

 ydes tillæg, nemlig cirkulære af 22. marts 1988 som senest ændret 30. maj  

 1988 om tillæg for skemalagte undervisningstimer, cirkulære af 12. juli 1989  

 om henholdsvis godtgørelse for skemalagt undervisning og kostinspektion på  

 ubekvemme tidspunkter, som ydes til lærere ved private grundkostskoler med  

 kostafdeling samt cirkulære om ulempegodtgørelse af 3. juli 1989.
 Endvidere ydes tillæg til ledere ved friskoler med kostafdeling i  

 overensstemmelse med cirkulæreskrivelse af 22. juni 1989.
 Der er den 27. december 1988 indgået aftale mellem Finansministeriet og  

 Lærernes Centralorganisation om klassificering af stillinger som førstelærer,  

 skoleinspektør og viceskoleinspektør i folkeskolen.
 Denne aftale finder tilsvarende anvendelse ved frie grundskoler m.v. med  

 de modifikationer, der følger af forskellen mellem de to skoleformer.
Overgangsbestemmelser Eksisterende stillinger klassificeres pr. 1. april 1988 i overensstemmelse  

 med de i cirkulæret fastsatte regler og på grundlag af et for skolen pr. 1.  

 september 1987 efter reglerne i § 5 beregnet pointtal.
 Skoleledere i lønforløbet 18/24/26 indplaceres pr. 1. april 1988 i  

 lønramme 19/24/28 på nærmeste højere skalatrin og bevarer den hidtidige dato  

 for oprykning til næste skalatrin.
Skoleledere, ved skoler med indtil 250 point, der er aflønnet efter  

 lønramme 27, og hvortil der som en personlig ordning er ydet et særligt  

 tillæg på 1.222,52 kr. årlig (grundbeløb pr. 1. oktober 1984), indplaceres  

 pr. 1. april 1988 efter reglerne i § 6 i lønforløbet 19/24/28 på skalatrin  

 40. Ved skoler med 150-249 point ydes et særligt tillæg på 7.329,85 kr.
Det  

 personlige tillæg på 1.222,52 kr. bortfalder fra den 1. april 1988 at regne.
 Skoleledere og viceskoleinspektører, der pr. 1. april 1988 er aflønnet  

 efter højere lønramme og/eller med højere særligt tillæg, end  

 klassificeringen af de pågældende stillinger samme dato giver grundlag for,  

 bevarer som en personlig ordning den hidtidige aflønning.
 Det bemærkes, at lønforløbet 13/21/23 med særligt tillæg på 5.862,84 kr. i  

 årligt grundbeløb med virkning fra 1. april 1986 udgik som  

 klassificeringsmulighed for skolelederstillinger ved friskoler og private  

 grundskoler m.v., ligesom der med virkning fra 1. april 1986 er forudsat  

 bortfald af den bestemmelse om årlig regulering af det særlige tillæg til  

 skoleledere indplaceret i lønramme 18/24/26, der indgik som nr. 3 i  

 Undervisningsministeriets skrivelse af 16. december 1982 om ændringer i  

 klassificeringer af skoleledere og viceskoleinspektører.
Bemærkninger til de enkelte bestemmelser ad § 1. Lønforløbet for stillinger som børnehaveklasseleder ændredes med  

 virkning fra 1. august 1987 fra et forløb i lønrammerne 9/14 til et forløb i  

 lønrammerne 11/16, og der knyttedes til stillingerne med virkning fra samme  

 dato et særligt tillæg på 1.600 kr. årligt (grundbeløb pr. 1. oktober 1984).
 I forbindelse med oprykning af børnehaveklasseledere bevares den hidtidige  

 dato for oprykning til næste skalatrin.
 Ad § 2. Er en børnehaveklasseleder ansat med et timetal, der er lavere end  

 det fulde timetal, nedsættes tillægget forholdsmæssigt.
 ad §§ 4. For hvert samlet indskolingsforløb ydes et særligt tillæg til 1  

 børnehaveklasseleder, til højst 2 lærere i 1. klasse og til højst 2 lærere i  

 2. klasse.
 Tillægget ydes med det fastsatte beløb uanset antallet af timer for  

 samordningen.
 En lærer kan ikke få mere end et tillæg for hvert samordnet  

 indskolingsforløb.
 Ved ikke-årgangsdelte skoler ydes alene tillæg, hvis der deltager såvel en  

 lærer som en børnehaveklasseleder.
 Bestemmelserne i § 4 finder tilsvarende anvendelse for årsvikarer og  

 månedslønnede vikarer, dog således at tillægget for årsvirkarer og  

 månedslønnede vikarer udbetales bagud.
 For månedslønnede vikarer udgør tillægget i del af kalendermåneder pr.  

 kalenderdag:
1/månedens kalenderdage af det for en hel kalendermåned beregnede tillæg.
 ad §§ 5-9. Det bemærkes, at pointberegningen i forhold til cirkulære af  

 18. januar 1988 er ændret.
Sker der på en skole i løbet af skoleåret et væsentligt fald i  

 pointtallet, skal skolen underrette Undervisnings- og Forskningsministeriet  

 herom.
Hvis spørgsmålet om en ændret klassificering af stillinger som  

 skoleleder/viceskoleinspektør efter Undervisnings- og Forskningsministeriets  

 og Frie Grundskolers Fællesråds vurdering bør tages op til overvejelse, kan  

 der optages forhandling herom mellem Finansministeriet og Lærernes  

 Centralorganisation.
En eventuel ændring af klassificeringen vil dog først  

 kunne have virkning fra den 1. august i det følgende skoleår.
En eventuel  

 nedsættelse vil imidlertid ikke give anledning til, at  

 viceskoleinspektørstillingen nedlægges.
 Ved ansættelse i en stilling som skoleleder i lønforløbet 19/24/28  

 tildeles der den pågældende den lønanciennitet, som vedkommende har eller  

 ville få tillagt i en stilling i lønforløbet 13/21/23/24.
 Oprykning til lønramme 24 sker, når der er optjent 6 års lønanciennitet i  

 lønramme 19. Efter yderligere 6 års forløb sker der oprykning til lønramme  

 28.
 Det bemærkes, at der fortsat ikke kan udnævnes skoleledere ved private  

 gymnasiers grundskoleafdelinger.
 Hvis en gymnasieskole med 1250 point og derover i grundskoleafdelingen har  

 2 viceskoleinspektører, klassificeres 2. viceskoleinspektør i lønramme 29.
 P. m. v.
 e. b.
Pia Thomsen fm.
