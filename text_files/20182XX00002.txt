Skriftlig fremsættelse (13. august 2019) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget og lov om valg af danske medlemmer til Europa-Parlamentet (Sanktioner for retsstridig indsamling af vælgererklæringer) (Lovforslag nr.
L 1) Dette lovforslag skal forhindre omgåelse af proceduren for indsamling af vælgererklæringer.
 Lovforslaget supplerer  men ændrer ikke i øvrigt ved  forligsaftalen af 22. marts 2019 om en ny procedure for indsamling af vælgererklæringer.
 Efter lovforslaget kan Valgnævnet, der er uafhængigt af regeringen, efter anmodning fra social- og indenrigsministeren i tilfælde af grove eller gentagne retsbrud i forbindelse med et partis indsamling af vælgererklæringer træffe afgørelse om at udelukke partiet fra fortsat at indsamle vælgererklæringer og annullere partiets indsamling af vælgererklæringer.
Valgnævnets afgørelse om at udelukke og annullere partiets indsamling af vælgererklæringer skal gælde for resten af den treårige periode, hvor partinavnet er godkendt.
Hvis Valgnævnet har truffet afgørelse om at udelukke og annullere partiets indsamling af vælgererklæringer, kan indehaveren af partinavnet tidligst indgive en ny ansøgning til Valgnævnet om godkendelse af det samme partinavn et år efter udløbet af den periode, hvor partinavnet er godkendt.
Ved en begrundet mistanke om grove eller gentagne retsbrud i forbindelse med et partis indsamling af vælgererklæringer kan Valgnævnet efter anmodning fra social- og indenrigsministeren træffe afgørelse om at udelukke partiet midlertidigt fra fortsat at indsamle vælgererklæringer med henblik på Valgnævnets undersøgelse af, om der er grundlag for at udelukke og annullere partiets indsamling af vælgererklæringer.
Valgnævnets midlertidige afgørelse skal gælde, indtil Valgnævnet har truffet afgørelse om at udelukke og annullere partiets indsamling af vælgererklæringer, eller indtil Valgnævnet har truffet beslutning om at indstille undersøgelsen.
I lovforslaget fastsættes endvidere, at såfremt et nyt parti har indgivet partianmeldelse, kan social- og indenrigsministeren sætte behandlingen af partianmeldelsen i bero i tilfælde af grove eller gentagne retsbrud i forbindelse med partiets indsamling af vælgererklæringer eller en begrundet mistanke herom.
Behandlingen kan sættes i bero, indtil Valgnævnet har truffet afgørelse om at udelukke og annullere partiets indsamling af vælgererklæringer, eller indtil Valgnævnet har truffet beslutning om at indstille undersøgelsen.
Efter lovforslaget skal et parti give og tilvejebringe de oplysninger og dokumenter, herunder de vælgererklæringer, som Valgnævnet forlanger til brug for en afgørelse om at udelukke og annullere partiets indsamling af vælgererklæringer eller om at udelukke partiet midlertidigt fra fortsat at indsamle vælgererklæringer.
Tilsidesætter et parti sin oplysningspligt, kan Valgnævnet træffe afgørelse om at udelukke partiet midlertidigt fra fortsat at indsamle vælgererklæringer, indtil partiet har opfyldt sin oplysningspligt.
 Endelig fastsættes det i lovforslaget, at social- og indenrigsministeren ved ministerens anmodning om en afgørelse om udelukkelse og/eller annullation af et partis indsamling af vælgererklæringer, ved Valgnævnets afgørelse om udelukkelse og/eller annullation af et partis indsamling af vælgererklæringer og ved ministerens beslutning om at sætte behandlingen af en partianmeldelse i bero vil skulle orientere Folketinget herom senest en uge efter anmodningen, beslutningen eller afgørelsen.
 Lovforslaget skal træde i kraft hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
