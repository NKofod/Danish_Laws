Efterfølgende ændring af  

 skattemæssige afskrivninger Selskabet X A/S klagede til Ligningsrådet over, at den kommunale  

 skattemyndighed havde afslået en anmodning om for indkomståret  

 1999 at tilbageføre afskrivninger på 8.507.758 kr. foretaget  

 på goodwill.
Det fremgik af sagens oplysninger, at X A/S pr. 31 januar 1997 overtog en  

 konsulentvirksomhed.
I forbindelse med overtagelsen erhvervede selskabet  

 goodwill for i alt 85.077.577 kr.
 Ved selvangivelsen for indkomståret 1999 afskrev selskabet med 10  

 pct. eller 8.507.758 kr.  på anskaffelsessummen af den erhvervede  

 goodwill.
 Det fremgik af selskabets årsregnskab for 1999, at årets  

 resultat var et underskud på 12.581.200 kr.
 Selskabets  repræsentant  oplyste over for Ligningsrådet, at  

 selskabets revisor ved udfærdigelsen af selvangivelsen for  

 indkomståret 1999 ikke havde været opmærksom på, at  

 afskrivning på goodwill i forbindelse med gennemførelsen af  lov  

 nr. 433 af 26. juni 1998 (den nye afskrivningslov), var blevet ændret  

 fra at være bundne til at være ubundne. (Det følger af den  

 nye afskrivningslovs § 40 sammenholdt med § 60, at afskrivninger på  

 goodwill - uanset erhvervelsestidspunkt - er ændret fra at være  

 bundne til at være ubundne, således at der ikke er nogen  

 begrænsning af afskrivningsperiodens længde).
 Repræsentanten anførte i denne forbindelse, at der ikke var  

 blevet selvangivet afskrivninger på goodwill, hvis man på  

 tidspunktet for udfærdigelsen af selvangivelsen havde været  

 opmærksom på, at reglerne var blevet ændret.
Den kommunale skattemyndighed havde ved afgørelse af 17. juli 2001  

 afslået at tilbageføre de pågældende afskrivninger.  

 I sin begrundelsen for afslaget henviste kommunen til, at anmodningen var  

 blevet indgivet senere end 3 måneder efter fristen for indgivelse af  

  selvangivelse for indkomståret 1999. Kommunen anførte herved,  

 at ifølge punkt 2.1 i TSS-cirkulære 2000-34 om  

 efterfølgende af- og nedskrivninger, var imødekommelse af  

 ansøgningen betinget af, at der forelå særlige  

 omstændigheder, eller at afskrivningerne var foretaget uden at have  

 skattemæssig effekt.
Ingen af delene var efter kommunens opfattelse  

 tilfældet.
Kommunen henviste nærmere til, at det ikke kunne anses  

 for at være nogen særlig omstændighed, at selskabets  

 revisor ikke havde været opmærksom på, at  

 skattemæssige afskrivninger på goodwill fra og med  

 indkomståret 1999 ikke længere er bundne.  Endvidere fandt  

 kommunen, at de foretagne afskrivninger havde haft skattemæssig effekt,  

 idet tilbageførsel af afskrivningerne ville medføre, at der vil  

 kunne fremføres skattemæssige underskud fra tidligere  

 indkomstår, samt at afskrivningsgrundlaget for senere indkomstår  

 forøges.
Til støtte for imødekommelse af ansøgningen henviste  

 selskabets repræsentant over for Ligningsrådet bl.a. til, at de  

 betingelser, der opstilles herfor i TSS- cirkulære 2000-34 er opfyldt.  

 Repræsentanten gjorde herved gældende, at der foreligger en  

 situation, hvor der er tale om særlige omstændigheder.  

 Ifølge repræsentantens bør det således anses for en  

 særlig omstændighed, at der er sket en regelændring som  

 den, der afspejler sig i overgangsreglen i afskrivningslovens § 60, hvorefter  

 goodwill, der er erhvervet før 1. januar 1998, fortsat afskrives med  

 10 pct., men hvor afskrivningstypen fra og med indkomståret 1999  

 skifter fra at være bunden til at være ubunden efter principperne  

 i den nye afskrivningslov.
Endvidere gjorde repræsentanten  

 gældende, at de foretagne afskrivningen ikke har haft nogen  

 skattemæssig effekt, da afskrivningerne blot har forøget  

 årets skattemæssige underskud.
 Told- og Skattestyrelsen udtalte følgende i sagen:
"Ansøgningen er omfattet af punkt 2.1 i TSS-cirkulære 2000-34  

 om efterfølgende af- og nedskrivninger, idet indkomstansættelsen  

 ikke er ændret, og idet ansøgningen er blevet indgivet efter  

 udløbet af selvangivelsesfristen, men tidligere end 3 år  

 før udløbet af det pågældende indkomstår.  

 Efter bestemmelsen har den skattepligtige adgang til efterfølgende  

  ændring af af- og nedskrivninger, når der foreligger  

 særlige omstændigheder, eller når afskrivningerne er  

 foretaget uden at have skattemæssig effekt.
Endvidere har den  

 skattepligtige adgang til efterfølgende at foretage bundne  

 afskrivninger.
Efter det oplyste skyldtes det selskabets revisorens manglende kendskab  

 til lovgivningen, at der blev selvangivet afskrivninger på den  

 erhvervede goodwill.
Revisoren var ikke opmærksom på, at  

 afskrivning på goodwill med virkning fra og med indkomståret 1999  

 var blevet gjort ubunden, således at afskrivningsperioden  

 forlænges, hvis den skattepligtige i et eller flere år undlader  

 at afskrive.
 Efter Told- og Skattestyrelsens opfattelse kan det ikke anses for nogen  

 særlig omstændighed i cirkulærets forstand, at selskabets  

 revisor ikke har været opmærksom på, at der var blevet  

 vedtaget en ny afskrivningslov, der ændrede regler for afskrivning  

 på goodwill.Told- og skattestyrelsen lægger i denne forbindelse  

 vægt på, at det udelukkende skyldes revisorens egne forhold, at  

 han ikke har haft tilstrækkeligt kendskab til afskrivningsloven, og at  

 der ikke er oplyst at foreligge særligt undskyldelige forhold.
Told- og Skattestyrelsen finder endvidere, at afskrivningerne har haft  

 skattemæssig effekt, da der i kraft af de foretagne afskrivninger er  

 blevet skabt et større fremførselsberettiget underskud." Styrelsen indstillede herefter til Ligningsrådet, at den kommunale  

 skattemyndigheds afslag på ansøgningen fastholdes.
 Ligningsrådet  tiltrådte Told- og Skattestyrelsens  

 indstilling.
