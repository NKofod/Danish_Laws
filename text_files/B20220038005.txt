Bekendtgørelse om generel og udifferentieret registrering og opbevaring af oplysninger om en slutbrugers adgang til internettet I medfør af § 786 f, stk. 3, og § 786 j, stk. 3, i retsplejeloven, jf. lovbekendtgørelse nr. 1835 af 15. september 2021, som ændret ved lov nr. 291 af 8. marts 2022, og efter forhandling med erhvervsministeren fastsættes:
Kapitel 1 Anvendelsesområde § 1. Denne bekendtgørelse finder anvendelse på udbydere som defineret i § 2, stk. 1, nr. 1, i lov om elektroniske kommunikationsnet og -tjenester.
 § 2. Bekendtgørelsen finder ikke anvendelse for transport af radio- og tv-programmer.
 § 3. Bekendtgørelsen finder ikke anvendelse for andelsforeninger, ejerforeninger, antenneforeninger og lignende foreninger eller sammenslutninger heraf, der inden for foreningen eller sammenslutningen udbyder elektroniske kommunikationsnet eller -tjenester til færre end 100 enheder.
Kapitel 2 Registrerings- og opbevaringspligt § 4. Udbydere skal registrere følgende oplysninger om en slutbrugers adgang til internettet, der genereres eller behandles i udbydernes net:
1) Den tildelte brugeridentitet.
Herved forstås et kundenummer, abonnementsnummer eller lignende oplysning, der identificerer slutbrugeren over for udbyderen under adgangen til internettet.
2) Den brugeridentitet og det telefonnummer, som er tildelt kommunikationer, der indgår i et offentligt elektronisk kommunikationsnet.
Ved brugeridentitet forstås de identificerende oplysninger, som udbyderen tildeler slutbrugeren under adgangen til internettet, herunder internetprotokol-adresse, source-portnummer og andre identificerende oplysninger.
 3) Navn og adresse på den abonnent eller registrerede bruger, til hvem en internetprotokol-adresse, en brugeridentitet eller et telefonnummer var tildelt på tidspunktet for adgangen.
 4) Tidspunktet for adgangen til internettets start og afslutning.
 § 5. Kan de oplysninger, der er nævnt i § 4, registreres af flere udbydere, skal oplysningerne registreres og opbevares af mindst én af udbyderne.
 § 6. Registrering og opbevaring af de oplysninger, der er nævnt i § 4, kan efter aftale med udbyderen på dennes vegne foretages af en anden udbyder eller af en tredjemand.
 § 7. De oplysninger, der er registreret i medfør af § 4, skal opbevares i 1 år.
Kapitel 3 Straf § 8. Overtrædelse af §§ 4 og 7 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 4 Ikrafttrædelse § 9. Bekendtgørelsen træder i kraft den 30. marts 2022, klokken 12.00.
