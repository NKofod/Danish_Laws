Skriftlig fremsættelse (5. oktober 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af retsplejeloven (Sagkyndig bevisførelse m.v.) (Lovforslag nr.
L 20) I retssager anvendes ofte sagkyndige som led i bevisførelsen, og sagkyndig bevisførelse i form af bl.a. syn og skøn tillægges ofte stor bevismæssig vægt.
Lovforslaget har derfor til formål at give parterne i en retssag udvidede muligheder for at anvende sagkyndige som led i bevisførelsen.
 Lovforslaget indeholder som følge heraf en række forslag til ændringer af reglerne om syn og skøn, så der indføres udvidede muligheder for anvendelse af to (eller flere) skønsmænd med samme faglige baggrund.
Det foreslås således, at retten kan beslutte fra starten at udpege to (eller flere) skønsmænd med samme faglige baggrund til at vurdere det samme spørgsmål.
Det foreslås desuden, at muligheden for at få udmeldt et nyt syn og skøn ved en anden skønsmand udvides i et vist omfang.
 Det foreslås med lovforslaget endvidere, at der indføres udvidede muligheder for fremlæggelse af sagkyndige beviser i civile retssager.
Det foreslås således at lovfæste den udvidede adgang for parterne i en civil sag til at fremlægge sagkyndige erklæringer, der er ensidigt indhentet af den enkelte part forud for sagens anlæg, som har udviklet sig i retspraksis.
Det foreslås i den forbindelse som noget nyt, at modparten i sådanne tilfælde kan fremlægge en ensidigt indhentet moderklæring, selv om denne først har kunnet indhentes efter sagsanlægget.
 Det foreslås endvidere, at parterne i en civil sag i enighed og med rettens tilladelse kan beslutte, at der som led i bevisførelsen kan fremlægges sagkyndige erklæringer, som parterne hver især indhenter efter sagsanlægget, enten som supplement til eller i stedet for syn og skøn.
 Lovforslaget bygger på Retsplejerådets betænkning nr. 1558/2016 om reform af den civile retspleje IX (Sagkyndig bevisførelse mv.) og er udformet i overensstemmelse med rådets lovudkast.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
