Fremsat den 29. april 2010 af transportministeren (Hans Christian Schmidt) Forslag til Lov om ophævelse af lov om Banedanmark og ændring af lov om jernbane (Nedlæggelse af Banedanmarks bestyrelse mv.) § 1 Lov nr. 1222 af 27. december 2003 om Banedanmark ophæves.
§ 2 I lov om jernbane, jf. lovbekendtgørelse nr. 969 af 8. oktober 2009, foretages følgende ændringer:
 1. Efter § 11 indsættes:
»§ 11 a.  Banedanmark kan forsyne jernbanevirksomhederne med kørestrøm efter nærmere regler, der fastsættes af transportministeren.
Lov om elforsyning finder ikke anvendelse på Banedanmarks elforsyningsaktiviteter.« § 3 Stk. 1. Loven træder i kraft dagen efter bekendtgørelsen i Lovtidende.
 Stk. 2. Bekendtgørelse nr. 543 af 24. juni 2004 om Banedanmarks elforsyningsvirksomhed forbliver i kraft, indtil den ophæves eller erstattes af regler fastsat i medfør af lov om jernbane.
Bemærkninger til lovforslaget 1. Indledning Med vedtagelsen af lov om Banedanmark i 2003 blev styringsmodellen for Banedanmark ændret fra en almindelig styrelse (Banestyrelsen) under transportministeren til en styrelse med en særlig ledelsesstruktur bestående af en bestyrelse og en direktion, hvor transportministerens instruktionsbeføjelse udøves på såkaldte virksomhedsmøder.
Formålet med lov om Banedanmark var primært at styrke ledelsesstrukturen i Banedanmark for derved at opnå en forbedring af især virksomhedens økonomistyring.
Tiltagene har virket.
Banedanmark er blevet en professionel organisation, der har aflagt anmærkningsfrit regnskab flere år i træk, og genopretningen af statens jernbanenet gennem en betydelig fornyelses- og vedligeholdelsesindsats er indtil videre gennemført i den forudsatte takt.
Nu står sektoren overfor en række nye udfordringer og opgaver.
Dels er der behov for en samlet indsats til forbedring af rettidigheden på jernbanen, bl.a. på Kystbanen, som Banedanmark skal stå i spidsen for, dels er der fremover behov for, at Banedanmark generelt kan varetage koordinerende opgaver på tværs af de forskellige aktører inden for jernbanesektoren.
Dette nødvendiggør en ændring af organiseringen af Banedanmark.
Med lovforslaget foreslås det derfor, at lov om Banedanmark ophæves.
Banedanmark vil fremover have en ledelsesstruktur som andre styrelser og direktorater med en direktør, som er underlagt ministerens instruktionsbeføjelse.
2. Lovforslagets indhold 2.1. Ophævelse af lov om Banedanmark 2.1.1. Gældende ret Organiseringen af Banedanmark som en statsvirksomhed, der ledes af en bestyrelse og en direktion, er fastsat i lov om Banedanmark.
Bestyrelsen varetager den overordnede ledelse af Banedanmark, mens den daglige ledelse varetages af direktionen.
 Transportministeren udøver sin instruktionsbeføjelse på virksomhedsmøder mellem transportministeren, Banedanmarks bestyrelse og direktion.
 Loven indeholder også bestemmelser om Banedanmarks formål og opgaver samt en bemyndigelse af transportministeren til at regulere klageadgang over afgørelser truffet af Banedanmark.
2.1.2. Transportministeriets overvejelser og lovforslag Siden bestyrelsens indsættelse i 2003 har Banedanmark gennemgået en markant omstillings- og professionaliseringsproces.
Banedanmark er blevet en professionel organisation, som har aflagt anmærkningsfrit regnskab flere år i træk.
Genopretningen af statens jernbanenet er via en betydelig fornyelses- og vedligeholdelsesindsats indtil videre gennemført i den forudsatte takt.
Endelig er der i 2009 taget stilling til Banedanmarks anlægsafdeling (Entreprise). Enheden er nu integreret i Banedanmark under navnet Produktion, og beskæftiger sig primært med vedligeholdelse af Banedanmarks infrastruktur samt et antal mindre fornyelsesopgaver, mens større fornyelsesopgaver løses af private entreprenører efter udbud.
 I dag står sektoren overfor nye opgaver og udfordringer, som betyder, at organiseringen af Banedanmark skal ændres.
Ansvaret for den koordinerende opgave med at sikre en forbedret rettidighed på jernbanen, bl.a. på Kystbanen vil, parallelt med lovforslagets behandling, blive placeret i Banedanmark.
Det gør det nødvendigt at skabe klare og entydige ansvarsforhold.
Parallelt med lovforslagets behandling samles anlægsopgaver på jernbaneområdet i Banedanmark.
Herved etableres en klar og entydig ansvarsfordeling, idet ansvaret for anlæg på jernbaneområdet samles i én organisation, ligesom det er tilfældet på vejområdet.
Det betyder endvidere, at Banedanmark tilføres en række myndigheds- og planlægningsopgaver og ikke længere har karakter af alene at være en ren produktionsvirksomhed.
 For at skabe klare og entydige ansvarsforhold og i lyset af Banedanmarks styrkede koordinerende rolle inden for jernbanesektoren foreslår regeringen derfor, at lov om Banedanmark ophæves og Banedanmarks bestyrelse bliver nedlagt.
Banedanmark vil fremover have en ledelsesstruktur som andre styrelser og direktorater med en direktør, som er underlagt ministerens instruktionsbeføjelse.
Banedanmark vil endvidere fortsat være omfattet af de gældende regler for statsvirksomheder med hensyn til budget- og bevillingsforhold, regnskabsaflæggelse, udfærdigelse af regnskaber mv.
Ophævelsen af loven vil betyde at bestemmelserne om Banedanmarks opgaver mv. vil bortfalde.
I stedet vil Banedanmarks opgaver blive fastsat i en bekendtgørelse, som udstedes med hjemmel i lov om jernbane.
Ydermere bortfalder bestemmelserne i lov om Banedanmark om ministerens adgang til at fastsætte regler om klageadgang over afgørelser truffet af Banedanmark.
Hvis der fremover skulle blive behov for at regulere klageadgangen, kan ministeren benytte den eksisterende hjemmel i lov om jernbane.
2.2. Banedanmarks elforsyningsaktiviteter 2.2.1. Gældende ret Det er fastsat i lov om Banedanmark, at Banedanmark kan forsyne jernbanevirksomheder med kørestrøm efter regler fastsat af transportministeren.
Bemyndigelsen er udmøntet i bekendtgørelse nr. 543 af 24. juni 2004 om Banedanmarks elforsyningsvirksomhed.
Endvidere fremgår det af loven, at Banedanmarks elforsyningsaktiviteter ikke er omfattet af lov om elforsyning.
Bestemmelserne fremgik oprindeligt af lov om jernbanevirksomhed.
Baggrunden for at bestemmelserne blev indført i lov om Banedanmark var et ønske om at samle Banedanmarks kompetencer i en lov.
2.2.2. Transportministeriets overvejelser og lovforslag Nu hvor lov om Banedanmark foreslås ophævet, er det nødvendigt at videreføre reglerne om Banedanmarks elforsyningsvirksomhed i lov om jernbane.
Derfor foreslår regeringen, at der indsættes en ny bestemmelse i jernbaneloven, der viderefører § 2, stk. 2, i lov om Banedanmark.
Herved sikres det, at Banedanmark kan fortsætte med at forsyne jernbanevirksomhederne med kørestrøm, og at Banedanmarks elforsyningsaktiviteter forbliver undtaget reglerne i elforsyningsloven.
 Det indgår i lovforslaget, at bekendtgørelse nr. 543 af 24. juni 2004 om Banedanmarks elforsyningsvirksomhed forbliver i kraft, indtil den ophæves eller erstattes af nye regler.
3. Økonomiske og administrative konsekvenser for stat, regioner og kommuner Lovforslaget vil medføre en besparelse på ca. 1,2 mio. kr. svarende til udgifterne forbundet med det årlige honorar til Banedanmarks bestyrelse.
Besparelsen vil indgå i Banedanmarks opfyldelse af effektiviseringskrav.
4. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
5. Administrative konsekvenser for borgere Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslagets indeholder ikke EU-retlige aspekter.
8. Høring Forslaget er sendt i høring med svarfrist den 30. april 2010.
Bemærkninger til de enkelte bestemmelser Til § 1 Den foreslåede bestemmelse ophæver lov nr. 1222 af 27. december 2003 om lov om Banedanmark.
Der henvises til lovforslagets almindelige bemærkninger.
Til § 2 Det foreslås, at bestemmelsen i lov om Banedanmark § 2, stk. 2, om Banedanmarks elforsyning videreføres i lov om jernbane.
Der henvises til lovforslagets almindelige bemærkninger.
Til § 3 Det foreslås, at loven træder i kraft dagen efter bekendtgørelsen i Lovtidende, således at ændringerne i Banedanmarks organisation kan iværksættes så hurtigt som muligt.
Endvidere foreslås, at bekendtgørelse nr. 543 af 24. juni 2004 opretholdes, indtil den ophæves eller afløses af regler fastsat efter lov om jernbane.
