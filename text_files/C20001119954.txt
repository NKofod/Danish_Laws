Skrivelse vedr. beskatning af tilgodehavende  

 arbejdsskadeerstatning (Til forsikringsselskaber m.fl.) Efter § 40 i lov om sikring mod følger af  

 arbejdsskade har kommunerne krav på refusion af udbetalte ydelser efter  

 lov om social pension eller efter lov om aktiv socialpolitik for perioden,  

 hvor der senere med tilbagevirkende kraft tilkendes erstatning som  

 løbende ydelse for tab af erhvervsevne eller for tab af  

 forsørger.
 Told- og Skattestyrelsen har tilkendegivet, at den  

 hidtidige praksis for skattemæssig behandling af erstatning tilkendt  

 med tilbagevirkende kraft, når kommunen har et refusionskrav, ikke er i  

 overensstemmelse med kildeskattelovens § 46, stk. 3.
 Hidtil har praksis været at foretage modregning i  

 den tilgodehavende erstatning til dækning af en kommunes refusionskrav,  

 før der indeholdes A-skat i erstatningen.
 Ændringen af hidtidig praksis indebærer, at  

 Arbejdsskadestyrelsen fremover vil indeholde A-skat af den tilgodehavende  

 erstatning, før der modregnes i erstatningen til dækning  

 af en kommunes refusionskrav.
 Kommunen må herefter afklare det skattemæssige  

 mellemværende i forhold til skadelidte/efterladte.
 Arbejdsskadestyrelsen har derfor samtidig hermed anmodet  

 Kommunernes Landsforening om at henstille til kommunerne at være  

 opmærksom på de skattemæssige konsekvenser for  

 skadelidte/efterladte.
 Forsikringsselskaberne opfordres til at følge den  

 ændrede praksis.
