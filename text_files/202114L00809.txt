Betænkning afgivet af Transportudvalget den 3. maj 2022 Betænkning over Forslag til lov om ændring af lov om godskørsel, lov om buskørsel og lov om arbejdstid for mobile lønmodtagere inden for vejtransportsektoren (Kontrol af arbejdstid for mobile lønmodtagere inden for vejtransportsektoren) [af transportministeren (Trine Bramsen)]:
1. Ændringsforslag Der er stillet 8 ændringsforslag til lovforslaget.
Transportministeren har stillet ændringsforslag nr. 1, 3, 5 og 6. Venstres medlemmer af udvalget har stillet ændringsforslag nr. 2, 4 og 7. Enhedslistens medlemmer af udvalget har stillet ændringsforslag nr. 8.
2. Indstillinger Et mindretal i udvalget (S) indstiller lovforslaget til vedtagelse med de af ministeren stillede ændringsforslag.
Mindretallet vil stemme imod de af Venstre og Enhedslisten stillede ændringsforslag.
Et andet mindretal i udvalget (V, RV, KF, Hans Kristian Skibby (UFG) og Lise Bech (UFG)) indstiller lovforslaget til vedtagelse med de af ministeren og Venstre stillede ændringsforslag.
Mindretallet vil stemme imod det af Enhedslisten stillede ændringsforslag.
Et tredje mindretal i udvalget (SF, EL og FG) indstiller lovforslaget til vedtagelse med de af ministeren og Enhedslisten stillede ændringsforslag.
Mindretallet vil stemme imod de af Venstre stillede ændringsforslag.
Et fjerde mindretal i udvalget (NB og LA) indstiller lovforslaget til forkastelse.
Mindretallet vil stemme for de af ministeren og Venstre stillede ændringsforslag.
Mindretallet vil stemme imod det af Enhedslisten stillede ændringsforslag.
Et femte mindretal i udvalget (DF) vil stemme hverken for eller imod lovforslaget.
Mindretallet vil stemme for de af ministeren og Venstre stillede ændringsforslag.
Mindretallet vil stemme imod det af Enhedslisten stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af transportministeren, tiltrådt af udvalget:
 1) I det under nr. 1 foreslåede § 17, stk. 2, 2. pkt., ændres »kriminelle« til: »strafbare«.
[Lovteknisk ændring] Af et mindretal (V), tiltrådt af et mindretal (RV, KF, DF, NB, LA, Hans Kristian Skibby (UFG) og Lise Bech (UFG)):
 2) I det under nr. 1 foreslåede § 17, stk. 2, 2. pkt., indsættes efter »forhold«: »samt fastsættes regler om udmåling af bøder«.
[Udvidelse af bemyndigelse til at fastsætte regler om udmåling af bøder, herunder fælles bødeloft for overtrædelse af arbejdstidsreglerne og køre- og hviletidsreglerne] Til § 2 Af transportministeren, tiltrådt af udvalget:
 3) I det under nr. 1 foreslåede § 22, stk. 2, 2. pkt., ændres »kriminelle« til: »strafbare«.
[Lovteknisk ændring] Af et mindretal (V), tiltrådt af et mindretal (RV, KF, DF, NB, LA, Hans Kristian Skibby (UFG) og Lise Bech (UFG)):
 4) I det under nr. 1 foreslåede § 22, stk. 2, 2. pkt., indsættes efter »forhold«: »samt fastsættes regler om udmåling af bøder«.
[Udvidelse af bemyndigelse til at fastsætte regler om udmåling af bøder, herunder fælles bødeloft for overtrædelse af arbejdstidsreglerne og køre- og hviletidsreglerne] Til § 3 Af transportministeren, tiltrådt af udvalget:
 5) Nr. 1 affattes således:
 »1. Fodnoten til lovens titel affattes således:
»1) Loven gennemfører Europa-Parlamentets og Rådets direktiv 2002/15/EF af 11. marts 2002 om tilrettelæggelse af arbejdstid for personer, der udfører mobile vejtransportaktiviteter, EF-Tidende 2002, nr.
L 80, side 35, og dele af Europa-Parlamentets og Rådets direktiv 2006/22/EF af 15. marts 2006 om minimumsbetingelser for gennemførelse af forordning (EF) nr. 561/2006 og (EU) nr. 165/2014 samt direktiv 2002/15/EF med hensyn til sociale bestemmelser inden for vejtransportvirksomhed og om ophævelse af Rådets direktiv 88/599/EØF, EU-Tidende 2006, nr.
L 102, side 35, som ændret ved Europa-Parlamentets og Rådets direktiv (EU) 2020/1057 af 15. juli 2020 om fastsættelse af særlige regler med hensyn til direktiv 96/71/EF og direktiv 2014/67/EU om udstationering af førere i vejtransportsektoren og om ændring af direktiv 2006/22/EF, for så vidt angår håndhævelseskravene, og af forordning (EU) nr. 1024/2012, EU-Tidende 2020, nr.
L 249, side 49. Direktiv 2002/15/EF af 11. marts 2002 om tilrettelæggelse af arbejdstid for personer, der udfører mobile vejtransportaktiviteter, er optrykt som bilag til loven.«« [Lovteknisk ændring] 6) I den under nr. 4 foreslåede affattelse af § 3, stk. 1, ændres »6 a« til: »6a«, og »6 b« ændres til: »6, litra b«.
[Lovteknisk ændring] Af et mindretal (V), tiltrådt af et mindretal (RV, KF, DF, NB, LA, Hans Kristian Skibby (UFG) og Lise Bech (UFG)):
 7) I den under nr. 9 foreslåede § 8 a indsættes som stk. 4:
»Stk. 4. Bøde efter stk. 1 og 2 udmåles dog kun, i det omfang den sammenlagt med en samtidig udmålt bøde vedrørende samme kontrolperiode efter færdselslovens § 118 a, stk. 5, 1. og 2. pkt., ikke overstiger bødeloftet nævnt i § 118 a, stk. 5, 3. og 4. pkt., medmindre § 118 a, stk. 5, 5. pkt., finder anvendelse.« [Indførelse af fælles bødeloft for overtrædelse af arbejdstidsreglerne og køre- og hviletidsreglerne] Af et mindretal (EL), tiltrådt af et mindretal (SF og FG):
 8) I den under nr. 11 foreslåede § 9 a indsættes efter »vejtransportaktiviteter«: », herunder om stikprøvekontrol«.
[Udvidelse af bemyndigelse til at fastsætte regler om kontrol af arbejdstidsregler i form af stikprøvekontrol] Bemærkninger Til nr. 1 og 3 Det foreslås at ændre den foreslåede godskørselslovs § 17, stk. 2, 2. pkt., og buskørselslovs § 22, stk. 2, 2. pkt., således at »kriminelle« i begge bestemmelser ændres til »strafbare«.
Det foreslåede er lovtekniske ændringer, og der foretages således ikke materielle ændringer ved ændringsforslagene.
Til nr. 2 og 4 Det foreslås at ændre den foreslåede godskørselslovs § 17, stk. 2, 2. pkt., og buskørselslovs § 22, stk. 2, 2. pkt., således at der efter »forhold« indsættes »samt fastsættes regler om udmåling af bøder«.
 De foreslåede ændringer vil indebære, at der med hjemmel i godskørselslovens § 17, stk. 2, 2. pkt., og buskørselslovens § 22, stk. 2, 2. pkt., vil kunne fastsættes regler om udmåling af bøder ved bekendtgørelse.
 Der vil bl.a. kunne fastsættes regler om udmåling af bøder for selvstændige vognmænds overtrædelse af arbejdstidsreglerne, som er fastsat i bekendtgørelse om arbejdstid for selvstændige vognmænd, herunder at bøder for overtrædelse af arbejdstidsreglerne alene udmåles, hvis de sammenlagt med samtidig udmålte bøder for overtrædelse af køre- og hviletidsreglerne i færdselsloven i samme kontrolperiode ikke overstiger bødeloftet, som er fastsat i færdselslovens § 118 a, stk. 5. Bødeloftet i færdselslovens § 118 a, stk. 5, 3. og 4. pkt., er maksimalt 30.000 kr. for en førers samlede bøde i en kontrolperiode og maksimalt 60.000 kr. pr. fører for virksomhedens samlede bøde.
Hvor bødeloftet, jf. ovenfor, allerede er nået for bøder for overtrædelse af køre- og hviletidsreglerne i en kontrolperiode, vil bøder for overtrædelse af arbejdstidsreglerne i samme periode således ikke blive udmålt.
Hvis bødeloftet derimod ikke allerede er nået for bøder for overtrædelse af køre- og hviletidsreglerne i en kontrolperiode, vil bøder for overtrædelse af arbejdstidsreglerne højst kunne udmåles til en bøde, der udgør differencen mellem bøden for køre- og hviletidsovertrædelserne og bødeloftet fastsat i relation til disse overtrædelser i færdselsloven.
Bøder for overtrædelse af arbejdstidsreglerne sammenlægges således med bøder for overtrædelse af køre- og hviletidsreglerne under hensyntagen til bødeloftet fastsat i færdselslovens § 118 a, stk. 5, 3. og 4. pkt.
 I tilfælde, hvor bødeloftet i færdselslovens § 118 a, stk. 5, 3. og 4. pkt., ikke gælder, idet der foreligger særligt skærpende omstændigheder, jf. § 118 a, stk. 5, 5. pkt., vil bøder for overtrædelse af reglerne om arbejdstid blive udmålt og sammenlagt med bøder for overtrædelse af reglerne om køre- og hviletid i samme kontrolperiode uden hensyntagen til størrelsen af bøden for køre- og hviletidsreglerne.
Til nr. 5 Det foreslås at nyaffatte den foreslåede affattelse af fodnoten til lov om arbejdstid for mobile lønmodtagere inden for vejtransportsektoren.
Det foreslåede vil indebære, at der i fodnoten henvises til direktivernes rette navne og til EU-Tidende.
Det foreslåede er en lovteknisk ændring, og der foretages således ikke materielle ændringer ved ændringsforslaget.
Til nr. 6 Det foreslås at ændre den foreslåede affattelse af § 3, stk. 1, i lov om arbejdstid for mobile lønmodtagere inden for vejtransportsektoren, således at »6 a« ændres til »6a« og »6 b« ændres til »6, litra b«.
Det foreslåede er lovtekniske ændringer, og der foretages således ikke materielle ændringer ved ændringsforslaget.
Til nr. 7 Det foreslås at indsætte et nyt stk. 4 i den foreslåede § 8 a i lov om arbejdstid for mobile lønmodtagere inden for vejtransportsektoren, der fastsætter, at bøde efter bestemmelsens stk. 1 og 2 kun udmåles i det omfang, at den sammenlagt med en samtidig udmålt bøde vedrørende samme kontrolperiode efter færdselslovens § 118 a, stk. 5, 1. og 2. pkt., ikke overstiger bødeloftet nævnt i § 118 a, stk. 5, 3. og 4. pkt., medmindre § 118 a, stk. 5, 5. pkt., finder anvendelse.
 Det foreslåede nye stk. 4 vil indebære, at bøder for overtrædelse af lov om arbejdstid for mobile lønmodtagere inden for vejtransportsektoren og forskrifter fastsat i medfør heraf alene udmåles, hvis de sammenlagt med samtidig udmålte bøder for overtrædelse af køre- og hviletidsreglerne i færdselsloven i samme kontrolperiode ikke overstiger bødeloftet, som er fastsat i færdselslovens § 118 a, stk. 5. Bødeloftet i færdselslovens § 118 a, stk. 5, 3. og 4. pkt., er maksimalt 30.000 kr. for en førers samlede bøde i en kontrolperiode og maksimalt 60.000 kr. pr. fører for virksomhedens samlede bøde.
Hvor bødeloftet, jf. ovenfor, allerede er nået for bøder for overtrædelse af køre- og hviletidsreglerne i en kontrolperiode, vil bøder for overtrædelse af arbejdstidsreglerne i samme periode således ikke blive udmålt.
Hvis bødeloftet derimod ikke allerede er nået for bøder for overtrædelse af køre- og hviletidsreglerne i en kontrolperiode, vil bøder for overtrædelse af arbejdstidsreglerne højst kunne udmåles til en bøde, der udgør differencen mellem bøden for køre- og hviletidsovertrædelserne og bødeloftet fastsat i relation til disse overtrædelser i færdselsloven.
Bøder for overtrædelse af arbejdstidsreglerne sammenlægges efter forslaget således med bøder for overtrædelse af køre- og hviletidsreglerne under hensyntagen til bødeloftet fastsat i færdselslovens § 118 a, stk. 5, 3. og 4. pkt.
 I de tilfælde, hvor bødeloftet i færdselslovens § 118 a, stk. 5, 3. og 4. pkt., ikke gælder, idet der foreligger særligt skærpende omstændigheder, jf. § 118 a, stk. 5, 5. pkt., vil bøder for overtrædelse af reglerne om arbejdstid blive udmålt og sammenlagt med bøder for overtrædelse af reglerne om køre- og hviletid i samme kontrolperiode uden hensyntagen til størrelsen af bøden for køre- og hviletidsreglerne.
Til nr. 8 Det foreslås at ændre den foreslåede § 9 a i lov om arbejdstid for mobile lønmodtagere inden for vejtransportsektoren, så der efter »vejtransportaktiviteter« indsættes », herunder om stikprøvekontrol«.
Den foreslåede ændring vil indebære, at der som supplement til regler om risikobaseret og målrettet kontrol med arbejdstid, som forventes fastsat ved bekendtgørelse i medfør af lovforslagets § 9 a, vil kunne fastsættes regler om løbende og tilfældig stikprøvekontrol.
Det er Transportministeriets vurdering, at udstedelse af regler om udførelse af stikprøvekontrol ved kontrol af arbejdstidsreglerne vil udgøre overimplementering af kontroldirektivet.
4. Udvalgsarbejdet Lovforslaget blev fremsat den 6. april 2022 og var til 1. behandling den 20. april 2022. Lovforslaget blev efter 1. behandling henvist til behandling i Transportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og transportministeren sendte den 11. februar 2022 dette udkast til udvalget, jf.
TRU alm. del  bilag 171. Den 7. april 2022 sendte transportministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Spørgsmål Udvalget har under udvalgsarbejdet stillet 54 spørgsmål til transportministeren til skriftlig besvarelse, som ministeren har besvaret.
Henrik Møller (S) Brian Bressendorff (S) Kasper Roug (S) Mogens Jensen (S) fmd.
Lennart Damsbo-Andersen (S) Malte Larsen (S) Orla Hav (S) Thomas Jensen (S) Anne Valentina Berthelsen (SF) Karsten Hønge (SF) Kathrine Olldag (RV) Rasmus Helveg Petersen (RV) Andreas Steenberg (RV) Henning Hyllested (EL) Eva Flyvholm (EL) Susanne Zimmer (FG) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Peter Juel-Jensen (V) Martin Geertsen (V) Hans Kristian Skibby (UFG) Lise Bech (UFG) Alex Ahrendtsen (DF) Niels Flemming Hansen (KF) Birgitte Bergman (KF) Mette Thiesen (NB) Ole Birk Olesen (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
