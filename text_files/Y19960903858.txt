 Generelt udtalt, at kommuner, i den udstrækning det ikke er  

 lovreguleret, lovligt kan udføre kollektiv trafikvirksomhed, herunder  

 færgetransport, for at sikre en hensigtsmæssig infrastruktur i kommunen.
Endvidere udtalt, at en kommune kan drive eller yde støtte til en  

 kollektiv færgetrafikforbindelse til og fra kommunen, når kommunen har en  

 særlig interesse i at opretholde en sådan forbindelse for derved at sikre de  

 kollektive trafikforbindelser til og fra kommunen.
Dette er tillige forudsat  

 ved § 22 i lov om kommunal udligning og generelle tilskud til kommuner og  

 amtskommuner.
 Det er dog en betingelse, at den pågældende færgetrafikforbindelse  

 ikke er i strid med den overordnede landsplanlægning på området, og at  

 kommunen ikke driver den pågældende færgetrafikforbindelse med det formål at  

 opnå et overskud herved.
Endvidere udtalt, at § 22, stk. 2, nr. 1, i lov om kommunal udligning  

 og generelle tilskud til kommuner og amtskommuner, ikke er til hinder for, at  

 en kommune, der modtager tilskud efter denne bestemmelse, selv varetager  

 driften af den eller de pågældende færgetrafikforbindelser.
Det kommunale  

 tilskud til lettelse af besejlingsforholdene, som det statslige tilskud til  

 kommunen er betinget af, ydes i så fald ved, at driften af  

 færgetrafikforbindelserne giver et underskud, som finansieres af kommunen.
I den konkrete sag fandt Indenrigsministeriet, at de to kommuner i det  

 kommunale fællesskab havde en sådan særlig kommunal interesse i at sikre  

 besejlingsmulighederne til og fra øen, at de lovligt kunne varetage  

 færgeforbindelserne til og fra øen.
De øvrige betingelser for at varetage  

 færgedriften var ligeledes opfyldt.
Advokat Palle Petersen Advokatformaet Borch & Petersen Ramsherred 2, Torvet Postboks 225 5700 Svendborg Ved brev af 16. januar 1995 (j.nr.
R.44.516) har De som advokat for  

 Marstal-Færgen K/S klaget til Indenrigsministeriet over en udtalelse af 1.  

 december 1994 fra Tilsynsrådet for Fyns Amt vedrørende Det Ærøske  

 Færgetrafikselskab I/S' overtagelse af færgedriften på Ærø, som efter Deres  

 opfattelse er i strid med kommunalfuldmagtsreglerne.
 Sagens baggrund:
 Marstal og Ærøskøbing Kommuner etablerede ved en interessentskabskontrakt  

 af 2. og 12. april 1984 et kommunalt fællesskab, Det Ærøske  

 Færgetrafikselskab I/S, jf. § 60 i lov om kommunernes styrelse.  

 Interessentskabskontrakten, som er ændret ved et tillæg af 16. maj 1988,  

 indeholder bl.a. følgende bestemmelser:
 Interessentskabets formål er at forestå færgetrafikken mellem Ærø og  

 øvrige dele af Fyns Amt - idet det forudsættes, at der opnås eneretsbevilling  

 hertil, herunder til driften af de eksisterende tre ruter fra Marstal,  

 Ærøskøbing og Søby - samt at påse, at den drives på forretningsmæssigt  

 forsvarlig måde under størst mulig hensyntagen til Ærøs trafikbehov.
 Bestyrelsen afgør, om selskabet helt eller delvis skal forestå driften af  

 færgerne eller helt eller delvis skal overlade driften til andre i henhold  

 til herom oprettet skriftlig aftale.
 Såfremt bestyrelsen vælger at overlade driften helt eller delvis til  

 andre, skal den dog for selskabet forbeholde i hvert fald følgende  

 beslutninger m.v., som bestyrelsen i alle tilfælde skal varetage:
 1. Fastlæggelse af fartplaner.
 2. Fastlæggelse af takster og regler for kontrol med deres overholdelse.
 3. Godkendelse af budgetter og regnskaber.
 4. Beslutning om hvilke færger, der skal anvendes.
 5. Beslutning om investeringer.
6. Udligning af driftsresultater mellem flere rederier, der deltager i  

 færgedriften.
Størrelsen af det kommunale støttebeløb fastsættes af  

 kommunalbestyrelserne i Ærøskøbing og Marstal Kommuner efter indstilling fra  

 bestyrelsen for Det Ærøske Færgetrafikselskab.
Støttebeløbet skal være ens  

 for begge kommuner.
Under alle omstændigheder skal bestyrelsen påse, at færgedriften incl.  

 statslige og kommunale tilskud hviler i sig selv.« Den 13. maj 1985 meddelte Ministeriet for Offentlige Arbejder Det Ærøske  

 Færgetrafikselskab I/S eneretsbevilling til besejling af Ærø i 10 år fra den  

 1. januar 1985. Bevillingen var dog betinget af, at færgetrafikselskabet  

 havde aftale om besejling med de tre selskaber, heriblandt Marstal-Færgen  

 K/S, som på daværende tidspunkt besejlede ruterne Søby-Fåborg,  

 Ærøskøbing-Svendborg og Marstal-Rudkøbing.
Ved brev af 9. september 1994 klagede De på vegne af Marstal-Færgen K/S  

 til Tilsynsrådet for Fyns Amt over, at Marstal og Ærøskøbing Kommuner gennem  

 Det Ærøske Færgetrafikselskab I/S agtede at påbegynde færgedrift fra 1.  

 januar 1995 mellem bl.a.
Marstal og Rudkøbing.
De anførte bl.a. følgende:
 »Besejlingsaftalerne med færgerederierne er af Trafikselskabet opsagt  

 til ophør ved udgangen af indeværende år og de indklagede kommuner har ansøgt  

 Trafikministeriet om at meddele eneretsbevilling til færgedrift på Ærø.
 ... Kommunerne har nu søgt om eneretsbevilling, der ikke er betinget af en  

 kontrakt med rederiet.
 Det er så vidt det er oplyst kommunernes hensigt at forestå driften fuldt  

 ud gennem det fælles Trafikselskab såvel driftsmæssigt som økonomisk.
 Færgemateriellet, som skal anvendes til driften i det fælles selskab,  

 agter kommunerne at opnå ved at indgå lejeaftaler efter licitation med  

 potentielt interesserede færgeejere.
 Lejeaftalen der påtænkes anvendt, er en såkaldt »Bareboat  

 charter«, d.v.s leje af et nøgent skib uden mandskab, hvorefter  

 kommunerne gennem deres fælles selskab forestår driften med antaget personale  

 og påtager sig den økonomiske risiko for ruternes drift og formentlig har til  

 hensigt at oppebære tilskuddet fra Indenrigsministeriet.
 Efter klagerens opfattelse påbegynder kommunerne herefter privat  

 næringsdrift i form af rederidrift, hvilket ikke er i overensstemmelse med de  

 gældende regler om kommunalfuldmagtens udstrækning.
Der henvises til Poul Andersen: »Dansk forvaltningsret« 4.  

 udgave side 651 ff og Erik Harder: »Kommunalfuldmagten« 1965 side  

 74 ff samt H.
Gammeltoft-Hansen »Dansk Forvaltningsret« 1994 side  

 465 f.
Ex tuto tillader jeg mig endvidere at påpege at ved lov nr. 383 af  

 20.05.1992 og lov nr. 384 af samme dato er kommunalfuldmagten udvidet, men  

 den udvidelse omfatter ikke sædvanlig privat næringsdrift som  

 rederivirksomhed herunder færgefart.
Det tilføjes, at kommunerne herved  

 involverer sig i transport udenfor kommunernes lokale område, incl. transport  

 af gods.
 Særligt bemærkes at der ved de nævnte love alene er meddelt hjemmel til  

 udvikling af kommunal viden i samarbejde med private aktieselskaber.
Det er derfor påklagerens opfattelse, at kommunerne, hvis privat  

 færgedrift iværksættes, handler i strid med gældende lov og tilsidesætter  

 hensynet til private erhvervsvirksomheder.' Den 6. oktober 1994 forlængede Trafikministeriet i medfør af lov af 21.  

 marts 1874 om bestyrelsen af færgevæsenet eneretsbevillingen for Det Ærøske  

 Færgetrafikselskab I/S på bl.a. følgende vilkår:
 »Eneretsbevillingen omfatter befordring af rejsende og gods af enhver  

 art mellem Ærø og følgende kyststrækninger i Fyns amt:
 * Kyststrækningen mellem Assens og Svendborg (Assens Havn og Svendborg  

 Havn incl.).
 * Hele Langelands vestkyst.
 Det Ærøske Færgetrafikselskab I/S skal ikke være forpligtet til at  

 opretholde aftaler om besejling med færgeselskaberne: Hurtigruten Fåborg-Ærø  

 K/S, A/S Dampskibsselskabet Ærø og Marstal-Færgen K/S, der p.t. besejler  

 ruterne: Søby-Fåborg, Ærøskøbing-Svendborg og Marstal-Rudkøbing.
 Det er dog forudsat, at de 3 selskaber får tilbudt at afvikle besejling af  

 nævnte færgeruter med et rimeligt varsel, hvilket efter ministeriets  

 opfattelse passende kan fastsættes således, at selskabernes besejling på de  

 eksisterende vilkår ophører med udgangen af 1995.
Ved udnyttelse af eneretsbevillingen er Det Ærøske Færgetrafikselskab I/S  

 forpligtet til at overholde gældende konkurrenceregler og normer, således som  

 disse fastlægges af Konkurrencerådet, og driften skal varetages under  

 hensyntagen til de bevillingsmæssige regler, der gælder for drift af kommunal  

 virksomhed. ...« Efter anmodning fra tilsynsrådet har Marstal og Ærøskøbing  

 kommunalbestyrelser ved breve af 10. november 1994 afgivet to enslydende  

 udtalelser.
Det fremgår bl.a. heraf:
» Det er almindelig anerkendt, at det offentlige ejer og driver  

 selskaber eller styrelser, som udbyder kollektive transportydelser i  

 konkurrence med private selskaber eller delvis i kraft af et monopol.
Der kan  

 således peges på primær- og amtskommunale busselskaber, HT og DSB.
Selve  

 driften kan være baseret på, at de offentlige selskaber eller styrelser enten  

 ejer eller lejer transportmidlet, og det er almindeligt anerkendt, at  

 lejeaftalens udformning, eller hvem der i det hele taget ejer  

 transportmidlet, ikke er afgørende for, om den som udfører kollektiv  

 transport, overtræder kommunalfuldmagten.
Det er ikke tilfældigt, at det offentlige både regulerer og udbyder  

 kollektive transportydelser.
Den kollektive transport er en væsentlig del af  

 den infrastruktur, som gør det muligt, at et moderne samfund kan være  

 virksomt.
Derfor har det offentlige en interesse i udformningen af den  

 kollektive transport, hvilket samfundsudviklingen som nævnt bærer præg af.
 Det skal fremhæves, at de 2 ærøske kommuner har en fælles og selvstændig  

 interesse i at bevare gode trafikale forbindelser til og fra Ærø, fordi de er  

 den vigtigste infrastruktur til gavn for øens borgere og virksomheder og  

 dermed en væsentlig forudsætning for fastholdelse af befolkningen på Ærø. ...
For god ordens skyld skal det nævnes, at interessentskabskontraktens § 2  

 angiver, at selskabet har til formål at forestå færgetrafikken mellem Ærø og  

 øvrige dele af Fyns amt.
Endelig anføres det i § 6, at Det Ærøske  

 Færgetrafikselskabs bestyrelse afgør, om selskabet helt eller delvis skal  

 forestå driften af færgerne eller helt eller delvis overlade driften til  

 andre i henhold til herom oprettet skriftlig aftale.
Med baggrund i ovenstående bemærkninger er det således ikke kommunens  

 opfattelse, at kommunalfuldmagten er overtrådt, fordi Trafikselskabet indgår  

 aftaler om bare boat charter med virkning fra 1. januar 1995.« De har ved brev af 17. november 1994 kommenteret de to  

 kommunalbestyrelsers ovenfor citerede udtalelse og har bl.a. anført følgende:
»Det er ikke korrekt, at det er almindelig anerkendt, at det  

 offentlige ejer og driver selskaber, der forestår færgedrift.
Det er  

 almindelig anerkendt, at amter og amtskommuner er berettiget til indenfor  

 deres territoriale område at forestå passagertransport i begrænset omfang, så  

 som bustransport.
Herom henvises til Erik Harder: »De kommunale  

 opgaver« 1965, side 81 ff, og Hans Gammeltoft-Hansen:  

 »Forvaltningsret« 1994, side 465 ff, hvorved det særligt bør  

 bemærkes, at det længste, der ifølge den deri gengivne praksis en kommune kan  

 gå, er at yde et tilskud til en privat rute, herunder det tilskud Marstal  

 Kommune tidligere meddelte Marstal-Færgen K/S på ruten Marstal-Rudkøbing,  

 fejlagtigt gengivet som Marstal-Svendborg.
 I ingen af de anerkendte værker forekommer så meget som antydning af, at  

 kommuner skulle være berettiget til at gå ind og forestå generel færgedrift  

 med fortrængning af 3 private ruter, der beskæftiger sig med såvel person-  

 som godstransport, herunder til andre kommuner.
 Tværtimod fremgår det af en ministeriel afgørelse fra 1966, at der end  

 ikke kunne ydes kommunal støtte til en Bornholms-rute så længe, der bestod  

 tilfredsstillende skibsforbindelser til København.
 Det tilføjes, at DSB er statsligt og hviler på særligt lovgrundlag og  

 således er irrelevant i denne forbindelse.
Der erindres i denne forbindelse også om at engagementet vedrørende  

 Grenå-Hundested ruten mellem Grenå Havn I/S og Hundested Havn I/S samt 2  

 private selskaber, har givet anledning til store betænkeligheder.
Herved  

 bemærkes, at der er tale om et driftsaktieselskab, etableret med private  

 interesser med fortsættelse af en drift på en rute, der ellers ville blive  

 nedlagt, ligesom det er de selvstændige havne, som er involveret og ikke  

 kommunerne direkte.
 Yderligere tilføjes, at Trafikministeriets tildeling af eneretsbevilling  

 er uden betydning for spørgsmålet om omfanget af de kommunale opgaver, idet  

 Trafikministeriet ikke varetager disse hensyn og eneretsbevillingen netop  

 fastlægger, at driften skal varetages under hensyntagen til de regler, der  

 gælder for kommunal virksomhed, d.v.s. eksempelvis udlicitering af opgaverne  

 til privat virksomhed, idet færgedrift ikke er en kommunal opgave.
 Det er således irrelevant, at inddrage argumentation om Trafikministeriets  

 eneretsbevilling.
 Det anerkendes at der er et stærkt behov for gode trafikale forbindelser  

 til Ærø for at varetage øens interesser.
Dette implicerer imidlertid ikke at kommunal overtagelse af driften er  

 fornøden på nuværende tidspunkt, idet alle 3 private ruter, som har bistået  

 med betjeningen, ønsker at fortsætte med sejladsen.
Situationen kunne være en  

 anden, hvis disse ruter havde måttet give op, men dette er der ingen grund  

 til at antage skulle være tilfældet eller vil blive tilfældet. ...
 Der kan derfor ikke tillægges dette argument afgørende betydning ...
Det er korrekt, at Det Ærøske Færgetrafikselskab i forbindelse med den  

 hidtil gældende besejlingsordning tillagdes en meget stor rolle, idet  

 trafikselskabet fik overladt kontrollen med ruterne ved fastlæggelse af bl.a.  

 billetpriser og fartplaner.
Det må imidlertid pointeres, at dette var en  

 frivillig aftale med de private selskaber, som bevarede deres ret til ruterne  

 og den daværende tilladelse til kommunerne til etablering af  

 færgetrafikselskabet kan ikke tages til indtægt for, at kommunerne kan gå det  

 skridt videre gennem trafikselskabet helt at fortrænge de private ruter og  

 overtage disses drift efter gennem en årrække at have gjort sig bekendt med  

 deres driftsform og økonomi.
Så meget mere som den nuværende kontrakts § 4-3  

 klart siger, at de tre ruter efter en eventuel udløbet opsigelse skal have  

 deres besejlingsret tilbage. ...
Det tilføjes herved, at det er klagerens opfattelse, at allerede den  

 daværende ordning med færgetrafikselskabet var på kanten af reglerne om  

 kommunalfuldmagten, men er formentlig acceptabel fordi der var tale om  

 frivillig aftale og formålet var indseende med statslige tilskud.
Dette  

 legitimerer imidlertid ikke, at kommunerne herefter på denne baggrund markant  

 klart overtræder reglerne om kommunernes opgaver ved at tage det skridt  

 videre at overtage eneretten til ruterne selv og selv forestå hele driften  

 for egen regning og risiko, og blot foretage leje af det material, eller køb  

 af det materiel, der skal anvendes. ...
Det fastholdes herefter, at Tilsynerådet snarest bør nedlægge forbud mod  

 at kommunerne gennem det af dem oprettede trafikselskab overtager driften af  

 færgetrafik på Ærø, idet dette inebærer en overtrædelse af  

 kommunalfuldmagtens rammer.' Tilsynsrådet har ved brev af 1. december 1994 afgivet udtalelse i sagen og  

 har heri bl.a. anført følgende:
 »Indenrigsministeriet har i en skrivelse af 24. februar 1994 blandt  

 andet udtalt, at kommuner med hjemmel i de uskrevne retsgrundsætninger om  

 kommunernes opgavevaretagelse kan etablere og drive kollektive  

 trafikforbindelser mellem landsdelene..
 Det fremgår endvidere af sagen, at Indenrigsministeriet i en skrivelse af  

 9. november 1994 har meddelt Det Ærøske Færgetrafikselskab I/S  

 forhåndstilsagn om dispensation fra lånerammen for 1994 til optagelse af lån  

 til anskaffelse af nye færger til selskabets tre ruter.
Det fremgår endelig af sagen, at Trafikministeriet den 6. oktober 1994 har  

 meddelt en eneretsbevilling, hvorefter Det Ærøske Færgetrafikselskab I/S ikke  

 længere skal være forpligtet til at opretholde aftalerne med de selskaber,  

 der hidtil har besejlet ruterne.
Eneretsbevillingen stiller ikke krav om  

 indgåelse af nye aftaler, men åbner mulighed for, at selskabet selv besejler  

 ruterne.
På denne baggrund er det tilsynsrådets opfattelse, at Det Ærøske  

 Færgetrafikselskab lovligt har kunnet vedtage at basere trafikbetjeningen af  

 Ærø på et bare boat charter fra den 1. januar 1995.« I anledning af Deres henvendelse af 16. januar 1995 til  

 Indenrigsministeriet har ministeriet den 27. januar 1995 anmodet Tilsynsrådet  

 for Fyns Amt og Trafikministeriet om en udtalelse.
 Tilsynsrådet har ved brev af 9. februar 1995 meddelt, at rådet kan  

 henholde sig til sin udtalelse af 1. december 1994.
 Trafikministeriet har ved brev af 18. april 1995 oplyst, at sagen ikke gav  

 ministeriet anledning til bemærkninger.
 Indenrigsministeriets udtalelse:
Indenrigsministeriet skal indledningsvis udtale, at det tilsyn som de for  

 hvert amt nedsatte tilsynsråd udøver over for kommunerne, er et retligt  

 tilsyn.
Det betyder, at tilsynet kun omfatter spørgsmål om, hvorvidt der er  

 sket en tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (lovbekendtgørelse  

 nr. 615 af 18. juli 1995).
 Tilsynsrådene kan således ikke tage stilling til spørgsmål om  

 hensigtsmæssigheden af kommunernes varetagelse af deres opgaver, så længe  

 dette sker inden for de rammer, som følger af lovgivningen.
Endvidere omfatter tilsynet kun den lovgivning, der særligt retter sig til  

 offentlige myndigheder, herunder færgetrafikselskabet, og ikke lovgivning,  

 der gælder både for færgetrafikselskabet og for private.
Det almindelige  

 kommunale tilsyn omfatter derfor ikke sager af privatretlig karakter.
Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at tilsynsrådene ikke  

 tilsidesætter lovgivningen, og at tilsynsrådenes udtalelser ikke er urigtige  

 eller hviler på et urigtigt faktisk grundlag, jf. § 61 a i lov om kommunernes  

 styrelse.
Indenrigsministeriet tager således ikke stilling til tilsynsrådenes  

 sagsbehandling, herunder spørgsmål om hvorvidt sagsbehandlingen er i  

 overensstemmelse med god forvaltningsskik.
Den i sagen omhandlede eneretsbevilling af 6. oktober 1994 for Det Ærøske  

 Færgetrafikselskab I/S er givet i medfør af lov nr. 32 af 21. marts 1874 om  

 bestyrelsen af færgevæsenet.
Lovens § 4 er sålydende:
» § 4. Efter indstilling fra vedkommende amtsråd kan  

 indenrigsministeren dels tillade, at et under rådets bestyrelse hørende  

 priviligeret færgested nedlægges, dels meddele bevilling til oprettelsen af  

 nye.
Amtsrådet kan forny de færgebevillinger, der er udfærdigede på tid; men  

 ligesom nye bevillinger kun kunne meddeles for en persons levetid eller for  

 visse år, kan der ved fornyelsen af ældre ej heller gives disse anden  

 varighed.« Kompetencen til at meddele eneretsbevillinger i medfør af denne  

 bestemmelse overgik i 1894 til ministeren for offentlige arbejder (nu  

 trafikministeren).
 Spørgsmålet om, hvorvidt kommuner kan varetage kollektive  

 færgetrafikforbindelser, er imidlertid ikke reguleret i loven om bestyrelsen  

 af færgevæsenet.
 § 22, stk. 1 og 2, i lov om kommunal udligning og generelle tilskud til  

 kommuner og amtskommuner, jf. lovbekendtgørelse nr. 555 af 30. juni 1995, er  

 sålydende:
 » § 22. Indenrigsministeren yder et årligt tilskud til  

 kommuner på øer, der består af een eller to kommuner.
 Stk. 2. Det er en forudsætning for tilskud efter stk. 1:
1) at vedkommende kommune efter regler, der fastsættes af  

 indenrigsministeren efter indstilling fra vedkommende amtsråd, yder tilskud  

 med henblik på at lette besejlingsforholdene og at støtte unge, der under  

 uddannelse efter folkeskolen nødsages til at fraflytte øerne, og 2) at de pågældende amtskommuner til de nævnte formål yder et tilskud af  

 en størrelse, der fastsættes af indenrigsministeren efter indstilling fra  

 vedkommende amtsråd.« Heller ikke denne bestemmelse indeholder en regulering af, hvorvidt de i  

 stk. 1 nævnte kommuner på øer bestående af een eller to kommuner, herunder de  

 to kommuner på Ærø, kan varetage kollektive færgetrafikforbindelser.
Det er  

 dog ved bestemmelsen forudsat, at de nævnte kommuner i en vis udstrækning  

 efter lovgivningen i øvrigt lovligt kan engagere sig i kollektiv færgetrafik  

 til og fra de pågældende øer, jf. bestemmelsen i stk. 2, nr. 1, første led.
Der er ikke i anden lov hjemmel til, at kommuner kan drive kollektive  

 færgetrafikforbindelser.
Spørgsmålet om, hvorvidt en sådan kommunal  

 opgavevaretagelse er lovlig, skal derfor afgøres efter de almindelige  

 kommunalretlige grundsætninger om kommunernes opgavevaretagelse.
 Kommuner kan efter disse grundsætninger som udgangspunkt ikke uden  

 lovhjemmel drive handel, håndværk, industri og finansiel virksomhed.
 Det er dog fast antaget i de kommunale tilsynsmyndigheders praksis og i  

 den juridiske litteratur, at kommuner, i den udstrækning det ikke er  

 lovreguleret, lovligt kan udføre kollektiv trafikvirksomhed, herunder  

 færgetransport, for at sikre en hensigtsmæssig infrastruktur i kommunen, jf.  

 Jens Garde og Jørgen Mathiassen, Kommunalret, 1991, side 28-32, Martin Basse  

 og Oluf Jørgensen, Kommunalt folkestyre, 1993, 2. udgave, side 114 og Hans  

 Gammeltoft-Hansen m.fl., Forvaltningsret, 1994, side 465 f.
Det er endvidere antaget, at en kommune kan drive eller yde støtte til en  

 kollektiv færgetrafikforbindelse til og fra kommunen, når kommunen har en  

 særlig interesse i at opretholde en sådan forbindelse for derved at sikre de  

 kollektive trafikforbindelser til og fra kommunen.
Dette er tillige forudsat  

 i lovgivningen, jf. det ovenfor anførte om § 22 i lov om kommunal udligning  

 og generelle tilskud til kommuner og amtskommuner.
 Det er dog en betingelse, at den pågældende færgetrafikforbindelse ikke er  

 i strid med den overordnede landsplanlægning på området.
 Det er endvidere en betingelse, at kommunen ikke driver den pågældende  

 færgetrafikforbindelse med det formål at opnå et overskud herved.
I den foreliggende sag har de to kommuner på Ærø en sådan særlig kommunal  

 interesse i at sikre besejlingsmulighederne til og fra øen, at de to kommuner  

 lovligt kan varetage færgeforbindelserne til og fra øen.
Kommunerne kan  

 ligeledes lovligt etablere et kommunalt fælleskab, jf. § 60 i lov om  

 kommunernes styrelse, med det formål at varetage denne opgave.
Det fremgår endvidere af § 6 i den ovenfor citerede  

 interessentskabskontrakt, at færgedriften, incl. statslige og kommunale  

 tilskud, skal hvile i sig selv.
Færgetrafikselskabet driver således ikke de  

 tre færgetrafikforbindelser med det formål at opnå et overskud herved.
 Indenrigsministeriet har på baggrund af den i 1994 meddelte  

 eneretsbevilling ikke grundlag for at antage, at de tre  

 færgetrafikforbindelser er i strid med den overordnede landsplanlægning.
Med mindre andet er bestemt i lovgivningen, har en kommune ikke pligt til  

 overlade varetagelsen af kommunens opgaver til private.
Kommunen kan således  

 som udgangspunkt frit vælge, om den selv vil varetage en opgave eller om den  

 vil varetage opgaven ved hjælp af eksterne leverandører eller tjenesteydere,  

 og i sidstnævnte tilfælde eventuelt yde et tilskud hertil, jf.
Erik Harder,  

 Dansk kommunalforvaltning II Opgaver, 1987, 2. udgave, side 62 ff., Jens  

 Garde og Jørgen Mathiassen, Kommunalret, 1991, side 28 og 52 f., Martin Basse  

 og Oluf Jørgensen, Kommunalt folkestyre, 1993, 2. udgave, side 99 ff. og Hans  

 Gammeltoft-Hansen m.fl., Forvaltningsret, 1994, side 447 og 484 ff.
§ 22, stk. 2, nr. 1, i lov om kommunal udligning og generelle tilskud til  

 kommuner og amtskommuner, er ikke til hinder for, at en kommune, der modtager  

 tilskud efter denne bestemmelse, selv varetager driften af den eller de  

 pågældende færgetrafikforbindelser.
Det kommunale tilskud til lettelse af  

 besejlingsforholdene, som det statslige tilskud til kommunen er betinget af,  

 ydes i så fald ved, at driften af færgetrafikforbindelserne giver et  

 underskud, som finansieres af kommunen.
 Spørgsmålet om, hvorvidt Det Ærøske Færgetrafikselskab I/S' opsigelse af  

 kontrakten med Marstal-Færgen K/S er sket i overensstemmelse med kontrakten,  

 er et privatretligt spørgsmål, som ikke er omfattet af det kommunale tilsyn.
 Det er sammenfattende Indenrigsministeriets opfattelse, at de to ærøske  

 kommuner lovligt gennem Det Ærøske Færgetrafikselskab I/S har kunnet vedtage  

 at basere trafikbetjeningen af Ærø på et bare boat charter fra den 1. januar  

 1995 og derved selv varetage færgedriften til og fra Ærø.
 Indenrigsministeriet skal bemærke, at ministeriet ikke herved har  

 vurderet, hvorvidt den kommunale færgedrift er i overensstemmelse med anden  

 lovgivning.
 Indenrigsministeriet foretager sig herefter ikke videre i sagen.
