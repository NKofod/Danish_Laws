Bekendtgørelse om lystfiskeri efter almindelig tun i 20211) I medfør af § 10, stk. 1, 2. pkt., § 30, stk. 1, nr. 2 og nr. 3, § 32, stk. 1, § 33, stk. 2, § 109, stk. 1, § 124, stk. 1, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
 § 1. Bekendtgørelsen fastsætter bestemmelser om lystfiskeri efter almindelig tun i 2021 i farvande henhørende under Danmarks fiskeriterritorium i Skagerrak og Kattegat.
 Stk. 2. Bekendtgørelsen supplerer bestemmelserne i Europa-Parlamentets og Rådets forordning 2016/1627/EU af 14. september 2016 om en flerårig genopretningsplan for almindelig tun i det østlige Atlanterhav og Middelhavet og om ophævelse af Rådets forordning (EF) nr. 302/2009, og i Kommissionens delegerede forordning (EU) 2015/98 af 18. november 2014 om gennemførelse af Unionens internationale forpligtelser som omhandlet i artikel 15, stk. 2, i Europa-Parlamentets og Rådets forordning (EU) nr. 1380/2013 i henhold til den internationale konvention om bevarelse af tunfiskebestanden i Atlanterhavet og konventionen om det fremtidige multilaterale samarbejde vedrørende fiskeriet i det nordvestlige Atlanterhav med senere ændringer.
 § 2. I denne bekendtgørelse forstås ved:
 1) Almindelig tun: Arten Thunnus thynnus også kaldet blåfinnet tun.
 2) DTU Aquas mærkningsprojekt for almindelig tun i 2021: Forskningsprojekt ledet af DTU Aqua og i samarbejde med frivillige lystfiskere, hvor almindelig tun efter bevilling og dispensation bliver fanget, mærket og genudsat med henblik på at indsamle viden og data til brug for videre forskning i almindelig tun.
Udstedelse af tilladelse § 3. Lystfiskeri efter almindelig tun må kun finde sted, hvis Fiskeristyrelsen efter ansøgning har meddelt tilladelse til det.
 Stk. 2. Enhver person, som deltager i DTU Aquas mærkningsprojekt for almindelig tun i 2021, kan søge om tilladelse til at fange og ilandbringe én almindelig tun i perioden 6. september 2021 til 20. september 2021.
 Stk. 3. Ansøgningen skal være knyttet til en båd, der anvendes i DTU Aquas mærkningsprojekt for almindelig tun i 2021. Der kan kun indsendes én ansøgning pr. båd.
 Stk. 4. Ansøgningen skal indeholde følgende oplysninger:
 1) Navn, adresse, e-mail og telefonnummer på ansøger om tilladelse, der er ansvarlig for båden, og som til enhver tid kan kontaktes om og under fiskeriet.
 2) Bådens navn, fabrikat og modeltype.
 3) Liste over personer, der vil deltage i fiskeriet fra båden, med angivelse af fisketegnsnummer eller CPR-nummer, såfremt personen ikke er omfattet af krav om fisketegn.
 4) Bådens MMSI-nummer for det Automatiske Identifikationssystem, AIS.
 5) Tydelige digitale fotos af båden set fra siden og bagfra.
Stk. 5. Ansøgningen skal sendes til Fiskeristyrelsen i perioden den 17. til den 25. august 2021 pr. e-mail til licensadm@fiskeristyrelsen.dk eller pr. brev.
Ved ansøgning skal anvendes ansøgningsskema, som forefindes på Fiskeristyrelsens hjemmeside.
Indsendelse af ansøgning kan ske med sikker post.
 Stk. 6. Tildelingen af tilladelser, jf. stk. 1, sker ved en lodtrækning mellem indkomne ansøgninger, som opfylder kravene, jf. stk. 2-5. Fiskeristyrelsen udsteder herefter 15 tilladelser til fangst af én tun pr. tilladelse til de ansøgere, som udtrækkes.
Stk. 7. En tilladelse, jf. stk. 1, kan ikke overdrages.
Hvis tilladelsen ikke udnyttes, skal dette meddeles hurtigst muligt til Fiskeristyrelsen på e-mail licensadm@fiskeristyrelsen.dk.
Stk. 8. Fiskeristyrelsen kan udstede yderligere tilladelser til fangst af tun til ansøgere på ventelisten.
Fiskeristyrelsen udarbejder ventelisten på baggrund af lodtrækningen.
 Stk. 9. Fiskeristyrelsen kan under særlige omstændigheder forlænge gyldighedsperioden for en tilladelse til og med den 25. september 2021.
Stk. 10. Fiskeristyrelsen kan med øjeblikkelig virkning lukke for fiskeriet, når den danske kvote skønnes at være opfisket.
I så fald vil samtlige udstedte tilladelser for fiskeri af almindelig tun bortfalde.
Lukning af fiskeriet meddeles til hver enkelt tilladelsesindehaver.
Betingelser for lystfiskeri af tun § 4. Al fiskeri efter almindelig tun skal foregå med stang inden for det tidsrum, som angives af Fiskeristyrelsen i tilladelsen.
 Stk. 2. Tilladelsesindehaver samt ombordværende fiskere, der deltager i fiskeriet, jf. § 3, stk. 4, nr. 3, skal også deltage i DTU Aquas mærkningsprojekt for almindelig tun i 2021.
 Stk. 3. Det er alene personer omfattet af Fiskeristyrelsens tilladelse, som kan deltage i fiskeriet.
 Stk. 4. Den bevarelsesmæssige mindstereferencestørrelse på almindelig tun er 30 kg eller 115 cm (haledelingspunkt).
 Stk. 5. Enhver tun, der går på krog, og som opfylder den bevarelsesmæssige mindstereferencestørrelse, skal ilandbringes.
Stk. 6. Enhver tun, der landes, skal ilandbringes hel.
Såfremt gæller og indvolde fjernes, ilandbringes disse også.
 Stk. 7. Enhver tun, der går på krog, og som er under den bevarelsesmæssige mindstereferencestørrelse, må ikke ilandbringes og skal straks genudsættes, uanset om tunen er levende eller død.
Stk. 8. Hvis tunen er død ved genudsætning, jf. stk. 7, skal tilladelsesindehaver indrapportere dette til Fiskeristyrelsen.
Tun under den bevarelsesmæssige mindstereferencestørrelse bliver ikke medregnet som fangst under den givne tilladelse, men skal afskrives på Danmarks kvote.
Stk. 9. Som undtagelse til stk. 5 må levende tun, der er mærket i forbindelse med DTU Aquas mærkningsprojekt, ikke opbevares om bord eller ilandbringes, men skal straks genudsættes.
Hvis en mærket tun dør under fiskeriet, skal denne ilandbringes, og tilladelsesindehaver skal indrapportere landingen af en mærket tun til Fiskeristyrelsen.
 Stk. 10. Båden, som tilladelsen er tilknyttet, skal have monteret et fungerende Automatisk Identifikationssystem, AIS, som til stadighed er i drift, sender med fuld styrke og overholder kravene fastsat i artikel 10, stk. 1, i Rådets forordning (EF) Nr. 1224/2009 af 20. november 2009 om oprettelse af en kontrolordning for Unionen med henblik på at sikre overholdelse af reglerne i den fælles fiskeripolitik.
 Stk. 11. Fiskeristyrelsen kan i tilladelserne fastsætte særlige vilkår, f.eks. nærmere regler om udøvelsen og krav samt tidspunkter og områder for fiskeriet.
 Stk. 12. Hvis de for tilladelsen fastsatte forudsætninger og vilkår ikke overholdes, kan Fiskeristyrelsen beslutte, at tilladelsen tilbagekaldes.
Meldinger og ankomst til havn § 5. Landing af fangst af en almindelig tun skal ske i Skagen Havn inden for det tidsrum, som angives af Fiskeristyrelsen i tilladelsen.
Stk. 2. Tilladelsesindehaver skal sikre, at der gives meddelelse til Fiskeristyrelsen før afsejling fra havn.
Meddelelsen skal indeholde følgende informationer:
 1) Bådens navn og registreringsnummer hos Fiskeristyrelsen.
 2) Klokkeslæt og dato for afsejling fra havn.
 3) Navn på afsejlingshavn.
Stk. 3. Ved fangst og landing af almindelig tun skal tilladelsesindehaver umiddelbart efter fangst sikre, at der gives meddelelse til Fiskeristyrelsen om det forventede ankomsttidspunkt til havn, dog senest en time før ankomsten.
Meddelelsen skal indeholde følgende oplysninger:
 1) Bådens navn og registreringsnummer hos Fiskeristyrelsen.
 2) Klokkeslæt og dato for ankomst til havn.
Stk. 4. Ved ankomst til havn uden fangst, skal tilladelsesindehaver sikre, at der gives meddelelse til Fiskeristyrelsen om det forventede ankomsttidspunkt til havn, dog senest en time før ankomsten.
Meddelelsen skal indeholde følgende oplysninger:
 1) Bådens navn og registreringsnummer hos Fiskeristyrelsen.
 2) Klokkeslæt og dato for ankomst til havn.
 Stk. 5. Meddelelse, jf. stk. 2-4, skal gives til Fiskeristyrelsen telefonisk på telefonnummer 7218 5609.
 § 6. Tilladelsesindehaver skal ved ankomst til havn sikre, at vejning og måling (længde) af den ilandbragte tun foretages af en akkrediteret vejer og måler.
Stk. 2. Vægt angives i hele kilo.
Længden angives i meter med 2 decimaler målt fra snudespids til haledelingspunkt.
Hvis tunen ikke ilandbringes hel, skal både tunen og alle fjernede dele ilandbringes, jf. § 4, stk. 6.
 Stk. 3. Tilladelsesindehaver skal umiddelbart efter vejning stille den ilandbragte tun og eventuelt fjernede dele, jf. § 4, stk. 6, til rådighed for DTU Aqua med henblik på udtagning af prøver i videnskabeligt forskningsøjemed.
 § 7. Afsætning af almindelig tun fanget i forbindelse med lystfiskeri er forbudt.
Fangstrapportering § 8. Tilladelsesindehaver skal sikre, at der senest 12 timer efter ankomst til havn indberettes følgende til Fiskeristyrelsen:
 1) Bådens navn og registreringsnummer hos Fiskeristyrelsen.
 2) Navn, e-mail og telefonnummer på kontaktperson.
 3) Vægt i hele kilo og længde i meter med 2 decimaler på landet tun samt oplysninger om, tunens forarbejdningstilstand og præsentation af tunen ved landing, jf. § 4, stk. 5, og § 6 stk. 2. Hvis tunen ikke landes hel, skal vægten af fjernede dele også oplyses særskilt.
 4) Klokkeslæt og dato for fangst.
 5) Position i grader og minutter og tiendedele i WGS 84 og farvandsnavn, hvor fangsten er taget.
 6) Oplysninger om eventuelle genudsatte tun, herunder om de er døde eller levende, under den bevarelsesmæssige mindstereferencestørrelse og/eller mærkede, jf. § 4 stk. 7-9. Indberetningen skal indeholde oplysninger om estimeret vægt, billeddokumentation og oplysning om, hvorvidt tunen er genudsat levende eller død, samt om den var mærket.
Stk. 2. Indberetningen skal ske på en særlig blanket, som vil blive publiceret på Fiskeristyrelsens hjemmeside og indsendes på e-mail til regulering@fiskeristyrelsen.dk.
I emnefeltet skal anføres Fangstrapportering tun 2021  XX registreringsnummer hos Fiskeristyrelsen.
Ved landing af tun skal der vedlægges certifikat fra akkrediteret vejer og måler.
Straf og ikrafttræden § 9. Med bøde straffes den, der 1) overtræder eller forsøger at overtræde § 4, stk. 1-3, stk. 5-10 og §§ 5-8 eller 2) tilsidesætter eller forsøger at tilsidesætte vilkår knyttet til en tilladelse udstedt efter bekendtgørelsen.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft den 17. august 2021.
Ministeriet for Fødevarer, Landbrug og Fiskeri, den 12. august 2021 Rasmus Prehn / Nis Christensen 1) I bekendtgørelsen er der medtaget visse bestemmelser fra Europa-Parlamentets og Rådets forordning 2016/1627/EU af 14. september 2016 om en flerårig genopretningsplan for almindelig tun i det østlige Atlanterhav og Middelhavet og om ophævelse af Rådets forordning (EF) nr. 302/2009, EU-Tidende 2016, nr. 252, side 1, som ændret ved Europa-Parlamentets og Rådets forordning 2019/833/EU af 20. maj 2019, EU-Tidende 2019, nr.
L 41, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
