Nr BTL 203 Betænkning over Forslag til lov om ændring af merværdiafgiftsloven og af  

 lov om udligning af visse kommunale og amtskommunale udgifter til  

 merværdiafgift og om det kommunale momsfond (Forhøjelse af afgiften) (optaget  

 af Lykketoft (S))   

 Nr L 203 1985-86, 1. samling Blad nr 692 Afgivet af skatte- og afgiftsudvalget Afgivet: 19860319 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Udvalget har endvidere modtaget skriftlige og/ eller mundtlige henvendelser fra:
Brancheforeningen SPT, Dansk Metal, afd. 13, De Samvirkende Købmandsforeninger i Danmark, Industrirådet, Lund, P., Lyngby, Lærere på Værebroskolen, Lærerkollegiet på Østre skole, Rønne, Partiet De Grønne, Pædagogisk Medhjælperforbund, Rasch, Inger M., København F, og SID - Postarbejderafdelingen.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et flertal (det konservative folkepartis, venstres, det radikale venstres, centrum-demokraternes, kristeligt folkepartis og fremskridtspartiets medlemmer af udvalget) lovforslaget til forkastelse ved 3. behandling.
Et mindretal inden for flertallet (fremskridtspartiets medlem af udvalget) henviser i øvrigt til mindretallets betænkningsbidrag til L 214 (forslag til lov om ændring af lov om afgift af benzin).
Et mindretal (socialdemokratiets og socialistisk folkepartis medlemmer af udvalget) indstiller lovforslaget til vedtagelse med de stillede ændringsforslag.
Ændringsforslag Af et mindretal (S), tiltrådt af et mindretal (SF):
Til titlen 1) Undertitlen udgår.
Til § 1 2) Nr. 1-7 udgår, og i stedet indsættes:
 »I § 30 a indsættes efter stk. 1 som nyt stykke:
»Stk. 2. Ministeren for skatter og afgifter anvender mindst 300 mill. kr. til delvis refusion af merværdiafgift af konsummælksprodukter som letmælk, skummetmælk, kærnemælk, ymer og lignende surmælksprodukter.
Regler om beløbets fordeling på de i 1. pkt. nævnte produkter fastsættes af ministeren for skatter og afgifter efter forhandling med landbrugsministeren.« Stk. 2 bliver herefter stk. 3.' Til § 2 3) Paragraffen udgår.
Til § 4 4) Paragraffen udgår.
Til § 5 5) Paragraffen udgår.
Til § 6 6) Paragraffen udgår.
BEMÆRKNINGER Til nr. 2 Uanset at den af regeringen foreslåede generelle momsforhøjelse er taget af bordet, ønsker socialdemokratiet at opretholde forslaget om en reel momsdifferentiering via pristilskud til visse mejeriprodukter på i alt ikke under 300 mill. kr.
Dermed er sket en væsentlig genopretning i forhold til den bortskæring af momsrabatten på mælk m.v., der forrige år blev gennemført af regeringen og det radikale venstre.
Det foreslås, at beløbet skal anvendes til specielt at billiggøre sådanne basale levnedsmidler som let-, skummet- og kærnemælk og surmælksprodukterne.
Afløftning af en væsentlig del af momsvirkningen på netop disse produkter er både fordelings- og ernæringspolitisk rigtig, hvorimod der er meget tungtvejende indvendinger mod en mere generel momsdifferentiering.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
