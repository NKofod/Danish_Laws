Fremsat den 21. januar 2003 af  

 Anne Baastrup (SF), Aage Frandsen (SF),  

 Villy Søvndal (SF) og Kamal Qureshi (SF) Forslag til folketingsbeslutning om børns rettigheder i samfundet Folketinget opfordrer regeringen til inden udgangen af  

 2003 at gennemføre følgende initiativer:
 1.	Sikre at børn og unge inddrages i alle beslutninger, der har  

 betydning for dem.
 2.	Sikre at ingen myndigheder træffer beslutninger af  

 væsentlig betydning, uden at børn og unge-perspektivet er  

 inddraget.
 3.	Sikre at alle børn og unge får viden om, hvordan de har  

 adgang til at klage over egne forhold, og, hvis der ikke er egentlig  

 klageadgang, sikre at børn og unge enten kan få denne eller som  

 minimum sikres udtaleret.
 4.	Gennemføre Børnekonventionen samt sikre konstant  

 overvågning af børns og unges rettigheder i samfundet, herunder  

 sikre Børnerådets uafhængighed.
 5.	Sikre børn og unge retten til eget liv og forplantning som  

 voksne.
Bemærkninger til forslaget Generelle bemærkninger Børnerådet har gennem flere år arbejdet  

 med at omsætte Børnekonventionen til virkelighed i et samarbejde  

 med forskellige kommuner.
Formålet har været at skabe et  

 udviklingsarbejde, der kunne bruges i det praktiske liv.
 Børnerådet har i den forbindelse fokuseret  

 på børnekonventionens artikel 12 om børns medbestemmelse,  

 hvor det fremhæves, at der ikke er fastsat en nedre aldersgrænse  

 for, hvornår barnet skal have mulighed for at udtrykke sine  

 synspunkter. »Rettigheder gælder for såvel store som små  

 naturligvis tilpasset alder og udvikling «, jf. »Et skridt på vej, om  

 FNs børnekonvention i kommunerne«, Børnerådet,  

 december 2000.
 SF har med dette udgangspunkt fremsat forslag om  

 børns ret til at blive hørt i sager vedrørende  

 samvær i forbindelse med skilsmisse, og i forbindelse med  

 satspuljeforliget i 2002 har partierne besluttet, at børn i langt  

 højere grad skal høres og inddrages med deres egne  

 ønsker, når myndighederne står foran at skulle tage  

 beslutning om særlige foranstaltninger efter serviceloven.
 Med dette beslutningsforslag vil SF gå videre og  

 stille krav om, at børn og unges rettigheder generelt skal på  

 samfundets dagsorden.
Bemærkninger til forslagets enkelte  

 bestemmelser Ad nr. 1.
 Udviklingen af samfundet indebærer en lang  

 række forhold, der har umiddelbar betydning for børns og unges  

 situation.
Beslutter kommunen ændringer i vejforhold, kan det  

 betyde, at børn og unge, der enten bruger offentlig transport eller  

 cykler, får ændret deres situation.
Det er derfor naturligt, at  

 kommunen i beslutninger om infrastrukturen inddrager børn og unge i  

 beslutningsfasen, således at deres interesser også varetages.  

 På tilsvarende måde har skolestruktur og selve skolens  

 indretning, rengøringsniveau m.m. stor indflydelse på  

 børns og unges dagligdag og liv.
Det samme gælder fritidslivet.  

 Men også indretningen af f.eks. byens parker, niveauet for legepladser  

 og andre lignende aktiviteter bør involvere børns og unges  

 holdning.
Erfaringen viser, at børn og unge er ansvarlige i  

 deres prioriteringer af de offentlige midler.
Får de præsenteret  

 præmisserne og de alternativer, embedsmænd kan levere inden for  

 den økonomiske ramme, viser det sig ikke sjældent, at  

 børnenes måske lidt skæve tilgang til, hvordan problemet  

 bør løses, åbner op for en lang række nye  

 muligheder, som ikke nødvendigvis vil belaste budgettet mere end  

 embedsmænds og de valgte politikeres forslag.
 Det handler blot om at få fremlagt rammerne på  

 den rigtige måde.
 Ad nr. 2.
I samfundet træffes en lang række  

 beslutninger, som har stor betydning for børns liv og fremtid, uden at  

 børneperspektivet naturligt indgår i de offentlige myndigheders  

 beslutningsgrundlag.
Eksempelvis kan nævnes hele kemikalieindustriens  

 manglende evne til at påtage sig ansvaret for de særlige  

 problemer, hvormed indførelse af nye kemikalier påvirker  

 børns opvækst.
En lang række nye kemikalier ville  

 formentlig ikke blive tilladt, hvis man havde beregnet konsekvenserne for  

 børn og unge mere konkret ved nøje fremlæggelse af disse  

 konsekvenser, jf. i øvrigt punkt 5.
Også en lang række ministeriers forvaltning af  

 deres ressortområde har på en eller anden måde indflydelse  

 på børnenes fremtid.
Det vil derfor være naturligt, at man  

 udvikler metoder til inddragelse af børns opfattelse af, hvordan  

 fremtiden bør se ud.
Det kunne således være et interessant projekt,  

 om Udenrigsministeriet i deres beslutninger om ulandsbistand forpligtes til  

 at inddrage børneperspektivet i overvejelserne om, hvad der kunne  

 være den rigtige beslutning om et givet ulandsprojekt.
Inddrages  

 børn og unge konkret, vil det dels give danske børn og unge en  

 viden om, hvad ulandsmidlerne bruges til, dels måske nogle skæve  

 ideer til, hvordan pengene med fordel kunne bruges, så de gavner  

 på langt sigt.
Selvom dette forslag måske ikke søges  

 imødekommet ved direkte involvering af børn og unge, vil  alene  

 forpligtelsen til at beskrive konsekvenserne for børn og unge  tvinge  

 de besluttende myndigheder til i beskrivelsen at forholde sig til denne  

 problemstilling.
Erfaringerne fra de forpligtelser, der i øvrigt  

 påhviler regeringen i forbindelse med at give en konkret beskrivelse af  

 konsekvenserne for miljø, kvinders ligestilling og økonomi, har  

 vist, at det er lidt besværligt, hvis konkrete initiativer  

 åbenlyst modarbejder disse prioriterede områder.
 Ad nr. 3.
Ifølge Børnekonventionens artikel 12 skal  

  børn høres i forhold, der vedrører dem selv.
Det  

 må principielt også indebære, at børn skal kunne  

 klage over de forhold de udsættes for.
I langt de fleste situationer  

 har børn imidlertid ingen reel mulighed for at ændre deres  

 forhold via en klage.
Klager et barn f.eks. over, at det mobbes i skolen, er  

 det en klage til læreren, som jo selv enten er ansvarlig for mobningen  

 eller for, at der ikke gribes ind overfor mobningen.
På tilsvarende vis  

 vil en klage til skoleinspektøren kunne opfattes som en klage over  

 inspektøren.
Klagemuligheden er på denne måde ganske  

 illusorisk eller normalt ikkeeksisterende, da det er forældrene, der  

 har denne kompetence.
Sikring af klagemuligheder for det enkelte barn eller den  

 enkelte unge er en del af dette forslag.
Oplysning om klagemuligheder og  

 retssikkerhed ved brugen heraf er en anden del af forslaget.
Børn og unge anbragt uden for eget hjem på  

 døgninstitution, opholdssted eller i familiepleje er om muligt endnu  

 mere udsatte.
Deres klage over forholdene vil som oftest være en klage  

 til de mennesker, der har total magt over dem i dagligdagen.
Klage til amtet  

 eller kommunen over forholdene vil ofte blive afvist med henvisning til, at  

 det er forældremyndighedens indehaver, som har klageadgang.
Barnet  

 eller den unge har derfor reelt ingen mulighed for at ændre på de  

 vilkår, som den pågældende skal tilbringe måske flere  

 år af sit liv under.
Der er således ingen uafhængig instans, der  

 kan modtage klage over den måde, børn og unge behandles  

 på, når de er så udsatte, at deres forældre ikke kan  

 tage vare på dem.
Og hvad værre er: der er ingen retlig sikring  

 af, at barnets eller den unges problemer med deres anbringelse og den  

 måde, den håndteres på, overhovedet kan blive taget  

 alvorligt.
Folketingets § 71-tilsyn er kompetent til at påse,  

 at børn og unge, der er tvangsfjernet, har ordentlige  forhold.
Men  

 tilsynet har dels ingen kompetence til at udøve kontrol over for  

 frivilligt anbragte børn (som er langt de fleste), dels ingen reel  

 mulighed for at kontrollere den enkelte anbringelse, da disse ikke  

 sjældent veksler mellem anbringelse under tvang og frivillighed (hvor  

 tilsynet er inkompetent).
 Børn har ligesom voksne ret til at indgive en  

 klagesag til Folketingets Ombudsmand, men det er yderst sjældent, det  

 sker.
De forskellige myndigheder, der på den ene eller  

 anden måde fører tilsyn med institutionen, opholdsstedet eller  

 familieplejen, er mere eller mindre ansvarlige for, at tilbuddet eksisterer.  

 En kritik heraf vil derfor være en kritik af egen indsats.
Den kommune,  

 som har anbragt barnet eller den unge, har naturligvis tilsynsforpligtelsen  

 for, at det enkelte barn trives, men er samtidig den myndighed, der har  

 truffet beslutning om, at netop dette tilbud var det rigtige.
 En egentlig uvildig tilsynsforpligtelse/klageinstans for  

 barnet/den unge foreligger således ikke.  FNs  

 børnekomité foreslår i sin udtalelse fra juni 2001, at  

 man overvejer at udvide Børnerådets mandat til at omfatte  

 individuelle sager og klager fra børn eller at oprette et  

 fokusområde for børns rettigheder inden for Ombudsmandens  

 hverv.
Forslagsstillerne støtter, at det bør  

 være en udvikling af Ombudsmandens arbejdsfelt, der skal fokuseres  

 på.
Forslagsstillerne er dog samtidig opmærksomme på, at  

 Ombudsmandens rolle i højere grad vil blive at kontrollere, at der er  

 uvildige instanser lokalt ved børnene, der skal kunne påtage sig  

 opgaven at modtage og behandle klager.
 Ad nr. 4.
For SF er det vigtigt, at Børnekonventionen  

 gennemføres.
Det er den konvention, der er ratificeret  af de fleste  

 lande.
Derfor er det problematisk, at et land som Danmark ikke har  

 inkorporeret den fuldstændigt i dansk ret.
 Ved inkorporering af Børnekonventionen i dansk ret  

 vil Danmark kunne tage et stort skridt i retning af at sikre børns  

 rettigheder.
FNs Børnekomité kom i sin rapport om  

 Danmark fra juni 2001 med en lang række anbefalinger, som alle har det  

 til fælles, at en samlet inkorporering af Børnekonventionen vil  

 kunne afhjælpe en lang række problemer.
Det drejer sig f.eks. om  

 konkret anbefaling vedr. ikkediskrimination af børn med anden etnisk  

 herkomst, børn med handicap og børn af økonomisk  

 dårligt stillede familier.
Den forrige regering gennemførte, at der blev  

 nedsat et tværministerielt børneudvalg, som havde til opgave at  

 få et vist overblik over de forskellige ministeriers initiativer, der  

 vedrørte børn.
Det tværministerielle børneudvalg  

 fik i 1997 opdateret sit mandat, således at det i højere grad  

 kunne leve op til de krav, der stilles i Børnekonventionen, og sikre,  

 at de enkelte sektorministerier var opmærksomme på at  

 indtænke børns forhold i deres initiativer.
 Med den nuværende regerings beslutning om at  

 nedlægge det tværministerielle børneudvalg mistede  

 centraladministrationen muligheden for at sikre, at de centrale ministerier  

 ikke gennemførte initiativer uden at have overvejet, hvorledes disse  

 initiativer ville berøre børn og unge.
 SF ønsker derfor gennemført ændringer,  

 der imødekommer denne mangel, ved at Børnerådet får  

 ret og pligt til at sikre dels overholdelse og gennemførelse af  

 Børnekonventionen, dels en forpligtelse til generel overvågning  

 af, at samtlige myndigheder konstant sikrer, at børneperspektivet er  

 inddraget, når beslutninger tages.
 En kompetence, der forudsætter større  

 uafhængighed af regeringen, da en kontrolfunktion ikke kan  

 udøves uden kritik af den til enhver tid siddende regerings  

 lovgivning.
 Ad nr. 5.
Omkring halvdelen af al sygdom hos børn skyldes  

 miljømæssige forhold, konkluderede verdens førende  

 forskere i børn, sundhed og miljø på Green  

 Week-konferencen, arrangeret af Europa-Kommissionen i foråret 2002. Der  

 er meget store forskelle mellem børn i den rige og den fattige del af  

 verden.
Hvor der f.eks. er mangel på rent vand, er konsekvenserne af  

 miljøforureningen store og meget synlige.
I den rige del af verden er  

 de mere skjulte og viser sig måske først efter længere  

 tid.
 Børns rettigheder:
uforurenede fødevarer og rent vand   f.eks. fri for  

 pesticidrester, medicinrester og nitrat ren luft og jord, giftfri bolig   f.eks. fri for metaller  

 (kviksølv og bly hæmmer indlæringsevnen), partikler  

 (kræft, astma, allergi) og flygtige organiske forbindelser (allergi,  

 astma) opvækst i eller nær natur (ikkesterilt miljø  

 fremmer opbygning af immunforsvar) giftfrie produkter og tøj (»børn putter alt muligt i  

 munden«) amning uden risiko (svært nedbrydelige organiske stoffer som  

 PCBer ophobes i kroppen og overføres med modermælken til  

 næste generation   der sker en ophobning fra generation til generation  

 og dermed en risiko for faldende forplantningsevne fra generation til  

 generation) evnen til at forplante sig (faldende sædkvalitet, øget  

 forekomst af testikelkræft   hormonlignende stoffer.
Ftalaterne fra  

 legetøj nævnes ofte som eksempel, men de bromerede  

 flammehæmmere fra tv-apparater, pcere og anden elektronik ophobes  

 nu i stigende grad i miljøet, og der ses stigende koncentrationer i  

 modermælk og blod   de bromerede flammehæmmere har i den forstand  

 afløst den gamle miljøgift PCBerne).
Børn er ikke bare små voksne.
Især  

 nervesystemet, immunforsvaret og forplantningsystemet er mere følsomt  

 overfor kemikaliepåvirkninger end voksnes.
I forhold til  

 kropsvægten spiser og drikker børn mere end voksne, og de  

 indånder mere luft.
Mange undersøgelser af kemikaliernes  

 sundhedsvirkninger tager udgangspunkt i undersøgelser af voksne.
 Børns rettigheder kan derfor grundlæggende  

 kun sikres, hvis der tages udgangspunkt i børns og fostres  

 følsomhed.
Skriftlig fremsættelse Anne Baastrup Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om børns  

 rettigheder i samfundet.
(Beslutningsforslag nr.
B 72).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
