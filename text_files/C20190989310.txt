Cirkulæreskrivelse om organisationsaftale for værkstedsassistenter og værkstedsledere/teamledere ved Kofoeds Skole 1. Indledning Social- og Indenrigsministeriet (tidligere Børne- og Socialministeriet) og Dansk Metal, FOA  Fag og Arbejde, Dansk EL-Forbund, Fagligt Fælles Forbund 3F og Malerforbundet i Danmark har den 30. september 2019 indgået vedlagte organisationsaftale for værkstedsassistenter og værkstedsledere/teamledere ved Kofoeds Skole (bilag 1).
 Organisationsaftalen udgør sammen med OAO-S-fællesoverenskomsten det samlede overenskomstgrundlag.
2. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
3. Aflønning af værkstedsassistenter og værkstedsledere/teamledere ved Kofoeds Skole De ansatte er omfattet af rammeaftalen om nye lønsystemer.
4. Ikrafttræden Denne cirkulæreskrivelse har virkning fra den 1. april 2018. Samtidig ophæves Social- og Indenrigsministeriets cirkulære af 31. marts 2016 om organisationsaftale for værkstedsassistenter og værkstedsledere/teamledere ved Kofoeds Skole.
Social- og Indenrigsministeriet, den 30. september 2019 P.M.V.Mette Dige Rønholt Bilag 1 Organisationsaftale for værkstedsassistenter og værkstedsledere/teamledere ved Kofoeds Skole Nedennævnte bestemmelser supplerer og/eller fraviger fællesoverenskomsten med OAO.
Kapitel 1. Organisationsaftalens område § 1. Dækningsområde Organisationsaftalen omfatter værkstedassistenter og værkstedsledere/teamledere med klientbehandlende funktioner ved Kofoeds Skole.
 Kapitel 2. Løn mv.
§ 2. Lønsystemet Lønsystemet består af en basisløn, der kan suppleres med en tillægsdel i form af kvalifikations- og funktionstillæg mv.
Lønsystemet er aftalt i henhold til rammeaftalen om nye lønsystemer.
§ 3. Basisløn Alle lønninger og tillæg er angivet i grundbeløb pr. år (niveau 31. marts 2012).
 Stk. 2. Basislønnen udgør 276.025 kr. årligt.
 Stk. 3. Der ydes herudover et tillæg på 16.100 kr.
 Stk. 4. Ved ansættelse på nedsat tid ydes forholdsmæssig løn.
§ 4. Pension De ansatte er omfattet af § 7 i OAO-S-fællesoverenskomsten om pension, men pr. 1. oktober 2018 øges pensionssatsen og udgør herefter henholdsvis 15,30 % for ansatte omfattet af § 7, stk. 2 og 11,49 % for ansatte omfattet af § 7, stk. 3.
Stk. 2. For ansatte, for hvem der hidtil er blevet indbetalt pensionsbidrag i henhold til overenskomsten for værkstedsassistenter og værkstedsledere/teamledere ved selvejende revalideringsinstitutioner og beskyttede virksomheder, indbetales pensionsbidraget som en personlig ordning til den hidtidige pensionskasse.
Bidraget beregnes i overensstemmelse med stk. 1.
Kapitel 3. Arbejdstid § 5. Arbejdstidsregler De ansatte er omfattet af den til enhver tid gældende aftale om arbejdstid for tjenestemænd i staten.
Kapitel 4. Ikrafttræden og opsigelse § 6. Ikrafttræden mv.
 Organisationsaftalen har virkning fra den 1. april 2018 og kan af parterne opsiges skriftligt med 3 måneders varsel til en 31. marts, dog tidligst 31. marts 2021. Samtidig ophæves organisationsaftalen af 2. marts 2015.
