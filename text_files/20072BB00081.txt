Fremsat den 1. april 2008 af Morten Messerschmidt (DF), Bent Bøgsted (DF), Kristian Thulesen Dahl (DF), Martin Henriksen (DF), Pia Kjærsgaard (DF), Tina Petersen (DF) og Peter Skaarup (DF) Forslag til folketingsbeslutning om at lade Lissabontraktaten omdele til samtlige danske husstande i god tid forud for ikrafttrædelsen Folketinget pålægger regeringen at lade Lissabontraktaten omdele til samtlige danske husstande i god tid forud for traktatens ikrafttrædelse.
Bemærkninger til forslaget Begrundelse Med dette forslag pålægger Folketinget regeringen at lade Lissabontraktaten omdele til samtlige danske husstande i god tid, før den nye traktat træder i kraft, således at danskerne kender forudsætningerne for det nye samarbejde i EU, som på afgørende områder afviger fra det eksisterende samarbejde under Nicetraktaten, og som på hovedparten af emneområder er identisk med EU-forfatningen.
For alle partier har det været væsentligt med en bred folkelig debat  både op til og efter at Lissabontraktaten er blevet forfattet.
Formålet med beslutningsforslaget er således at få den nye traktat helt ud til den enkelte husstand.
Kun derved kan det sikres, at den enkelte borger får adgang til at læse, undersøge og gennemtænke indholdet af Lissabontraktaten og diskutere denne med familie, arbejdskolleger og andre.
Det danske folkestyre bygger på en god og redelig beslutningsproces.
Alle politiske partier er i deres arbejde dagligt optaget af at formidle deres budskaber så korrekt og fyldestgørende som muligt til vælgerbefolkningen.
Selv om der er forskellige meninger om tingene, er der det fælles grundlag, at informationen skal være redelig.
Det ligger i hele folkestyrets idé, at den politiske beslutningsproces bygger på en dialog mellem befolkningen og de folkevalgte  en dialog, der stiller krav til begge parter.
Kravet til befolkningen er, at den i et rimeligt omfang sætter sig ind i de væsentlige politiske problemer og træffer sine afgørelser i valglokalet på et gennemtænkt grundlag.
Kravet til de folkevalgte er, at de sætter al deres energi ind på at sikre, at ikke kun de selv, men også vælgerne, modtager de oplysninger, der er relevante for at kunne forstå og overskue rækkevidden af de politiske beslutninger, som Folketinget træffer.
Disse hensyn fremstår særlig stærkt, når der skal afholdes folkeafstemning om emner, der er af afgørende vigtighed for befolkningen.
Imod forslagsstillernes vilje og anbefaling har et flertal i Folketinget afslået at holde folkeafstemning om Lissabontraktaten.
Det er til skade for demokratiet.
Men denne skade forhindrer ikke, at man fortsat skal søge at oplyse borgerne i videst muligt omfang om konsekvenserne af de beslutninger, som Folketinget træffer.
Tiltrædelsen af Lissabontraktaten vil have vidtrækkende konsekvenser, og disse bør Folketinget bestræbe sig på at gøre klare for borgerne, inden den endelige ikrafttrædelse effektueres.
Ved at Lissabontraktaten husstandsomdeles, fremmes debatten om EU, ligesom omdelingen vil være et plaster på såret for det store flertal af danskerne, der ønskede en folkeafstemning.
I talrige meningsmålinger har mere end 60 pct. af danskerne understreget, at de ønsker Lissabontraktaten til folkeafstemning.
Desværre har folketingsflertallet valgt ikke at følge befolkningsflertallets ønske.
Ved at Lissabontraktaten husstandsomdeles, imødegås en smule af denne kritik, og Folketinget understreger, at man ønsker en stærk og forpligtende dialog med befolkningen om, i hvilken retning EU skal bevæge sig.
Trods folketingsflertallets beklagelige afvisning af en folkeafstemning er det yderst vigtigt for en ordentlig beslutningsproces, at Lissabontraktaten så at sige ligger fremme på bordet i hvert enkelt hjem.
Der vil i løbet af beslutningsprocessen være talrige offentlige møder og debatter, hvor politiske debattører, ekspertpaneler og andre konkret henviser til og diskuterer de enkelte artikler og bestemmelser i traktaten.
Hvis man som borger og vælger skal kunne forstå og forholde sig til argumenterne på et kvalificeret grundlag, er det en nødvendig forudsætning, at man har traktatens tekst ved hånden.
Lissabontraktaten vil få meget stor indflydelse på Danmarks fremtid.
Det skyldes særlig følgende principper, som efter inspiration fra forfatningen er indbygget i Lissabontraktaten:
  Nye målsætninger og værdier.
  Harmonisering og forskrifter på velfærdsstatens kerneområder.
  Danmark får færre medlemmer af Europa-Parlamentet.
  Fælles formand og udenrigsminister.
  Afskaffelse af den faste kommissær.
  Afskaffelse af vetoretten.
  Et juridisk bindende charter om grundlæggende rettigheder, herunder forbud mod forskelsbehandling til fordel for nationalstatens egne borgere.
  Cementering af EU-rettens forrang.
  Et selvstændigt EU-forsvarsagentur og en anklagemyndighed.
  Nye hjemmelsbestemmelser om klima og energi.
 På den baggrund kan behovet for, at hver eneste nulevende dansker, der fremover skal leve efter disse nye regler, ejer et trykt eksemplar af traktaten, vel næppe overdrives.
Skriftlig fremsættelse Morten Messerschmidt (DF):
 Forslag til folketingsbeslutning om at lade Lissabontraktaten omdele til samtlige danske husstande i god tid forud for ikrafttrædelsen.
(Beslutningsforslag nr.
B 81).
