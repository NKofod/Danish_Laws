 Afgørelse om ændring af behandlingsplan træffes af den aktuelle  

 opholdskommune, uanset om udgifterne til bistand kan kræves refunderet af en  

 tidligere opholdskommune.
 MEDDELELSE OM AFGØRELSEN:
 I anledning af en forespørgsel om, hvilken kommune der har adgang til at  

 træffe afgørelse om ændring af behandlingsplan, udmåling af hjælp m.v., har  

 socialministeriet udtalt, at hovedreglen i bistandsloven er, at pligten til  

 at yde bistand, herunder både kompetencen til at træffe beslutning om  

 bistand, og pligten til at afholde udgifterne herved, påhviler det sociale  

 udvalg i den pågældendes aktuelle opholdskommune, jfr. bistandslovens § 10.
Som en undtagelse herfra er det i bistandslovens § 11 bestemt, at  

 opholdskommunen i visse tilfælde kan kræve udgifterne til bistand refunderet  

 af en tidligere opholdskommune.
Denne undtagelse vedrører imidlertid alene  

 spørgsmålet om, hvilken kommune der har pligt til at afholde udgifterne til  

 bistand, og det er således i alle tilfælde den pågældendes aktuelle  

 opholdskommune, der har kompetencen til at træffe afgørelse om hjælpens art  

 og omfang.
 Såfremt der i den oprindelige opholdskommune er lagt en behandlingsplan,  

 forudsættes det, jfr. socialministeriets cirkulære af 15. august 1975 om  

 bistandslovens almindelige bestemmelser, punkt. 19, at de to kommuner  

 samarbejder med henblik på, at behandlingsplanen i videst muligt omfang kan  

 opretholdes, men den tidligere opholdskommune får ikke herved adgang til på  

 egen hånd at træffe beslutninger om videreførelse af planen, ændringer i  

 planen, udmåling af hjælp m.v., med mindre det drejer sig om et barn, hvis  

 forældre fortsat bor i barnets tidligere opholdskommune.
 Såfremt der opstår uenighed mellem de involverede kommuner, såvel med  

 hensyn til bistandens art og omfang som med hensyn til pligten til at afholde  

 udgifterne herved, vil spørgsmålet kunne indbringes for amtsankenævnet.
