Fremsat den 18. marts 2015 af Brian Mikkelsen (KF), Torsten Schack Petersen (V), Dennis Flydtkjær (DF) og Ole Birk Olesen (LA) Forslag til folketingsbeslutning om at fjerne tilladelsen til, at SKAT uden dommerkendelse kan gå ind i private haver Folketinget pålægger regeringen inden udgangen af folketingsåret 2014-15 at fremsætte de nødvendige lovforslag og foretage de nødvendige ændringer af administrative forskrifter m.m., som fjerner SKATs ret til uden en dommerkendelse at have adgang til private haver.
Bemærkninger til forslaget Forslagsstillerne understreger, at det er nødvendigt, at myndighederne kan gøre brug af dommerkendelser og dermed, via konkrete mistanker, som er blevet gennemset af en dommer ved en dansk domstol, undersøge private borgeres haver.
Men der er langt fra en proces, hvor en dommer har muligheden for at tage borgerens parti, til den nuværende praksis, hvor SKAT over 700 gange de sidste år uden om domstolene er trængt ind i private borgeres haver.
Forslagsstillerne har bemærket, at skatteministeren også har moderniseret og effektiviseret muligheden for, at borgere kan angive hinanden.
At borgere slipper for telefonkøen hos SKAT og dermed lettere kan angive hinanden, trækker ikke Danmark i den rigtige retning.
Danmark er et samfund, hvor godt naboskab og gensidig tillid er med til at holde de offentlige udgifter nede og sammenholdet oppe.
Skatteministeriet har, trods en forespørgsel fra Skatteudvalget, ikke svaret Folketinget, hvad der har været de praktiske konsekvenser for borgerne af, at regeringen har givet SKAT adgang til borgernes haver uden dommerkendelse.
Forslagsstillerne bemærker, at det af svarene på SAU alm. del  spørgsmål 278 og 372 fremgår, at ministeriet ikke kender konsekvenserne af denne ret, herunder at ministeren ikke kender omfanget af eventuelle overtrædelser af skatte- og afgiftslovene, der er opdaget ved benyttelse af indtrængen i private haver uden dommerkendelse.
 Det fremgår af svaret på SAU alm. del  spørgsmål 371, at Skatteministeriet enten ikke kan eller ikke ønsker at oplyse, hvilke begrundelser der ligger til grund for hver af de 747 kontroller, SKAT har foretaget på privat grund, selv om det fremgår af SKATs gennemsigtighedsrapport for 2013, at SKAT skriftligt dokumenterer vurderingerne af, at de har tilstrækkelig hjemmel i lovgivningen til at trænge ind i de pågældende haver.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at fjerne tilladelsen til, at SKAT uden dommerkendelse kan gå ind i private haver.
(Beslutningsforslag nr.
B 97) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
