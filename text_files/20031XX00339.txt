Skriftlig fremsættelse (24. marts 2004) Trafikministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 godkendelse og syn af køretøjer (Lovforslag nr.
L 201).
Med det formål at liberalisere markedet for syn af køretøjer  

 og privatisere Statens Bilinspektion (SBI) foreslås det, at det tillades  

 private autoværksteder at foretage omsyn af køretøjer og private  

 synsvirksomheder at foretage syn og omsyn af køretøjer.
I dag har SBI monopol  

 på disse opgaver.
 Med lovforslaget åbnes der trinvis for fri konkurrence på et  

 tidligere monopolmarked.
 Fra den 1. september  

 2004 åbnes der mulighed for, at bl.a. private autoværksteder med særlig  

 godkendelse kan udføre omsyn.
Fra den 1. januar  

 2005 åbnes der mulighed for, at andre virksomheder på visse vilkår vil kunne  

 blive autoriseret til at udføre syn.
SBI vil derefter være en blandt flere  

 synsvirksomheder.
Frem til 1. januar  

 2007 vil der være en maksimumspris for syn.
Derefter vil der være fri  

 prisdannelse.
Staten vil føre tilsyn med, at synene er objektive og af høj  

 kvalitet samt sikre, at der er lige konkurrencevilkår for alle syns- og  

 omsynsvirksomheder.
Tilsynet vil være brugerfinansieret.
 Tilsynet vil bl.a. bestå i at der vil blive stillet krav til  

 virksomheder, som søger om tilladelse til at udføre syn eller omsyn, bl.a. i  

 form af uddannelseskrav, økonomiske krav, vandelsmæssige krav, nødvendigt  

 teknisk udstyr og uddannet personale.
 For at undgå habilitetsproblemer både mellem virksomhederne  

 og i forhold til kunderne vil det ikke blive tilladt reparationsvirksomheder  

 eller personkredsen bag sådanne virksomheder at udføre syn.
 For at sikre borgernes retsstilling vil der blive fastsat  

 regler om, at sådanne virksomheder vil være underlagt forvaltningslovens  

 bestemmelser om bl.a. begrundelser og klagevejledning.
 Endelig samler lovforslaget alle bestemmelser om godkendelse  

 og syn af køretøjer i en selvstændig lov, frem for at bestemmelserne som i  

 dag  

 er spredt i færdselsloven.
 Lovforslaget har været i høring, og høringssvarene vil med  

 høringsnotatet blive fremsendt til Trafikudvalget inden 1. behandlingen af  

 lovforslaget.
 Idet jeg i øvrigt henviser til lovforslagets tilhørende  

 bemærkninger, tillader jeg mig at anbefale forslaget til Tingets hurtige og  

 velvillige behandling.
