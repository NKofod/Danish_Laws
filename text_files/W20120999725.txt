Ankestyrelsens principafgørelse 55-12 om seniorjob - klageadgang - kompetence Resume:
 Beskæftigelsesankenævnet havde ikke kompetence til at behandle spørgsmålet om afslag på seniorjob efter lovens bestemmelse om personkreds.
Der er i lov om seniorjob gjort op med hvilke afgørelser, der kan påklages.
Der er ikke adgang til at klage over afgørelser truffet efter lovens bestemmelse om personkreds.
 Love:
Lov om seniorjob - lov nr. 1543 af 20. december 2006 - § 12 Afgørelse:
 Ankestyrelsens Beskæftigelsesudvalg har i møde truffet afgørelse i sagen om, hvorvidt afslag på seniorjob kan påklages til beskæftigelsesankenævnet og beskæftigelsesudvalget.
Resultatet er  Jobcenterets afgørelse om afslag på seniorjob kan ikke påklages Det betyder, at Beskæftigelsesankenævnets afgørelse af 7. oktober 2011 ikke gælder.
 Kommunens afgørelse af 24. juni 2011 om afslag på seniorjob gælder stadig.
Begrundelsen for afgørelsen Afgørelser truffet efter § 1 i lov om seniorjob om ret til ansættelse i seniorjob kan ikke påklages til anden myndighed.
 Vi har lagt vægt på, at det af retssikkerhedslovens § 60 fremgår, at kommunalbestyrelsens afgørelser kan indbringes for beskæftigelsesankenævnet, når det fremgår af lovgivningen.
 Vi har videre lagt vægt på, at det fremgår af lov om seniorjob § 12, hvilke afgørelser, der kan påklages til beskæftigelsesankenævnet.
 Afslag på seniorjob er ikke nævnt i bestemmelsen, og fremgår heller ikke af vejledningen hertil.
 Det fremgår således ikke af lovgivningen, at afgørelse efter § 1 i lov om seniorjob kan påklages til beskæftigelsesankenævnet.
 Beskæftigelsesankenævnet har i brev af 14. december 2011 anført, at beskæftigelsesankenævnet er kompetent til behandling af sager om lov om seniorjob uden yderligere forbehold.
 Vi bemærker hertil, at det af retssikkerhedslovens § 60 fremgår, at nævnet er kompetent til behandling af kommunalbestyrelsens afgørelser, når det fremgår af lovgivningen.
 At det af retssikkerhedsbekendtgørelsens § 22, nr. 12 fremgår, at beskæftigelsesankenævnet behandler klager over afgørelser truffet efter lov om seniorjob, betyder ikke, at beskæftigelsesankenævnet er kompetent til behandling af alle sager efter lov om seniorjob, men at nævnet er kompetent i det omfang, det fremgår af lov om seniorjob.
Bemærkninger til klagen Du har i klagen oplyst, at du mener dig berettiget til seniorjob, da du opfylder alle betingelserne herfor.
Vi bemærker, at vi ikke tager stilling til, hvorvidt du er berettiget til seniorjob, da vi efter loven ikke er kompetente til at behandle spørgsmålet.
Vi henviser til begrundelsen for vores afgørelse ovenfor.
Oplysninger i sagen Vi har afgjort sagen på grundlag af:
 de oplysninger, som forelå da nævnet traf afgørelse i sagen  nævnets afgørelse af 7. oktober 2011  Klagen til Ankestyrelsens Beskæftigelsesudvalg af 25. oktober 2011  nævnets genvurdering Jobcenteret traf den 24. juni 2011 afgørelse om afslag på seniorjob, idet der henvistes til § 1 i lov om seniorjob.
 Beskæftigelsesankenævnet meddelte ved afgørelse af 7. oktober 2011 afslag på seniorjob.
 Nævnet har begrundet afgørelsen med, at du er omfattet af den forlængede dagpengeret.
 Du har klaget over nævnets afgørelse.
I klagen til Ankestyrelsen henvises til dine tidligere breve og indlæg.
Det fremgår blandt heraf, at du mener, at du opfylder alle betingelserne for ret til seniorjob.
 Nævnet havde ved genvurdering ikke yderligere bemærkninger til spørgsmålet om seniorjob.
 Nævnet har dog bemærket, at nævnet finder sig kompetent til behandling af sager om lov om seniorjob uden yderligere forbehold.
