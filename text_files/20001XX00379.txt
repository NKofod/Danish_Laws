Skriftlig fremsættelse (5. april  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 indgåelse af dobbeltbeskatningsoverenskomst mellem de nordiske  

 lande. (Lempelse af dobbeltbeskatning for danske søfolk på skibe  

 indregistreret i Finland, Island, Norge eller Sverige).
(Lovforslag nr.
L 218).
 Lovforslaget går ud på at nedsætte  

 skatten for søfolk, som bor her i landet og arbejder om bord på  

 skibe, der sejler i international trafik, og som er indregistreret i Sverige,  

 Norge, Finland eller Island.
Skattenedsættelsen gælder dog kun, hvis  

 søfolkene efter reglerne i forordning 1408/71 er omfattet af  

 lovgivningen om social sikring i det pågældende land, og  

 søfolkene betaler sociale bidrag til dette land.
Herved ligestilles  

 disse søfolk med personer, der bor her i landet og udfører  

 arbejde på land i et andet nordisk land.
En person, som bor her i landet og arbejder om bord  

 på et nordisk skib, skal betale indkomstskat af lønnen for dette  

 arbejde i det nordiske land, hvor skibet er indregistreret.
Som følge  

 af forordning 1408/71 skal personen typisk også betale sociale bidrag  

 til dette nordiske land.
Personen skal herudover også medregne lønnen  

 for arbejdet om bord på det nordiske skib ved opgørelsen af sin  

 danske skattepligtige indkomst, da han har bopæl i Danmark og derfor er  

 fuldt skattepligtig her til landet.
For at undgå, at lønnen  

 beskattes fuldt ud i både Danmark og i det andet nordiske land,  

 nedsættes den danske indkomstskat.
Efter de gældende regler nedsættes den danske  

 skat med den forholdsmæssige del, der vedrører lønnen for  

 arbejdet om bord på skibet, dog højst det beløb, som  

 personen har betalt i skat af lønnen i udlandet.
Den samlede  

 skattebetaling af lønnen svarer således til det danske  

 skatteniveau.
Den danske indkomstskat er højere end  

 indkomstskatten i Sverige, Norge, Finland og Island.
Disse lande har derimod  

 højere sociale bidrag end Danmark.
En sømand, som bor i Danmark  

 og arbejder på et svensk, norsk, finsk eller islandsk skib, vil derfor  

 både komme til at betale en samlet indkomstskat svarende til det  

 høje danske skatteniveau samt de høje sociale bidrag i det  

 pågældende nordiske land.
Den samlede betaling af skatter og  

 sociale bidrag vil herved overstige, hvad personen skulle betale ved andet  

 arbejde.
 Det foreslås derfor at ændre  

 dobbeltbeskatningslempelsen for disse søfolk, så den danske  

 indkomstskat nedsættes med den forholdsmæssige del, der  

 vedrører lønnen for arbejdet om bord på skibet, uanset  

 hvad den pågældende har betalt i udenlandsk skat af  

 lønnen.
Lovforslagets sene fremsættelse skyldes, at visse  

 spørgsmål i relation til den nordiske  

 dobbeltbeskatningsoverenskomst først nu er endeligt afklaret.
Da det  

 er væsentligt for de pågældende søfolk, at de kan  

 få ændret deres forskudsregistrering hurtigst muligt,  

 ønskes lovforslaget vedtaget i indeværende folketingssamling.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
