Ændringsforslag stillet den 20. april 2015 Ændringsforslag til 3. behandling af Forslag til lov om ændring af ligningsloven, boafgiftsloven, fondsbeskatningsloven, skatteforvaltningsloven og forskellige andre love (Skattelypakke om trusts, værdiansættelse af aktiver i forbindelse med bindende svar og international omgåelsesklausul samt udskydelse af selvangivelsesfristen for selskaber m.v., lempelse af sanktionen ved manglende registrering af underskud og korrektion af satserne for vægtafgift af personbiler m.v.) [af skatteministeren (Benny Engelbrecht)]:
Til § 1 Af skatteministeren:
 1) I den under nr. 3 foreslåede § 16 K indsættes i stk. 1 som 3. pkt.:
»Skattepligtige efter dødsboskattelovens § 1, stk. 2, indtræder i afdødes skattemæssige stilling efter 1. og 2. pkt.« [Det tydeliggøres, at stifterens eller indskyderens dødsbo er skattepligtigt af trustens indkomst] Bemærkninger Til nr. 1 Det er blevet påpeget, at lovforslaget kan fortolkes således, at stifterbeskatningen efter ligningslovens § 16 K ophører ved stifterens/indskyderens død, jf. bilag 8 og besvarelsen af spørgsmål 3. Dette er imidlertid ikke hensigten.
Hensigten er, at stifterens/indskyderens dødsbo vil skulle medregne trustens indkomst ved opgørelsen af den skattepligtige indkomst.
Det foreslås, at det tydeliggøres, at stifterens eller indskyderens dødsbo er skattepligtigt af trustens indkomst.
