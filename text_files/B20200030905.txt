Bekendtgørelse om ændring af bekendtgørelse om delvis suspension af beskæftigelsesindsatsen som følge af COVID-19 § 1 I bekendtgørelse nr. 245 af 20. marts 2020 om delvis suspension af beskæftigelsesindsatsen som følge af COVID-19, foretages følgende ændringer:
 1. Indledningen til bekendtgørelsen affattes således:
»I medfør af § 12 d, stk. 2, nr. 2 og 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1026 af 1. oktober 2019, som ændret ved lov nr. 208 af 17. marts 2020, § 51 i lov nr. 548 af 7. maj 2019 om en aktiv beskæftigelsesindsats, § 13, stk. 15, og § 44 i lov om aktiv socialpolitik, jf. lovbekendtgørelse nr. 981 af 23. september 2019, som ændret ved lov nr. 1558 af 27. december 2019, og § 62, stk. 10, og § 63, stk. 5, i lov om arbejdsløshedsforsikring m.v., jf. lovbekendtgørelse nr. 199 af 11. marts 2020, og efter forhandling med sundheds- og ældreministeren, udlændinge- og integrationsministeren og Beskæftigelsesrådet fastsættes efter bemyndigelse:« 2. § 1, stk. 4, affattes således:
»Stk. 4. Uanset stk. 1, nr. 4, om kontaktforløbet, skal kommunen holde samtaler digitalt, skriftligt eller telefonisk med borgere, når samtalerne er nødvendige for at visitere borgere efter kapitel 2 om visitation i bekendtgørelse om en aktiv beskæftigelsesindsats.
Kommunen kan desuden holde digitale eller telefoniske samtaler med borgere, hvis det vurderes, at det vil understøtte borgernes mulighed for at opnå eller bevare tilknytningen til arbejdsmarkedet, eller det er særligt påkrævet af hensyn til borgeres sociale/psykiske ve og vel.
Det er frivilligt for borgerne at deltage i samtalerne.
Retten til ferie efter § 49, stk. 3, i bekendtgørelse om en aktiv beskæftigelsesindsats er fortsat gældende.
Retten til en koordinerende sagsbehandler efter § 36 er ligeledes fortsat gældende for borgere.« 3. I § 1 indsættes efter stk. 4 som nyt stykke:
»Stk. 5. Uanset stk. 1, nr. 5, om planer m.v., skal kommunen fortsat udarbejde rehabiliteringsplanens forberedende del i det omfang, det kan lade sig gøre uden fysisk møde med borgeren.« Stk. 5-11 bliver herefter stk. 6-12.
 4.  I § 1, stk. 5, der bliver stk. 6, indsættes som 2. pkt.:
»Der kan også bevilges og påbegyndes uddannelse efter lovens kapitel 9, hvis borgeren ønsker det, og uddannelsen afholdes som digital undervisning.
Det gælder også for uddannelser op til og med erhvervsuddannelsesniveau, uanset § 2, stk. 4, i bekendtgørelse nr. 1179 af 25. november 2019 om 6 ugers jobrettet uddannelse til forsikrede ledige og § 1, stk. 4, i bekendtgørelse nr. 1176 af 25. november 2019 om fleksjob m.v.« 5.  § 1, stk. 7, der bliver stk. 8, indsættes som 2. pkt.:
»Der kan også bevilges og påbegyndes tilbud om vejledning og opkvalificering efter lovens kapitel 14, hvis borgeren er enig, og forløbet afholdes digitalt.« 6.  § 1, stk. 9, der bliver stk. 10, affattes således:
»Stk. 10.  Uanset stk. 1, nr. 13, om puljen til opkvalificering i forbindelse med større afskedigelser, kan der fortsat bevilges, påbegyndes og videreføres jobsøgningskurser og opkvalificering efter § 164, stk. 1, nr. 1 og 2, hvis den ledige er enig, og forløbet afholdes digitalt.
Fristerne, som fremgår af lovens § 164, stk. 3, ændres for ledige, som er fratrådt virksomheden i den periode, hvor denne bekendtgørelse er gældende, således at tilbud skal være aftalt senest 1 måned efter, påbegyndt senest 4 måneder efter og afsluttet senest 7 måneder efter, at denne bekendtgørelse ikke længere er gældende.« 7.  I § 2, stk. 1, indsættes efter nr. 1 som nye numre:
 »2) § 10, stk. 2, 1. pkt., for så vidt angår kravet om, at borgeren skal deltage i rehabiliteringsteamets møder, når borgerens sag behandles.
3)  § 11, stk. 2, om, at kommunen træffer afgørelse i sagen på baggrund af rehabiliteringsteamets indstilling.« Nr. 2 bliver herefter nr. 4.
 8.  I § 2 indsættes som stk. 2-4:
 »Stk. 2. Uanset stk. 1, nr. 1, kan kommunen vælge virtuelt at afholde møder i rehabiliteringsteamet om sager, der vurderes tilstrækkeligt oplyst med henblik på, at teamet afgiver indstilling i sagerne, inden kommunen træffer afgørelse om at tilkende ressourceforløb, endnu et jobafklaringsforløb, støtte i form af tilskud til selvstændigt erhvervsdrivende, fleksjob og førtidspension.
Stk. 3.  Uanset stk. 1, nr. 2, kan sagen behandles i rehabiliteringsteamet uden borgerens deltagelse, såfremt borgeren har givet samtykke hertil.
Borgeren kan dog deltage i mødet efter stk. 2, hvis borgeren ønsker det.
Stk. 4. Uanset stk. 1, nr. 3, træffer kommunen afgørelse på baggrund af rehabiliteringsteamets indstilling, hvis borgeren er enig i rehabiliteringsteamets indstilling eller har anmodet om, at kommunalbestyrelsen alene tager stilling til spørgsmålet om førtidspension, jf. § 17, stk. 2, i lov om social pension, og hvis kommunen ikke kan træffe afgørelse i overensstemmelse med rehabiliteringsteamets indstilling, skal sagen behandles på ny i rehabiliteringsteamet, når suspensionsperioden ophører.« 9.  I § 3, stk. 4, ændres »§ 35« til: »§§ 35, 69 a, 69 l og 75 a«.
 10. Efter § 7 indsættes før overskriften til § 8:
»Fravigelser angående lov om social pension § 7a.
Med henblik på at forebygge og inddæmme udbredelsen af COVID-19 her i landet fraviges forpligtelser for det offentlige og privates rettigheder til møde mellem den person, som en afgørelse vedrører og den eller de personer, der skal træffe afgørelsen, jf. § 20, stk. 3, og § 26 c, stk. 3, i lov om social pension, jf. lovbekendtgørelse nr. 983 af 23. september 2019, som ændret ved § 1 i lov nr. 1559 af 27. december 2019. Uanset 1. pkt. kan borgeren dog deltage i et virtuelt møde med kommunen, hvis kommunen finder det hensigtsmæssigt, og hvis borgeren ønsker det.« 11. § 8, stk. 2, ophæves.
§ 2 Stk. 1. Bekendtgørelsen træder i kraft ved bekendtgørelse i Lovtidende.
 Stk. 2. § 1, nr. 9, har virkning fra det tidspunkt, hvor bekendtgørelse nr. 245 af 20. marts 2020 om delvis suspension af beskæftigelsesindsatsen som følge af COVID-19 trådte i kraft.
