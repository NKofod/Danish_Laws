Fremsat den 12. maj 2020 af Kristian Pihl Lorentzen (V), Hans Kristian Skibby (DF), Niels Flemming Hansen (KF), Mette Thiesen (NB) og Ole Birk Olesen (LA) Forslag til folketingsbeslutning om invitation til forhandlinger om trafikale investeringer Folketinget pålægger regeringen inden den 1. juni 2020 at invitere Folketingets partier til forhandlinger om fremrykning af investeringer i den trafikale infrastruktur, der kan igangsættes allerede i andet halvår af 2020, som led i stimulering af økonomien efter corona-nedlukningen.
 Endvidere pålægger Folketinget regeringen senest i efteråret 2020 at invitere Folketingets partier til forhandlinger om en overordnet og sammenhængende plan for trafikale investeringer frem mod 2030.
Bemærkninger til forslaget Baggrund for forslaget Forslagsstillerne har ved adskillige lejligheder, senest ved en forespørgselsdebat den 5. maj 2020 (forespørgsel nr.
F 36, folketingsåret 2019-20), spurgt transportministeren, hvornår regeringen agter at indkalde Folketingets partier til forhandlinger om investeringer i transportinfrastrukturen.
Det er endnu ikke lykkedes at få et svar fra regeringen.
 VLAK-regeringen indgik i marts 2019 en aftale med Dansk Folkeparti om en omfattende investeringsplan for 2030, hvori der blev afsat 112,7 mia. kr. til at udbygge transportinfrastrukturen i Danmark (»Aftale om et sammenhængende Danmark  Investeringsplan 2030« mellem regeringen (Venstre, Liberal Alliance og Det Konservative Folkeparti) og Dansk Folkeparti, den 12. marts 2019).
I starten af 2019 præsenterede Socialdemokratiet et omfattende politisk udspil om trafikale investeringer med tyngde på vejprojekter landet over.
Op til folketingsvalget i juni 2019 slog Socialdemokratiet kraftigt til lyd for omfattende trafikale investeringer, herunder ikke mindst i vejnettet landet over.
 Men efter valget valgte den nye socialdemokratiske regering at rive den tidligere regerings investeringsplan i stykker, ligesom statsministeren efterfølgende i januar 2020 meddelte, at trafikal infrastruktur er nedprioriteret, samt at regeringen ikke vil sætte årstal på, hvornår forhandlingerne om investeringer i den trafikale infrastruktur kan begynde (»Statsministeren udsætter en ny fjordforbindelse«, Nordjyske, Thisted Dagblad, den 14. januar 2020).
I lyset af den meget alvorlige situation, Danmark står i, er der behov for initiativer, der kan være med til at holde hånden under dansk økonomi og danske arbejdspladser.
Allerede i begyndelsen af april 2020 foreslog Venstre derfor at fremrykke statslige anlægsprojekter for et betydeligt milliardbeløb (»Venstre vil have fremrykket investeringer i veje og vindmøller«, Berlingske/politik den 1. april 2020).
Forslagets indhold Derfor er der behov for, at regeringen snarest  og senest den 1. juni 2020  inviterer Folketingets partier til forhandlinger om at fremrykke investeringer i den trafikale infrastruktur, der med fordel kan igangsættes allerede i løbet af andet halvår af 2020 og hermed bidrage til at holde hånden under den danske økonomi og beskæftigelsen i anlægsbranchen.
 Samtidig er der behov for, at regeringen senest i løbet af efteråret 2020 inviterer Folketingets partier til forhandlinger om en sammenhængende og langsigtet plan for trafikale investeringer frem mod 2030.
 Disse forhandlinger bør finde sted parallelt med forhandlingerne om en klimahandlingsplan med målet om grøn omstilling af transporten for øje.
Skriftlig fremsættelse Kristian Pihl Lorentzen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om invitation til forhandlinger om trafikale investeringer.
(Beslutningsforslag nr.
B 172) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
