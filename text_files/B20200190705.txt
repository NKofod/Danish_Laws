Bekendtgørelse om tilskud til fælles indsatser akvakultur1) I medfør af § 2, stk. 1-3, § 4, stk. 2, § 6, stk. 1 og 2, § 7, stk. 2, og § 9, stk. 4, i lov om Hav- og Fiskerifonden, jf. lovbekendtgørelse nr. 19 af 4. januar 2017, fastsættes efter bemyndigelse i henhold til § 5, stk. 1, nr. 2, i bekendtgørelse nr. 602 af 10. maj 2020 om Fiskeristyrelsens opgaver og beføjelser:
Kapitel 1 Anvendelsesområde § 1. Fiskeristyrelsen kan med henblik på at stimulere innovation inden for akvakultur give tilsagn om tilskud til undersøgelser, forsøg og pilotprojekter, der 1) udvikler teknisk, videnskabelig eller organisatorisk viden inden for akvakulturproduktion, som især reducerer indvirkningen på miljøet, reducerer afhængigheden af fiskemel og -olie, fremmer en bæredygtig anvendelse af ressourcer i akvakultursektoren, forbedrer dyrevelfærd eller letter nye bæredygtige produktionsmetoder, 2) udvikler produktion af nye akvakulturarter med godt markedspotentiale, nye eller væsentligt forbedrede produkter, nye eller forbedrede processer og nye eller forbedrede forvaltnings- og organisationssystemer.
 Stk. 2. Der kan ikke opnås tilskud til opdræt af genetisk modificerede organismer, jf. artikel 46, stk. 4, i forordning nr. 2014/508/EU.
 Stk. 3. Der kan ikke opnås tilskud til projekter i relation til havbrug, eller til projekter relateret til virkemidler, der kompenserer for havbrugs udledning til miljøet.
 § 2. Offentlige eller private videnskabelige eller tekniske organer, som er anerkendt i Danmark, kan søge om tilskud efter § 1.
 Stk. 2. Akvakulturvirksomheder og akvakulturorganisationer kan søge om tilskud efter § 1 til projekter, der gennemføres i samarbejde med videnskabelige eller tekniske organer, som er anerkendt i Danmark, og som skal validere resultaterne af projekterne.
Kapitel 2 Definitioner § 3. I denne bekendtgørelse forstås ved:
1) Administrative, finansielle og operationelle kapacitet: En samlet vurdering af ansøgers kapacitet på ansøgningstidspunktet.
Med administrativ og operationel kapacitet menes, at ansøger på ansøgningstidspunktet råder over de nødvendige medarbejdere, faglige kompetencer og kvalifikationer samt den administrative formåen til at kunne realisere det foreslåede projekt.
Med finansiel kapacitet forstås, at ansøgeren på ansøgningstidspunktet har de nødvendige finansieringskilder til at kunne realisere det foreslåede projekt.
 2) Akvakulturprodukter: Produkter fremstillet i akvakultur som defineret i artikel 4, nr. 25, i forordning nr. 2013/1380/EU.
 3) Akvakulturvirksomhed: En virksomhed, der ejer eller forpagter et akvakulturanlæg.
 4) Bruttosubventionsækvivalent: Den økonomiske værdi af støtten på ansøgningstidspunktet, før der er betalt skat, såfremt støtten gives i form af andet end direkte støtte.
5) Direkte sammenlignelige tilbud: Tilbud som er udspecificerede og omfatter den samme vare eller tjenesteydelse.
Hvis et tilbud indeholder poster eller elementer, som det andet tilbud ikke gør, er det muligt at trække udgiften for disse poster fra, så priserne kan sammenlignes.
 6) EFF: Den Europæiske Fiskerifond (2007-2013).
 7) EHFF: Den Europæiske Hav- og Fiskerifond (2014-2020).
 8) FREA anlæg: Fiskeproduktionsanlæg med fuld recirkulation af procesvand og uden direkte udledning til vandløb, søer eller havet, dog undtaget anlæg til åleopdræt, som er omfattet af bilag 2, listepunkt I 204 i bekendtgørelse om godkendelse af listevirksomhed.
 9) Havbrug: Opdrætsanlæg, som er omfattet af bilag 2, listepunkt I 205 i bekendtgørelse om godkendelse af listevirksomhed.
 10) Innovativt projekt: Projekt, der er nyskabende for branchen eller dele heraf.
 11) Kollektiv interesse: Et projekt med kollektiv interesse er et projekt, der er til gavn for akvakultursektoren eller dele heraf.
 12) Kollektiv tilskudsmodtager: En organisation, som af Fiskeristyrelsen anses for at varetage dens medlemmers, interessenters eller offentlighedens interesse.
 13) Led i værdikæden: Akvakulturvirksomheder, forarbejdningsvirksomheder, teknologiproducenter, interesseorganisationer og offentlige eller private videnskabelige eller tekniske organer.
 14) Offentlige eller private videnskabelige eller tekniske organer, som er anerkendt i Danmark: Offentlige forskningsinstitutioner eller virksomheder, der har fået overdraget at udføre tjenesteydelser af almindelig økonomisk interesse som omhandlet i artikel 106, stk. 2, i TEUF.
 15) Rimelige priser: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
 16) Salt- eller ferskvandsdambrug: Dambrug, som er omfattet af bilag 2, listepunkt I 201 eller 202 i bekendtgørelse om godkendelse af listevirksomhed.
17) Samarbejdsaftale: En projektrelateret samarbejdsaftale mellem ansøger og en samarbejdspartner.
Samarbejdsaftalen beskriver, hvordan parterne i projektet forfølger et mål af fælles interesse, og hvordan begge parter bidrager til projektets gennemførelse og deler risiko og resultater.
 18) Samarbejdspartner: En person, virksomhed eller organisation, som samarbejder med ansøger om at gennemføre hele eller væsentlige dele af projektet.
 19) Sikker Digital Post: Sikker digital kommunikation til og fra Fiskeristyrelsen via f.eks. e-Boks, borger.dk, virk.dk, tunnelløsning eller sikker mail.
20) Små og mellemstore virksomheder (SMV): Mikrovirksomheder, små og mellemstore virksomheder som defineret i Kommissionens henstilling nr. 361/2003/EF af 6. maj 2003, EU-Tidende 2003, nr.
L 124, af 20. maj 2003, side 36 ff.
 21) Store virksomheder: Virksomheder, som ikke er omfattet af definitionen i pkt. 20.
 22) Uafhængig markedsberetning: Vurdering af markedsudsigter for arter opdrættet i dansk akvakultur, udstedt af Institut for Fødevare- og Ressourceøkonomi, Københavns Universitet, eller et andet af de videnskabelige eller tekniske organer, som er anerkendt i Danmark.
23) Udbudsloven og tilbudsloven: De på ansøgningstidspunktet gældende udbudsregler.
Ved udbudsloven forstås udbudsloven.
Ved tilbudsloven forstås lov om indhentning af tilbud i bygge- og anlægssektoren.
Kapitel 3 Administration Obligatorisk digital kommunikation § 4. Al skriftlig kommunikation med Fiskeristyrelsen i forbindelse med tilskud efter denne bekendtgørelse skal ske med sikker Digital Post.
Ansøgning om tilsagn om tilskud § 5. Ansøgning om tilsagn om tilskud efter denne bekendtgørelse indgives til Fiskeristyrelsen på det ansøgningsskema, der er tilgængeligt for ordningen på Fiskeristyrelsens hjemmeside.
 Stk. 2. Fiskeristyrelsen kvitterer for, at ansøgningen er modtaget, og kan i forbindelse hermed give tilladelse til, at projektet sættes i gang for egen regning og risiko.
 Stk. 3. Ansøgning kan indsendes fra den 4. januar 2021, og skal være modtaget i Fiskeristyrelsen senest den 1. marts 2021.
 Stk. 4. Ansøgningen om tilsagn skal indeholde følgende:
 1) Et ansøgningsskema, hvor de påkrævede oplysninger er afgivet.
 2) En underskrevet bekræftelse på, at ansøger og ansøgers samarbejdspartnere er antagelige i medfør af artikel 10, stk. 1, i forordning nr. 2014/508/EU.
 3) En underskrevet erklæring om, at hverken ansøger eller ansøgers samarbejdspartnere har begået svig i forbindelse med EFF eller EHFF, som omhandlet i artikel 10, stk. 3, i forordning nr. 2014/508/EU.
 4) Aktivitetsbeskrivelse for projektansatte, hvis der søges om tilskud hertil.
 5) Aktivitetsbeskrivelse for konsulenter, hvis der søges om tilskud hertil.
 6) Fuldmagt, hvis en anden end ansøger selv sender ansøgningen.
 7) To direkte sammenlignelige tilbud for udgifter over 50.000 kr. til dokumentation for rimelige priser, jf. dog stk. 5. De to tilbud skal være afgivet af leverandører med forskellige CVR numre, og leverandørerne skal være uafhængige af hinanden og af ansøger.
 8) Skema til oversigt over tilbud.
 9) Eventuelle samarbejdsaftaler.
Stk. 5. Fiskeristyrelsen kan dispensere fra stk. 4, nr. 7, hvis ansøger dokumenterer, at der kun er en leverandør på markedet.
Ansøger skal have gennemført en markedsundersøgelse og sammen med ansøgningen indsende en underskrevet erklæring, som findes på Fiskeristyrelsens hjemmeside, om, at der kun er en leverandør på markedet.
 Stk. 6. Hvis ansøger er forpligtet til at overholde udbudslovens eller tilbudslovens regler, og det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, forlanger Fiskeristyrelsen ikke, at ansøger sender to direkte sammenlignelige tilbud i henhold til stk. 4, nr. 7, sammen med ansøgningen.
Afgørelse på baggrund af oplysninger i ansøgningen § 6. En ansøgning om tilsagn kan ikke tages under behandling, hvis den er uantagelig i medfør af artikel 10, i forordning nr. 2014/508/EU.
En ansøgning efter § 2, stk. 2, er uantagelig, hvis en af samarbejdsparterne er uantagelig.
§ 7. Fiskeristyrelsen kan give helt eller delvist afslag på ansøgningen, hvis 1) de påkrævede oplysninger i ansøgningen, jf. § 5, ikke er afgivet, 2) de ansøgte udgifter ikke er rimelige, jf. § 5, stk. 4, nr. 7, 3) udgifterne ikke er tilskudsberettigede, jf. §§ 11 og 12, 4) effekten af det ansøgte projekt ikke står i rimeligt forhold til projektets samlede anslåede udgifter, 5) effekten af det ansøgte projekt ikke i tilstrækkeligt omfang bidrager til opfyldelsen af formålet med ordningen, 6) ansøgeren ikke har den administrative, finansielle og operationelle kapacitet til at opfylde betingelserne for tilsagn, jf. artikel 125, stk. 3, litra d, i forordning nr. 2013/1303/EU, 7) det i en uafhængig markedsberetning for akvakulturproduktionen i Danmark ikke klart er påvist, at der findes gode og bæredygtige markedsudsigter for produktet, jf. artikel 46, stk. 2, andet punktum i forordning nr. 2014/508/EU, 8) de ansøgte, tilskudsberettigede udgifter ikke beløber sig til mindst 200.000 kr., eller 9) ansøgningen indgives i henhold til § 2, stk. 2, men der ikke er indsendt en samarbejdsaftale.
Afgørelse på baggrund af prioriteringen § 8. Der er indikativt afsat 37 mio. kr. til tilskud efter denne bekendtgørelse.
 § 9. De tilskudsberettigede ansøgninger prioriteres i nedenstående rækkefølge, og der gives tilsagn om tilskud, indtil den bevillingsmæssige ramme, jf. § 8, er opbrugt:
 1) Først prioriteres projekter, der fokuserer på at reducere erhvervets miljøbelastning i salt- og ferskvandsdambrug i form af for eksempel renseteknologier og rensemetoder.
 2) Dernæst prioriteres projekter, der fokuserer på videreudvikling af teknologi forbundet med FREA anlæg.
 3) Dernæst prioriteres projekter, som tilvejebringer viden om mere bæredygtig akvakultur i øvrigt, herunder udvikling af nye fodertyper og produktion af vegetar-fisk.
 4) Eventuelle overskydende midler tildeles øvrige projekter under ordningens formål, jf. § 1.
 Stk. 2. Inden for rammerne af stk. 1, nr. 1-4, prioriteres projekterne efter deres forventede effekter inden for følgende områder:
 1) Erhvervsøkonomisk betydning.
 2) Forventet løft af erhvervsøkonomien.
 3) Nyhedsværdi.
 4) Antal led i værdikæden.
 Stk. 3. Hvis to eller flere projekter opnår samme antal point, prioriteres projektet med de laveste ansøgte projektudgifter først.
 Stk. 4. Fiskeristyrelsen kan til brug for prioriteringen efter stk. 2, nedsætte et rådgivende udvalg, der bidrager til vurderingen af de indkomne ansøgninger, jf. § 7, stk. 2, i loven.
Kapitel 4 Betingelser for at beholde tilsagn § 10.  Tilsagn om tilskud er betinget af, at 1) projektet gennemføres i overensstemmelse med tilsagnet, 2) projektet gennemføres af tilsagnshaver, 3) tilsagnshaver, hvis tilsagn er givet i henhold til § 2, stk. 2, gennem hele projektperioden har en samarbejdsaftale med et videnskabeligt eller teknisk organ, som er anerkendt i Danmark og som skal validere resultaterne af projekterne, 4) tilsagnshaver ejer investeringerne i projektet, 5) tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, litra b, i forordning nr. 2013/1303/EU, 6) alle dokumenter vedrørende projektet med tilhørende regnskabsbilag holdes tilgængelige for Fiskeristyrelsen i mindst 5,5 år fra datoen for slutudbetaling, jf. artikel 140, stk. 1, i forordning nr. 2013/1303/EU, 7) tilsagnshaver under hele projektperioden og i en periode på fem år efter datoen for slutudbetalingen opfylder betingelserne om antagelighed, jf. artikel 10, stk. 2, i forordning nr. 2014/508/EU, 8) dokumentation for, at reglerne i udbudsloven eller tilbudsloven er overholdt, holdes tilgængelig i mindst 5,5 år fra datoen for slutudbetaling, hvis projektet eller dele heraf er omfattet af disse regler, 9) den eventuelle produktionsaktivitet ikke ophører eller flyttes uden for programområdet i 3 år efter datoen for slutudbetaling, jf. artikel 71, stk. 1, a) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i 5 år, 10) det eventuelle infrastrukturelement ikke udsættes for en ændring af ejendomsretten, som giver en virksomhed eller et offentligt organ en uretmæssig fordel i 3 år efter datoen for slutudbetaling, jf. artikel 71, stk. 1, b) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i 5 år, 11) projektet, når det omfatter investeringer i infrastruktur eller produktive investeringer, ikke udsættes for en væsentlig ændring, der berører dets art, mål eller gennemførelsesvilkår, som ville føre til underminering af dets oprindelige mål, i 3 år efter datoen for slutudbetaling jf. artikel 71, stk. 1, c) i forordning nr. 2013/1303/EU.
Hvis tilsagnshaver ikke er en SMV, gælder denne betingelse i 5 år, 12) den eventuelle produktionsaktivitet ikke flyttes uden for EU i 10 år efter datoen for slutudbetaling, hvis tilsagnshaver ikke er en SMV, jf. artikel 71, stk. 2, i forordning nr. 2013/1303/EU, 13) projektet afsluttes senest den dato, der er anført i tilsagnet, 14) tilsagnshaver sender udbetalingsanmodning med de relevante bilag rettidigt til Fiskeristyrelsen, jf. § 17, 15) alle nødvendige tilladelser fra offentlige myndigheder er opnået inden første anmodning om udbetaling, jf. § 17, 16) tilsagnshaver, som modtager 100 pct. i tilskud af de samlede tilskudsberettigede udgifter, giver offentlig adgang til resultaterne af projektet, og 17) kontrolmyndigheden sikres adgang til projektområdet og det fysiske projektmateriale i forbindelse med kontrol.
Stk. 2. Hvis der er givet tilsagn om tilskud til udgifter efter § 11, stk. 4, er det endvidere en betingelse, at der i forbindelse med udbudsforretningen indhentes mindst to tilbud.
Fiskeristyrelsen kan på baggrund af en konkret vurdering dispensere herfra, hvis det i overensstemmelse med § 5, stk. 5, er dokumenteret, at der kun findes en leverandør på markedet.
Stk. 3. Det er, udover hvad der fremgår af stk. 1 og 2, en betingelse for opretholdelse af tilsagn om tilskud, at tilsagnshaver afgiver de oplysninger, som Fiskeristyrelsen beder om, herunder om forventede effekter, og indsender en evalueringsrapport om projektets effekter 2 år efter projektet eller investeringen er afsluttet.
Oplysningerne er nødvendige for at kunne overvåge og evaluere Hav- og Fiskeriudviklingsprogrammet, navnlig med hensyn til at opfylde specifikke mål og prioriteter, jf. artikel 111, i forordning nr. 2014/508/EU.
 Stk. 4. Fiskeristyrelsen kan fastsætte yderligere betingelser i tilsagnet.
 Stk. 5. Fiskeristyrelsen kan offentliggøre resultaterne af de projekter, som modtager tilskud.
Kapitel 5 Tilskudsberettigede udgifter § 11. Tilskud kan gives til tilsagnshavers udgifter til følgende:
 1) Køb, leje eller leasing af materialer og udstyr.
 2) Leje af lokaler.
 3) Løn til personale.
 4) Løn til eventuel samarbejdspartners personale, der er beskæftiget med projektet.
 5) 15 pct. i overhead af den direkte lønudgift for tilsagnshavers og eventuel samarbejdspartners personale, der er beskæftiget med projektet.
 6) Tilsagnshavers egen og eventuel samarbejdspartners samt tilsagnshavers og eventuel samarbejdspartners personales deltagelse i konferencer.
7) Konsulenter, dog højest til en timepris på 1.200 kr.
Konsulentens udgifter til rejser, kørsel, fortæring og repræsentation skal være indeholdt i timeprisen.
 Stk. 2. Udgifterne skal være direkte relaterede til og nødvendige for at gennemføre projektet.
 Stk. 3. Fiskeristyrelsen giver tilsagn til den billigste pris på baggrund af de to direkte sammenlignelige tilbud, jf. § 5, stk. 4, nr. 7.
Stk. 4. Hvis Fiskeristyrelsen ikke forlanger, at der sendes to tilbud til dokumentation for rimelige priser, jf. § 5, stk. 6, kan styrelsen i stedet give tilsagn til de anslåede priser i ansøgningen.
Inden for rammerne af budgettet i tilsagnet er udgifter, som er omfattet af udbud, herunder udgifter til konsulenter uanset beløbsgrænsen i stk. 1, nr. 7, maksimalt tilskudsberettigede til det beløb, som følger af den gennemførte udbudsforretning.
 § 12. De tilskudsberettigede projektudgifter kan ikke omfatte følgende:
 1) Almindelige driftsomkostninger.
 2) Advokat- og revisionsomkostninger.
 3) Finansierings- og pengeinstitutomkostninger, jf. artikel 69, stk. 3, litra a, i forordning nr. 2013/1303/EU.
 4) Køb på afbetaling med eller uden ejendomsforbehold.
 5) Udgifter, der ikke er specificerede i budgettet, jf. dog § 15, stk. 5 og 6.
 6) Udgifter, hvortil der er modtaget tilskud fra anden offentlig myndighed, undtagen særlige garantier, kautioner og lignende, jf. dog § 14, stk. 2.
 7) Udgifter, hvortil der gives andre EU-tilskud.
 8) Udgifter, hvor faktura ikke er udstedt til tilsagnshaver.
 9) Udgifter, i form af naturalydelser, som omhandlet i artikel 69, i forordning nr. 2013/1303/EU.
 10) Udgifter som tilsagnshaver har afholdt, inden Fiskeristyrelsen har givet tilsagn eller givet tilladelse til at igangsætte projektet, jf. § 5, stk. 2.
 11) Udgifter til investeringer vedrørende kontor og kantine.
 12) Udgifter til køb af brugt udstyr og materialer.
 13) Udgifter til køb af grunde og bygninger og omkostninger forbundet hermed.
 14) Udgifter til køb af køretøjer.
 15) Udgifter til moms, medmindre denne endeligt bæres af tilsagnshaver, jf. artikel 69, stk. 3, litra c, i forordning nr. 2013/1303/EU.
 16) Udgifter til reparation af udstyr.
 17) Udgifter til simple genanskaffelser.
 18) Udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning.
 19) Værdien af tilsagnshavers eller samarbejdspartnerens eget arbejde.
 20) Udgifter til udarbejdelse af ansøgning om tilskud.
Kapitel 6 Beregning af tilskud § 13. Der kan maksimalt gives tilskud til 1) 100 pct. af de tilskudsberettigede udgifter til projekter, der gennemføres af offentlige eller private videnskabelige eller tekniske organer, som er anerkendt i Danmark, når der ydes støtte til operationer af sådanne tjenesteydelser, som omhandlet i artikel 95, stk. 2, litra a, i forordning nr. 2014/508/EU, 2) 100 pct. af de tilskudsberettigede udgifter til projekter, der gennemføres af kollektive tilskudsmodtagere, hvis projektet er både innovativt og af kollektiv interesse, 3) 75 pct. af de tilskudsberettigede udgifter til projekter, der gennemføres af producentorganisationer, sammenslutninger af producentorganisationer eller brancheorganisationer, som er anerkendte i henhold til reglerne i kapitel II i forordning nr. 2013/1379/EU, 4) 60 pct. af de tilskudsberettigede udgifter til projekter, der gennemføres af akvakulturorganisationer, 5) 50 pct. af de tilskudsberettigede udgifter til projekter, der gennemføres af private ansøgere, som er SMVer, og 6) 30 pct. af de tilskudsberettigede udgifter til projekter, der gennemføres af virksomheder, som ikke er SMVer.
 § 14. Tilskud efter denne bekendtgørelse kan kombineres med andet offentligt nationalt tilskud i form af garanti, kaution eller lignende til udgifter, der er tilskudsberettigede efter denne bekendtgørelse.
 Stk. 2. Modtages der andet tilskud som nævnt i stk. 1, nedsætter Fiskeristyrelsen tilskuddet efter denne bekendtgørelse, så det samlede offentlige tilskud ikke overstiger satserne i § 13.
 Stk. 3. For projekter, der ikke kun modtager direkte støtte, må støttebeløbets bruttosubventionsækvivalent ikke overstige den maksimale støtteintensitet for offentlig støtte, der er fastsat i artikel 95, i forordning nr. 2014/508/EU.
Kapitel 7 Ændring af projekt, overdragelse af tilsagn og forlængelse af projektperioden § 15. Væsentlige projektændringer kan godkendes af Fiskeristyrelsen på betingelse af, at de er i overensstemmelse med projektets formål.
Anmodning om væsentlige ændringer af projektet skal indsendes på et særligt skema, der findes på Fiskeristyrelsens hjemmeside.
Ansøgning skal godkendes af Fiskeristyrelsen, inden den væsentlige ændring må sættes i gang.
 Stk. 2. Anmodning om væsentlig ændring af et projekt skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Anmodning om ændring af projektet kan ikke godkendes, såfremt ændringen betyder, at projektet i sin ændrede form ikke ville være blevet prioriteret, jf. § 9.
 Stk. 5. Ændringer, der ikke vedrører formålet med projektet, kan gennemføres uden Fiskeristyrelsens forudgående godkendelse.
 Stk. 6. Stk. 5, gælder ikke, hvis investeringer som følge af ændringen overstiger 50.000 kr., da der i så fald skal indsendes to tilbud, jf. § 5, stk. 4, nr. 7, med mindre bestemmelsen i § 5, stk. 6, finder anvendelse.
 Stk. 7. Hvis et gennemført udbud, jf. § 11, stk. 4, medfører en lavere omkostning end anført i ansøgningen om tilsagn, kan der ikke ved en anmodning om ændring af projektet ske omfordeling i budgettet af de frigjorte midler til en anden omkostningsart.
 Stk. 8. Hvis Fiskeristyrelsens har godkendt en anmodning om ændring i strid med stk. 7, inden dokumentation for afholdte udbud er modtaget, jf. § 17, stk. 1, nr. 3, vil godkendelsen blive tilbagekaldt.
 § 16. Tilsagnshaver kan på ethvert tidspunkt anmode om, at tilsagnet overdrages til en anden, der i henhold til denne bekendtgørelse kan være tilsagnshaver.
Stk. 2. Fiskeristyrelsen kan kun godkende anmodningen, hvis 1) projektet ville have opnået samme tilskudsprocent med erhververen som oprindelig ansøger, jf. § 13, og 2) erhververen opfylder alle de krav i henhold til denne bekendtgørelse, som er relevante på tidspunktet for overdragelse.
 Stk. 3. Fiskeristyrelsens godkendelse kan tidligst gives med virkning fra tidspunktet, hvor anmodning om overdragelse er sendt til styrelsen.
 Stk. 4. Den, der med godkendelsen får overdraget tilsagnet, indtræder i alle rettigheder og pligter efter tilsagnet.
Stk. 5. Anmodning om overdragelse indgives på et særligt skema, som skal udfyldes af både overdrager og erhverver.
Skemaet findes på Fiskeristyrelsens hjemmeside.
Kapitel 8 Udbetaling af tilskud § 17. Udbetaling af tilskud sker til tilsagnshaver på baggrund af tilsagnshavers opgørelse over betalte tilskudsberettigede udgifter.
Anmodning om udbetaling af tilskud skal indsendes af tilsagnshaver på det udbetalingsskema, der findes på Fiskeristyrelsens hjemmeside, og vedlægges 1) alle udgiftsbilag, 2) dokumentation for betaling af udgifterne, 3) dokumentation for eventuelt afholdte udbud, 4) dokumentation for eventuelle offentlige tilskud, og 5) alle nødvendige tilladelser til projektet fra offentlige myndigheder.
Stk. 2. Anmodningen om slutudbetaling skal derudover vedlægges 1) dokumentation for, at tilsagnshaver har et særskilt regnskabssystem eller en passende regnskabskode for alle transaktioner med tilknytning til projektet, jf. artikel 125, stk. 4, b) i forordning nr. 2013/1303/EU, 2) en underskrevet bekræftelse på, at ansøger og ansøgers samarbejdspartnere er antagelige i medfør af artikel 10, stk. 1, i forordning nr. 2014/508/EU, 3) en underskrevet erklæring om, at hverken ansøger eller ansøgers samarbejdspartnere har begået svig i forbindelse med EFF eller EHFF, som omhandlet i artikel 10, stk. 3, i forordning nr. 2014/508/EU, og 4) en slutrapport, der skal udfærdiges på et særligt skema, der findes på Fiskeristyrelsens hjemmeside, og det videnskabelige eller tekniske organs validering af resultatet af projektet, hvis ansøger har søgt i henhold til § 2, stk. 2.
 Stk. 3. Fiskeristyrelsen kan afvise at behandle en udbetalingsanmodning, hvis bilagene jf. stk. 1, ikke indsendes i overskuelig form, herunder hvis der vedlægges bilag, som ikke er relevante for tilsagnet.
Stk. 4. Tilskud kan udbetales i en rate og en slutudbetaling.
Rateudbetalingen skal udgøre mindst 20 pct. og maksimum 80 pct. af det samlede tilsagnsbeløb.
 Stk. 5. Anmodning om slutudbetaling skal være modtaget i Fiskeristyrelsen senest tre måneder efter den dato, hvor projektet er afsluttet, dog senest den 1. juni 2023.
 Stk. 6. Inden slutudbetaling er det en betingelse, at Fiskeristyrelsens har godkendt slutrapporten.
Stk. 7. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes, jf. stk. 5.
Stk. 8. Hvis der i anmodningen om udbetaling indgår faktura, som er udstedt af en leverandør, som ikke er uafhængig af tilsagnshaver, giver Fiskeristyrelsen højst tilskud til kostprisen.
Tilsagnshaver skal dokumentere kostprisen.
Hvis kostprisen ikke dokumenteres, og Fiskeristyrelsen ikke kan fastsætte kostprisen skønsmæssigt, vil fakturabeløbet blive nedsat med 25 %, før tilskuddet beregnes.
 § 18. Fiskeristyrelsen overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling og nedsættelse af tilskud § 19. Fiskeristyrelsen træffer afgørelse om bortfald af tilsagn og tilbagebetaling af tilskud, hvis tilsagnshaver 1) har afgivet urigtige eller vildledende oplysninger eller har fortiet oplysninger af betydning for sagens afgørelse, eller 2) tilsidesætter sine pligter efter lovens §§ 8, og 9, stk. 2.
 § 20. Fiskeristyrelsen træffer afgørelse om helt eller delvist bortfald af tilsagn, nedsættelse og tilbagebetaling af tilskud, hvis betingelserne i § 10 ikke er overholdt.
 Stk. 2. Afgørelse om en forholdsmæssig reduktion af tilskuddet efter stk. 1, træffes ud fra en vurdering af arten og betydningen og det økonomiske tab for EHFF, jf. artikel 143, stk. 2, i forordning nr. 2013/1303/EU, jf. dog stk. 3 og 4, og §§ 21-24.
 Stk. 3. For at fastlægge omfanget af en overtrædelse vurderer Fiskeristyrelsen, hvor stor en del af projektet, som er berørt af overtrædelsen, og der sker kun nedsættelse for den del.
 Stk. 4. Stk. 2 og 3, finder kun anvendelse for overtrædelser, hvor projektet fortsat efter Fiskeristyrelsens vurdering lever op til ordningens formål, da tilsagnet ellers bortfalder.
 Stk. 5. Hvis betingelsen i § 10, stk. 1, nr. 7, ikke er overholdt, nedsætter Fiskeristyrelsen tilskuddet i forhold til arten, grovheden, varigheden og hyppigheden af overtrædelsen og betydningen af EHFF bidraget for tilsagnshavers økonomiske aktivitet, jf. artikel 99, stk. 2, i forordning nr. 2014/508/EU.
 § 21. Fiskeristyrelsen nedsætter tilskuddet som følger, hvis projektet afsluttes efter datoen for projektets afslutning, som fastsat i tilsagnet:
 1) 0-30 kalenderdage for sent afslutning af projektet medfører 5 pct. nedsættelse.
 2) 31-60 kalenderdage for sent afslutning af projektet medfører 10 pct. nedsættelse.
 3) 61-90 kalenderdage for sent afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn og krav om tilbagebetaling af eventuel tidligere udbetalt rate.
 § 22. Fiskeristyrelsen nedsætter slutudbetalingen med 1 pct. pr. kalenderdag ved for sent modtaget anmodning om udbetaling, jf. § 17, stk. 5, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuel bortfald af tilsagn.
 § 23. Ved manglende overholdelse af begge tidsfrister, jf. §§ 21-22, vil der kun ske nedsættelse eller bortfald efter § 21.
§ 24. Hvis betingelserne, jf. § 10, stk. 1, nr. 9-11, ikke er overholdt, kræver Fiskeristyrelsen tilskuddet tilbagebetalt i forhold til den periode, for hvilken betingelserne ikke er overholdt, jf. art. 71, stk. 1, i forordning nr. 2013/1303/EU.
Hvis tilsagnshaver er en SMV, anvendes følgende procentsatser:
 1) Hvis betingelserne er overholdt i 0 dage eller i op til en måned, kræves hele tilskuddet tilbagebetalt.
 2) Hvis betingelserne er overholdt i mere end en måned, men mindre end 18 måneder, kræves 80 pct. af tilskuddet tilbagebetalt.
 3) Hvis betingelserne er overholdt i mere end 18 måneder, men mindre end 36 måneder, kræves 40 pct. af tilskuddet tilbagebetalt.
 Stk. 2. Hvis tilsagnshaver ikke er en SMV, anvendes følgende procentsatser:
 1) Hvis betingelserne er overholdt i 0 dage eller i op til 18 måneder, kræves hele tilskuddet tilbagebetalt.
 2) Hvis betingelserne er overholdt i mere end 18 måneder, men mindre end 36 måneder, kræves 80 pct. af tilskuddet tilbagebetalt.
 3) Hvis betingelserne er overholdt i mere end 36 måneder, men mindre end 60 måneder, kræves 40 pct. af tilskuddet tilbagebetalt.
 Stk. 3. Hvis betingelsen, jf. § 10 stk. 1, nr. 12, ikke er opfyldt, kræver Fiskeristyrelsen hele tilskuddet tilbagebetalt.
§ 25. Fiskeristyrelsen kan efter en konkret vurdering træffe afgørelse om bortfald af tilsagn eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt.
Afgørelsen træffes ud fra en vurdering af art og betydning af overtrædelsen og det eventuelle tab for EHFF, jf. artikel 143, stk. 2, i forordning nr. 2013/1303/EU.
 Stk. 2. Hvis der er givet tilsagn om tilskud til udgifter efter § 11, stk. 4, men udbud ikke er gennemført i henhold til § 10, stk. 2, bortfalder tilsagnet til disse udgifter helt.
 § 26. Fiskeristyrelsen kræver tilskuddet delvist tilbagebetalt, hvis der konstateres manglende overholdelse af § 10, stk. 1, nr. 6. Beløbet, der kræves tilbagebetalt udgør 1 pct., dog maksimalt 50.000 kr. af det udbetalte tilskud.
Kapitel 10 Force majeure § 27. Fiskeristyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet inden for projektperioden og opfylde de betingelser, der er knyttet til tilsagnet.
Hvis Fiskeristyrelsen anerkender tilfælde af force majeure eller andre ekstraordinære omstændigheder, sker der ikke bortfald af tilsagn og tilbagebetaling eller nedsættelse af tilskud, jf. denne bekendtgørelses kapitel 9.
Stk. 2. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles Fiskeristyrelsen skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Fiskeristyrelsen kan kun anerkende force majeure eller andre ekstraordinære omstændigheder, hvis de indtrufne begivenheder konkret forhindrer tilsagnshaver i at gennemføre projektet og opfylde de betingelser, der er knyttet til tilsagnet, og hvis tilsagnshaver ikke ved en forholdsmæssig indsats kunne have sikret sig herimod.
Kapitel 11 Kontrol § 28. Fiskeristyrelsen forestår den fysiske og administrative kontrol samt den efterfølgende regnskabskontrol af projekter, der modtager tilskud.
Kapitel 12 Ikrafttræden § 29. Bekendtgørelsen træder i kraft den 1. januar 2021.
Fiskeristyrelsen, den 9. december 2020 Nanna Møller / Oluf Engberg 1) I bekendtgørelsen er der medtaget visse bestemmelser fra Europa-Parlamentets og Rådets forordning 2014/508/EU af 15. maj 2014 om Den Europæiske Hav- og Fiskerifond og om ophævelse af Rådets forordning (EF) nr. 2328/2003, (EF) nr. 861/2006, (EF) nr. 1198/2006 og (EF) nr. 791/2007 samt Europa-Parlamentets og Rådets forordning (EU) nr. 1255/2011, EU-Tidende 2014, nr.
L 149, side 1, som senest ændret ved Europaparlamentets og Rådets forordning 2020/560/EU af 23. april 2020, om ændring af forordning (EU) nr. 508/2014 og (EU) nr. 1379/2013 for så vidt angår særlige foranstaltninger til afbødning af covid-19-udbruddets følgevirkninger for fiskeri- og akvakultursektoren, Europa-Parlamentets og Rådets forordning 2013/1303/EU om fælles bestemmelser for Den Europæiske Fond for Regionaludvikling, Den Europæiske Socialfond, Samhørighedsfonden, Den Europæiske Landbrugsfond for Udvikling af Landdistrikterne og Den Europæiske Hav- og Fiskerifond og om generelle bestemmelser for Den Europæiske Fond for regionaludvikling, Den Europæiske Socialfond, Samhørighedsfonden og Den Europæiske Hav- og Fiskerifond og om ophævelse af Rådets forordning 1083/2006/EU, EU-Tidende 2013, nr.
L 347, side 320, som senest ændret ved Europa-Parlamentets  og Rådets forordning 2020/1041/EU af 15. juli 2020  om ændring af forordning (EU) nr. 1303/2013, for så vidt angår midler til den specifikke tildeling til ungdomsbeskæftigelsesinitiativet, Europa-Parlamentets og Rådets Forordning 2013/1379/EU af 11. december 2013 om den fælles markedsordning for fiskevarer og akvakulturprodukter, om ændring af Rådets forordning (EF) nr. 1184/2006 og (EF) nr. 1224/2009 og om ophævelse af Rådets forordning (EF) nr. 104/2000, som senest ændret ved som senest ændret ved Europaparlamentets og Rådets forordning 2020/560/EU af 23. april 2020, om ændring af forordning (EU) nr. 508/2014 og (EU) nr. 1379/2013 for så vidt angår særlige foranstaltninger til afbødning af covid-19-udbruddets følgevirkninger for fiskeri- og akvakultursektoren og Europa-Parlamentets og Rådets forordning 2013/1380/EU af 11. december 2013 om den fælles fiskeripolitik, ændring af Rådets forordning 2003/1954/EF og 2009/1224/EF og ophævelse af Rådets forordning 2002/2371/EF og 2004/639/EF samt Rådets afgørelse 2004/585/EF, EU-Tidende 2013, nr.
L 354, side 22, som senest ændret ved Europa-Parlamentets og Rådets forordning 2019/1241/EU af 20. juni 2019, EU-Tidende 2019, nr.
L 198, side 105. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
