En kokkeelev blev efter prøvetidens udløb bortvist med den  

 begrundelse, at han manglede evner for faget.
Han havde bl.a. plukket giftig  

 druehyld i den tro, at der var tale om rønnebær med henblik på at lave gele  

 af disse.
Ikke fundet grundlag for at antage, at bortvisningen var  

 berettiget.
Klageren tillagt erstatning.
I nævnet til behandling af tvistigheder mellem efg-elever og  

 praktikvirksomheder er den 25. februar 1983 i sag nr. 9/1982, efg-elev A mod  

 restauratør B, Restaurant C, afsagt sålydende KENDELSE: Ved uddannelsesaftale af 1. september 1981 blev klageren, A  

 antaget som efg-elev i kokkefaget hos indklagede, restauratør B, Restaurant  

 C, for perioden fra den 1. juli 1981 til den 31. oktober 1984.
Den 16. august 1982 ophævede indklagede uddannelsesaftalen, således at  

 klageren straks skulle fratræde sin praktikstilling.
Der er udbetalt ham løn  

 til udgangen af oktober 1982.
 Klageren har fra den 9. november 1982 haft beskæftigelse som arbejdsmand  

 på en minkfarm.
Klageren har indbragt sagen for Tvistighedsnævnet med påstand om  

 erstatning for uberettiget bortvisning.
Gastronomisk Landforbund, der har  

 bistået klageren, har under de forudgående forligshandlinger - ud over et  

 differencekrav vedrørende løn for perioden juli 1981 - september 1982 på  

 1.284 kr. 30 øre og et feriepengekrav - krævet en erstatning til klageren på  

 ca. 70.000 kr., svarende til forskellen mellem elevløn og mindstelønnen for  

 uddannet kok i hele praktikperioden og frem til den 31. december 1982.
Indklagede B har for Tvistighedsnævnet påstået frifindelse.
Hun anfører,  

 at hvis der er differencer med hensyn til lønafregning til klageren for hans  

 ansættelsesperiode, er der snarere betalt ham for meget, således at hun har  

 et beløb til gode.
Indklagede har forklaret, at klageren under basisåret fra december 1980  

 havde været løst ansat i indklagedes restaurant, beskæftiget med opvask,  

 kartoffelskrælning og lignende.
Efter at eleven havde afsluttet prøvetiden  

 den 30. september 1981, foreholdt indklagede ham, at han kunne fortsætte som  

 elev, hvis han tog sig sammen.
Allerede i november 1981 havde der imidlertid  

 været samarbejdsvanskeligheder med det øvrige personale fremkaldt af, at  

 eleven selv efter gentagne anvisninger på udførelsen af simple arbejder ikke  

 var i stand til at gennemføre disse tilfredsstillende.
Da indklagede på anden  

 hånd havde hørt, at klagerens indsats i skolen på grund af manglende evner og  

 manglende flid var utilfredsstillende, pålagde hun ham at forbedre sin  

 indsats både i restauranten og på skolen.
Som køkkenchef konstaterede  

 indklagede selv i den følgende tid, at klageren i alt for mange forhold  

 udviste manglende evner til at lære kokkefagets grundbegreber, særligt i  

 henseende til varekendskab, bagning, påpasselighed med kostbare råvarer og  

 tilberedning og anretning.
Hans standpunkt under den senere skolegang var  

 ikke tilfredsstillende, og det viste sig efter sommerferien 1982, hvor han  

 igen begyndte i restauranten, at eleven ikke var i stand til at udføre simple  

 opgaver i forbindelse med funktion i et serveringskøkken.
Det var en for så  

 vidt mindre begivenhed, der indtraf den 9. august 1982, som fik bægeret til  

 at flyde over, således at indklagede traf beslutning om at ophæve  

 uddannelsesaftalen.
Klageren havde selv foreslået, at han inden for  

 arbejdstiden skulle plukke rønnebær til fremstilling af rønnebærgele, men i  

 stedet for rønnebær vendte han hjem med giftige bær af druehyld, som han  

 troede var rønnebær.
Det, som indklagede særligt havde at indvende imod  

 klageren var, at han manglede interesse for at gøre sit arbejde i  

 restauranten tilstrækkelig godt.
Klageren har anført, at han har søgt at udfylde sine pligter så godt, han  

 kunne.
Har han begået fejl mener han, at det skyldes mangelfuld vejledning.  

 Han har ikke nægtet at udføre det arbejde der er blevet ham pålagt, og han  

 har bestræbt sig for at udføre sit arbejde ordentligt.
 X-by Tekniske Skole har i en erklæring af 11. februar 1983 som svar på  

 forespørgsel af 4. februar 1983 fra indklagedes advokat udtalt følgende:  

 »Under henvisning til Deres skrivelse af ovennævnte dato har skolen  

 kontaktet A's faglærer, som giver følgende udtalelse:
A frekventerede X-by's Tekniske Skole i perioden 1.november 1981 - 6. juli  

 1982 på trin 1 for EFG-kokkeelever, havde en god forståelse for faget og  

 deltog i undervisningen uden særlige forsømmelser.
A kunne til tider virke  

 uoplagt og fraværende, hvilket på lærerens forespørgsel blev begrundet med,  

 at han havde været på arbejde om aftenen.« Efter det således oplyste  

 findes det ikke godtgjort af indklagede, at klageren har udvist noget  

 forhold, der har berettiget indklagede til at ophæve uddannelsesaftalen den  

 16. august 1982 som sket.
Der findes herefter at burde tilkendes klageren en  

 erstatning for uddannelsesaftalens ophævelse i medfør af § 11, stk. 3 i lov  

 om erhvervsfaglige grunduddannelser.
Erstatning der fastsættes skønsmæssigt,  

 omfatter de eventuelle differencer i lønafregningerne, som hver af parterne  

 påberåber sig i sit favør.
Den omfatter derimod ikke klagerens lovbestemte  

 ferielønskrav til den 31. oktober 1982. Under hensyn på den ene side til, at  

 der er udbetalt klageren løn til denne dato, og på den anden side til den  

 risiko, klageren er bragt i med hensyn til afslutningen af uddannelsen og  

 hans eventuelle tab af erhvervsindtægt i den anledning, findes erstatningen  

 at burde fastsættes til 20.000 kr. med procesrenter fra 14 dage efter  

 underretning til indklagede om denne kendelse.
 Ingen af parterne findes at burde betale sagsomkostninger til den anden  

 part.
 THI BESTEMMES:
 Indklagede, restauratør B, betaler til klageren, A 20.000 kr. med  

 procesrente fra 14 dage efter underretning til indklagede om denne kendelses  

 afsigelse.
Beløbet udredes inden 14 dage efter, at indklagede er underrettet om  

 kendelsen.
Der betales ikke feriegodtgørelse af dette erstatningsbeløb på  

 20.000 kr.
