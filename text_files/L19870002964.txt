 Den 30. marts 1987 er der i Moskva undertegnet følgende tillægsprotokol  

 til luftfartsoverenskomsten af 31. marts 1956 med senere tillæg og ændringer  

 mellem Danmark og De Socialistiske Sovjetrepublikkers Union, jfr.  

 Udenrigsministeriets bekendtgørelser nr. 26 af 10. juli 1956, nr. 23 af 3.  

 maj 1958, nr. 16 af 27. februar 1967, nr. 82 af 11. september 1970, nr. 39 af  

 30. april 1971 og nr. 12 af 30. januar 1979, Lovtidende C.
 (Den russiske tekst er udeladt her):
TILLÆGSPROTOKOL til overenskomst af 31.3.1956 mellem Danmarks Regering og De Socialistiske Sovjetrepublikkers Unions Regering om luftfartsforbindelser Danmarks Regering og De Socialistiske Sovjetrepublikkers Unions Regering,  

 i det følgende benævnt »de kontraherende parter«, er ud fra ønsket  

 om yderligere internt og eksternt at udvikle samarbejdet på det  

 luftfartspolitiske område mellem de to lande og i tilslutning til  

 bestemmelserne i overenskomsten mellem Danmarks Regering og De Socialistiske  

 Sovjetrepublikkers Unions Regering vedrørende luftfartsforbindelser af 31.  

 marts 1956 med senere tillæg blevet enige om følgende:
 1. I forbindelse med beflyvning af den aftalte rute:  

 Et punkt i Skandinavien-Moskva-Tokyo i begge retninger med en afgang ugentlig  

 med fly af typen DC-10 skal det af Danmark udpegede luftfartsselskab have ret  

 til i perioden 1. april 1987-31. marts 1988 at foretage flyvninger i 7  

 måneder af den angivne periode uden mellemlanding i Moskva og i 5 måneder med  

 mellemlanding i Moskva.
 Rækkefølgen mellem perioderne, hvor beflyvning skal udføres uden  

 respektive med mellemlanding i Moskva, fastsættes af det af Danmark udpegede  

 luftfartsselskab efter eget valg.
2. De aftalte ruter for de af Danmark og Sovjetunionen  

 i overensstemmelse med overenskomsten mellem Danmarks Regering og De  

 Socialistiske Sovjetrepublikkers Unions Regering vedrørende  

 luftfartsforbindelser af 31. marts 1956 med senere tillæg udpegede  

 luftfartsselskaber suppleres med følgende aftalt rute: Et punkt i  

 Skandinavien-Moskva-Beijing i begge retninger.
Danmarks Regering bekræfter  

 retten for det af Sovjetunionen udpegede luftfartsselskab til at beflyve  

 denne aftalte rute under forudsætning af, at København opføres som punkt i  

 Skandinavien.
 3. Beflyvning med fly tilhørende et luftfartsselskab  

 udpeget af en af de kontraherende parter på den aftalte rute, som angives i  

 punkt 2 af nærværende tillægsprotokol, kan finde sted på følgende vilkår:
 Sådanne flyvninger skal indledes samtidig af begge de udpegede  

 luftfartsselskaber, med mindre et af dem midlertidigt skulle ønske at afstå  

 fra denne rettighed.
 Rækkefølgen mellem perioderne, hvor beflyvning skal udføres uden  

 respektive med mellemlanding i Moskva, fastsættes af det af Danmark udpegede  

 luftfartsselskab efter eget valg.
 4. Udnyttelsen af de aftalte ruter, som angives i  

 punkterne 1 og 2 i nærværende tillægsprotokol, vil ske gennem pool-aftale i  

 overensstemmelse med vilkår angivet i protokol fra forhandlinger mellem SAS  

 og Aeroflot den 25. februar 1987.
 5. I perioden 1. april 1987-31. marts 1988 har det af  

 Sovjetunionen udpegede luftfartsselskab ret til at foretage regelmæssig  

 beflyvning af ruten Moskva-Stockholm-Oslo i begge retninger på dag 6 (lørdag)  

 med fly af typen IL-86 eller foretage en beflyvning af ruten Moskva-Stockholm  

 i begge retninger med fly af typen TU-154 samt en beflyvning af ruten  

 Moskva-Oslo i begge retninger med fly af typen TU-154.
 6. I perioden 1. april 1987-31. marts 1988 har det af  

 Sovjetunionen udpegede luftfartsselskab ret til at beflyve ruten  

 Moskva-København på dag 2 (tirsdag) med fly af typen IL-86 i stedet for  

 IL-62.
 Nærværende tillægsprotokol udgør en integrerende del af overenskomsten af  

 31. marts 1956 med senere tillæg mellem Danmarks Regering og De Socialistiske  

 Sovjetrepublikkers Unions Regering vedrørende luftfartsforbindelser, og  

 træder i kraft fra og med dagen for undertegnelsen.
 Til bekræftelse af ovenstående har de nedenfor undertegnede, der er  

 behørigt bemyndiget hertil af deres respektive regeringer, undertegnet  

 nærværende tillægsprotokol.
 Udfærdiget den 30. marts 1987 i Moskva i 2 eksemplarer på dansk og  

 russisk, hvilke tekster har samme gyldighed.
