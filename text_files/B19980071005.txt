Bekendtgørelse om, hvilke andre  

 instrumenter og kontrakter fondsmæglerselskaber må udføre  

 tjenesteydelser med udover de af bilag 1 til lov om  

 fondsmæglerselskaber omfattede I medfør af § 1, stk. 5, i lov nr. 1071 af 20. december  

 1995 om fondsmæglerselskaber, som senest ændret ved lov nr. 414  

 af 26. juni 1998 om ændring af lov om værdipapirhandel m.v. og  

 forskellige andre love, fastsættes:
 § 1. Bekendtgørelsen finder anvendelse  

 på:
1)	fondsmæglerselskaber, som har opnået tilladelse til at  

 drive fondsmæglervirksomhed i henhold til § 5 i lov om  

 fondsmæglerselskaber, samt 2)	filialer af fondsmæglerselskaber med hjemsted i et land uden  

 for Den Europæiske Union eller lande, som Fællesskabet har  

 indgået aftale med.
 Stk. 2. De i stk. 1 nævnte virksomheder  

 benævnes i det følgende »fondsmæglerselskaber «.
 § 2. Fondsmæglerselskaber kan, udover de  

 tjenesteydelser, accessoriske tjenesteydelser og instrumenter der er omfattet  

 af bilag 1 til lov om fondsmæglerselskaber, udføre  

 tjenesteydelser med instrumenter og kontrakter som fastsat i §§ 3 og  

 4.
 § 3. Fondsmæglerselskaber kan udføre  

 tjenesteydelser, jf. bilag 1, afsnit A, i lov om fondsmæglerselskaber  

 med valutaspotforretninger, der ikke i øvrigt er omfattet af bilag 1,  

 afsnit B, nr. 8, eller afsnit C, nr. 7, i lov om  

 fondsmæglerselskaber.
 Stk. 2. Fondsmæglerselskabet kan kun udføre  

 tjenesteydelser med de af stk. 1 omfattede valutaspotforretninger, i det  

 omfang tjenesteydelserne er omfattet af selskabets tilladelse i henhold til §  

 5, stk. 1, i lov om fondsmæglerselskaber.
 § 4. Fondsmæglerselskaber kan modtage og  

 formidle ordrer for investorers regning med tinglyste, negotiable pantebreve  

 i fast ejendom eller løsøre.
 § 5. Bekendtgørelsen træder i kraft den 15.  

 oktober 1998.
