Nr BTL 217 Betænkning over Forslag til lov om ændring af lov om landbrugsejendomme  

 m.m.   

 Nr L 217 1988-89, 1. samling Afgivet af Landbrugs- og Fiskeriudvalget Afgivet: 19890517 Udvalget har behandlet lovforslaget i nogle møder og har herunder stillet spørgsmål til landbrugsministeren og justitsministeren, som disse har besvaret skriftligt.
 Udvalget har desuden modtaget mundtlig og/eller skriftlig henvendelse fra:  

 Ansatte Landinspektørers Forening, Dansk Erhvervsgartnerforening, Danske  

 Husmandsforeninger, Dansk Landboungdom, De danske Landboforeninger, Den  

 Danske Landinspektørforening og Tolvmandsforeningerne.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Et flertal (Socialdemokratiets, Socialistisk Folkepartis og  

 Kristeligt Folkepartis medlemmer af udvalget) vil redegøre nærmere for sin  

 stilling til lovforslaget ved dettes 3. behandling.
 Et flertal inden for flertallet (Socialdemokratiets og Socialistisk  

 Folkepartis medlemmer af udvalget) vil tillige ved lovforslagets 2.  

 behandling redegøre nærmere for sin stilling til ændringsforslag nr. 3, som  

 er stillet af mindretallet inden for flertallet (Kristeligt Folkepartis  

 medlem af udvalget).
 Flertallet udtaler, at de af flertallet stillede tre ændringsforslag viser  

 nogle af de punkter, hvor flertallet finder, at lovforslaget bør ændres.
 Modtages ændringsforslagene positivt, vil der være åbnet for positive  

 forhandlinger om hele lovforslaget.
 Flertallet vil også pege på det ønskelige i ændringer i den i § 1 under  

 nr. 24 foreslåede affattelse af § 13, sådan at der ikke bliver ubegrænset  

 mulighed for at bygge sig til købsrettigheder til jord.
 Afvises ændringsforslagene uden videre, er det derimod et klart bevis for,  

 at partierne bag landbrugsforliget på ingen måde har ønsket at finde en bred  

 løsning, der kunne have været et stabilt grundlag for et meget vigtigt  

 erhverv.
 Flertallet skal samtidig anmode om, at lovforslaget ved 2. behandling  

 henvises til fornyet udvalgsbehandling.
 Et mindretal (Det Konservative Folkepartis, Venstres,  

 Fremskridtspartiets, Det Radikale Venstres og Centrum-Demokraternes medlemmer  

 af udvalget) indstiller lovforslaget til vedtagelse og vil ved  

 lovforslagets 2. behandling redegøre nærmere for sin stilling til det af  

 mindretallet under nr. 3 stillede ændringsforslag.
 Et mindretal inden for mindretallet (Fremskridtspartiets medlem af  

 udvalget) udtaler:
 Af hensyn til landbruget, beskæftigelsen og valutakassen har  

 Fremskridtspartiet i flere år kæmpet for en liberalisering af den nugældende  

 restriktive lovgivning, der findes på landbrugsområdet.
 Det var derfor med glæde og tilfredshed, at Fremskridtspartiet indgik det  

 forlig, der senere resulterede i fremsættelsen af nærværende lovforslag, der  

 på alle berørte områder er ensbetydende med, at landbruget og landbrugets  

 udøvere får langt friere vilkår at arbejde under, end forholdene var  

 tidligere.
 Dermed er begyndelsen gjort til en total ophævelse af den  

 landbrugslovgivning, der mere end noget andet er skyld i, at dansk landbrug  

 befinder sig i en meget vanskelig situation.
 Fremskridtspartiet havde gerne set, at der var blevet gennemført  

 yderligere liberaliseringer, men indgåelsen af forliget og vedtagelsen af  

 nærværende lovforslag forhindrer ikke på nogen måde Fremskridtspartiet i  

 fortsat at arbejde for en fjernelse af de sidste restriktionsåg, der hæmmer  

 en god og sund udvikling af landbrugserhvervet.
Ændringsforslag Til § 1 Af et flertal (S, SF og KRF):
 1) I det under nr. 4 foreslåede § 4, stk. 2, indsættes efter  

 »fredskovspligt«: », hvis ejeren har fast bopæl inden for en  

 radius af 25 km«.
 2) I den under nr. 18 foreslåede affattelse af § 9, stk. 3,  

 udgår nr. 1.
 Af et mindretal (KRF):
 3) I den under nr. 24 foreslåede affattelse af § 13, stk. 2, nr.  

 3, litra b, og de under nr. 26 foreslåede affattelser af § 16,  

 stk. 1, nr. 3, og stk. 3, indsættes efter ordet  

 »ægtefælle«: »eller samlever«.
 Af et flertal (S, SF og KRF):
 4) I den under nr. 31 foreslåede affattelse af § 18, stk. 2,  

 udgår nr. 1.
Bemærkninger Til nr. 1 Formålet med ændringsforslaget er at sikre, at der ikke i de danske  

 skovområder vil opstå fjerneje af rekreative lyst- og jagtskove for borgere i  

 de øvrige EF-lande.
Det forudsættes følgelig også, at ejeren har fast bopæl i  

 Danmark.
Til nr. 2 Ændringsforslaget stilles for dels at forhindre dårlig arrondering og  

 varige skader på den danske landbrugsstruktur, dels at undgå en overdreven og  

 uhensigtsmæssig anvendelse af de danske veje til transport af  

 landbrugsredskaber med en tilhørende forøget risiko for trafikulykker.
Til nr. 3 Landbrugsloven bør ikke diskriminere ægteskabet ved at give ugifte  

 samlevende par større rettigheder end ægtepar.
Til nr. 4 Der ønskes med den foreslåede ændring at sikre yngre landmænd, der skal  

 etablere sig første gang, et større udbud af landbrugsejendomme.
Collet (KF) fmd.
Grove (KF) Rønholt (KF) Svend Heiselberg (V) Sønderby  

 (V) Dohrmann (FP) Larsen-Ledet (RV) Duetoft (CD) Glønborg (KRF) Svend  

 Andersen (S) nfmd.
Erling Christensen (S) Arne Jensen (S) Henning  

 Nielsen (S) Bjørn Westh (S) Gade (SF) Inger Harms (SF) Bjørn Poulsen (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Udvalget har desuden stillet spørgsmål til landbrugsministeren og til  

 miljøministeren, som disse har besvaret dels skriftligt, dels i samråd.
Et af  

 udvalgets spørgsmål til landbrugsministeren og dennes svar herpå er optrykt  

 som bilag til denne betænkning.
 Udvalget har modtaget en skriftlig henvendelse fra Danske  

 Husmandsforeninger.
 Der er af landbrugsministeren og af et flertal stillet ændringsforslag,  

 hvorom henvises til de ledsagende bemærkninger.
Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 landbrugsministeren stillede ændringsforslag.
Mindretallet vil ved  

 lovforslagets 3. behandling redegøre for sin stilling til flertallets  

 ændringsforslag.
 Mindretallet mener, at Amtsrådsforeningen, De danske Landboforeninger og  

 Danske Husmandsforeninger skal inddrages i udarbejdelsen af  

 forretningsordenen for jordbrugskommissionerne.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men er  

 dog medforslagsstillere til ændringsforslag nr. 1, ligesom mindretallet kan  

 tiltræde ændringsforslag nr. 2 og 3.
Et flertal inden for mindretallet (Socialdemokratiets medlemmer af  

 udvalget) mener, at landbrugslovforslaget har været stærkt kritiseret af  

 Danmarks Landboungdom, Danske Husmandsforeninger, og også De danske  

 Landboforeninger har ønsket nogle ændringer i lovforslaget.
Af  

 organisationerne er det kun Tolvmandsforeningerne, der ikke har haft kritiske  

 bemærkninger.
Lovforslaget åbner for udstykning af skov som frijord i meget stort omfang  

 og muliggør derved fjerneje af mindre skove til jagt og anden rekreativ  

 udnyttelse.
Dette sker på trods af, at der siden Danmarks indtræden i EF har  

 været bred enighed om at søge fjerneje undgået.
Lovforslaget vil varigt skade strukturen og arronderingen i landbruget på  

 grund af uhensigtsmæssige sammenlægninger og lange driftsafstande.
Den øgede  

 landbrugstrafik på vejene vil uvægerligt føre til flere trafikulykker.
 Lovforslaget gør en yderligere indsats for jordfordeling meget påkrævet,  

 men alligevel foreslår regeringen i sin afbureaukratiseringsplan  

 jordfordelingsarbejdet nedlagt.
Loven vil gøre det vanskeligere for unge landmænd at etablere sig.
Det vil  

 blive dyrere og vanskeligere at supplere de landbrugsejendomme, hvor ejeren  

 skal leve af landbrug.
Der åbnes for udleje og forpagtning, uden at konsekvenserne er ordentlig  

 belyst.
Ordningen med etablering af den nye aktieselskabsform burde ligeledes  

 have været nøjere beskrevet.
Regeringen bør, når der er indhentet erfaringer,  

 give Folketinget en redegørelse for både udleje, forpagtning og  

 aktieselskabsformen.
 Den administrative opbygning af de nye jordbrugskommissioner med vetoret  

 uden ankemulighed vil give ulighed i behandlingen af de enkelte borgere.
Lovforslaget vil betyde, at bopælskravet for mange tusinde ejendomme  

 bortfalder.
Landdistrikterne vil derfor blive mere affolket.
KVR-regeringen har sammen med Fremskridtspartiet og Centrum-Demokraterne  

 gennemtrumfet, at loven gennemføres uden reelle forhandlinger med det store  

 mindretal bestående af Socialdemokratiet, Socialistisk Folkeparti og  

 Kristeligt Folkeparti.
End ikke skovdelen har man ønsket at forhandle i  

 sammenhæng med lovforslaget om braklægning m.v. (Forslag til lov om ændring  

 af lov om støtte til forbedring af strukturen og effektiviteten i jordbruget)  

 (L 70).
Et mindretal inden for mindretallet (Socialistisk Folkepartis medlemmer af  

 udvalget) vil stemme imod lovforslaget og gøre dette, fordi mindretallet er  

 uenig i hovedsigtet med denne lovgivning.
SF er enig i, at den nugældende  

 landbrugslov trænger til at ændres, og havde også meget gerne været med til  

 at ændre den.
Landbrugsloven er en meget vigtig del af dansk landbrugs  

 fremtid, og denne fremtid vil SF gerne være med til at forme.
Hovedsigtet med lovforslaget er helt klart en liberalisering for  

 liberaliseringens egen skyld uden hensyntagen til, at dansk landbrug, hvad  

 angår afsætning af varer, lever under meget regulerede forhold som følge af  

 EF's landbrugsordninger.
Disse ting er modstridende, og derfor burde  

 landbrugsloven tage højde for den situation og ingen anden.
 Rygraden i dansk landbrug er de mindre og mellemstore landbrug, specielt  

 hvad angår den animalske produktion, og derfor bør en lovgivning være med til  

 at styrke denne gruppe og ikke, som forligspartiernes forslag har det, have  

 et hovedsigte om at gøre større landbrug endnu større.
At lovforslaget vil bevirke, at priserne på landbrug stiger, er alle enige  

 om.
Derfor har ikke mindst Venstre slået til lyd for, at man så måtte  

 forbedre YL-lånene af hensyn til de nyetablerede unge landmænd.
Liberal  

 lovgivning kan åbenbart kun virke med et sikkert sugerør i statskassen.
Ændringerne i de forskellige bestemmelser om arealgrænser, vejafstande,  

 etableringskrav, køb af ejendom nummer to og samdrift giver mulighed for  

 nogle bestemmelser, som hvad angår arrondering vil give nogle yderst uheldige  

 resultater.
Det vil også betyde kraftigere færdsel på vejene med  

 landbrugsmaskiner til skade for færdselssikkerheden og i mange tilfælde et  

 helt unødvendigt ressourceforbrug.
 Fjernelse af nedlægningsgrænserne og dermed muligheden for mange  

 totaludstykninger af landbrug vil ikke være til gavn for bevarelsen af  

 lokalsamfundet og vil derved yderligere isolere landbofamilier i deres  

 hverdag.
Erfaringerne viser, at jo større et landbrug bliver i areal, jo mindre  

 bliver den animalske produktion.
Fortsætter dette billede, påtager  

 forligspartierne sig et alvorligt ansvar for den beskæftigelsesmæssige og  

 økonomiske situation på landbrugsområdet.
SF må konstatere, at landbrugsministeren heller ikke, hvad angår dette  

 lovforslag, har været til hverken at hugge eller stikke i.
Det giver nogle  

 konsekvenser for forslag til lov om ændring af lov om støtte til forbedring  

 af strukturen og effektiviteten i jordbruget (L 70) og forslag til lov om  

 fradrag i ejendomsskatter m.v. i forbindelse med etablering af grønne marker  

 (L 240), og det tager SF til efterretning.
Valget mellem EF-Domstolen og  

 Fremskridtspartiet er truffet.
 Et tredje mindretal (Kristeligt Folkepartis medlem af udvalget) vil  

 ved lovforslagets 3. behandling nærmere redegøre for sin stilling.
Ændringsforslag Til § 1 Af et flertal (S, SF og KRF):
 1) I den under nr. 18 foreslåede affattelse af § 11, stk. 1, nr.  

 5, den under nr. 24 foreslåede affattelse af § 13, stk. 2, nr.  

 3, litra b, og de under nr. 26 foreslåede affattelser af § 16,  

 stk. 1, nr. 3, og stk. 3, indsættes efter ordet  

 »ægtefælle«: »eller samlever,».
Til § 5 Af landbrugsministeren, tiltrådt af udvalget:
 2) I stk. 1 affattes 1. pkt. således:
»Loven træder i kraft den 1. september 1989, jf. dog stk. 2 og  

 3.« 3) I stk. 3 indsættes efter sidste punktum:
»Nærværende stykke træder i kraft ved lovens bekendtgørelse i  

 Lovtidende.« Bemærkninger Til nr. 1 Landbrugsloven bør ikke diskriminere ægteskabet ved at give ugifte  

 samlevende par større rettigheder end ægtepar.
 Ved en samlever forstås en person over 18 år, som har bopæl og daglig  

 økonomi fælles med ejeren.
Til nr. 2 og 3 Ændringsforslagene stilles for at sikre, at de nødvendige gennemførelses-  

 og overgangsbestemmelser for lovens administration, herunder også  

 erklæringsskemaer og vejledninger vedrørende personers og selskabers  

 erhvervelse af landbrugsejendomme, kan være udarbejdet inden lovens  

 ikrafttræden.
 Det bemærkes, at de i lovforslaget indeholdte lempelser i videst muligt  

 omfang vil indgå ved behandlingen af dispensationssager i tiden, indtil de  

 nye bestemmelser træder i kraft.
Collet (KF) fmd.
Grove (KF) Rønholt (KF) Svend Heiselberg (V) Sønderby  

 (V) Dohrmann (FP) Larsen-Ledet (RV) Duetoft (CD) Glønborg (KRF) Svend  

 Andersen (S) nfmd.
Erling Christensen (S) Arne Jensen (S) Henning  

 Nielsen (S) Bjørn Westh (S) Gade (SF) Inger Harms (SF) Bjørn Poulsen (SF) Bilag Et af udvalgets spørgsmål til landbrugsministeren og dennes besvarelse  

 heraf Spørgsmål nr. 69:
 På baggrund af, at der i landbrugsministerens skriftlige fremsættelse af  

 lovforslaget står, at: »Det skal overvejes eventuelt i forbindelse med  

 lov om husdyrsygdomme, om der af hensyn til sygdomsbekæmpelse i  

 husdyrbesætninger er behov for begrænsninger i adgangen til at etablere meget  

 store husdyrbesætninger.«, ønskes det oplyst, om ministeren vil nedsætte  

 et udvalg, og hvilke overvejelser ministeren gør sig om udvalgets  

 kommissorium og dets sammensætning.
 Svar:
Jeg kan oplyse, at en arbejdsgruppe er under nedsættelse i forbindelse med  

 husdyrsygdomsloven.
Denne arbejdsgruppe skal overveje, om der af zoosanitære  

 grunde vil være behov for begrænsninger i adgangen til at etablere meget  

 store husdyrbesætninger.
Herudover skal arbejdsgruppen foreslå kriterier for  

 en maksimering af erstatninger ved bekæmpelse af alvorlige husdyrsygdomme,  

 samt i hvilket omfang en statslig erstatningsordning vil kunne suppleres med  

 en erhvervsfinansieret kollektiv forsikringsordning.
 Arbejdsgruppen forudses at skulle bestå af repræsentanter for de samme  

 organisationer m.v., som deltog i den arbejdsgruppe, som arbejdede med  

 revisionen af husdyrsygdomslovgivningen: Landbrugsraadet, De danske  

 Landboforeninger, Danske Husmandsforeninger, Organisationen Danske  

 Slagterier, Kødbranchens Fællesråd, Danske Mejeriers Fællesorganisation, Den  

 danske Dyrlægeforening og Veterinærdirektoratet.
Laurits Tørnæs / Tage Siboni Tilføjelse til tillægsbetænkningen Efter at 3. behandling af lovforslaget blev standset og det henvistes til fornyet udvalgsbehandling, har udvalget behandlet dette i yderligere et møde.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 landbrugsministeren i tillægsbetænkningen stillede ændringsforslag.  

 Mindretallet vil ved lovforslagets fortsatte 3. behandling redegøre for sin  

 stilling til det ændringsforslag, som af et flertal er stillet i  

 tillægsbetænkningen.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men er  

 dog medforslagsstillere til ændringsforslag nr. 1 i tillægsbetænkningen,  

 ligesom mindretallet kan tiltræde ændringsforslag nr. 2 og 3 i  

 tillægsbetænkningen.
 Et tredje mindretal (Kristeligt Folkepartis medlem af udvalget) vil  

 ved lovforslagets fortsatte 3. behandling nærmere redegøre for sin stilling.
