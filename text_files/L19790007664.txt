 Ved en i København den 9. og 13. februar 1979 stedfunden noteveksling er  

 der mellem Danmark og Tyrkiet truffet aftale om et tillæg om førtidig  

 folkepension til konventionen af 22. januar 1976 mellem Danmark og Tyrkiet om  

 social sikring, jfr. udenrigsministeriets bekendtgørelse nr. 44 af 30. juni  

 1978, Lovtidende C.
 Notevekslingen har følgende ordlyd:
UDENRIGSMINISTERIET VERBALNOTE Udenrigsministeriet har den ære at foreslå følgende bestemmelse optaget  

 som et tillæg til den mellem Kongeriget Danmark og Republikken Tyrkiet den  

 22. januar 1976 undertegnede konvention om social sikring, som efter  

 stedfunden ratifikation trådte i kraft den 1. februar 1978:
»Uanset bestemmelserne i konventionens artikel 7, stk. 1, og artikel  

 26, kan førtidig folkepension efter dansk lovgivning, der ydes ved  

 dispensation fra aldersbetingelserne på grund af arbejdsløshed eller lignende  

 manglende mulighed for at opnå beskæftigelse, ikke udbetales til en  

 statsborger i en kontraherende stat, der er bosat uden for dansk  

 område.« Såfremt Republikken Tyrkiets regering kan godkende foranstående forslag,  

 har udenrigsministeriet den ære at foreslå, at denne verbalnote og  

 ambassadens bekræftende svar herpå skal betragtes som en integrerende del af  

 ovennævnte konvention om social sikring.
 København, den 9. februar 1979.
Republikken Tyrkiets ambassade  

 København TYRKIETS AMBASSADE Nr. 1.
 Tyrkiets ambassade bevidner Danmarks udenrigsministerium om sin højagtelse  

 og har den ære at meddele, at ambassaden har modtaget dets note nr.: R.  

 II.j.nr. 28.D.62 af 9. februar 1979, som har følgende ordlyd:
(her følger teksten til foranstående note) Tyrkiets ambassade har samtidig den ære at meddele det danske  

 udenrigsministerium, at det i ovennævnte note indeholdte forslag kan  

 godkendes af Tyrkiets regering.
 Tyrkiets ambassade benytter lejligheden til på ny at forsikre  

 udenrigsministeriet om sin udmærkede højagtelse.
 København, den 13. februar 1979.
Udenrigsministeriet København Aftalen trådte i kraft den 13. februar 1979.
 Udenrigsministeriet, den 12. juni 1979.
