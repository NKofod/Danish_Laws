Ankestyrelsens principafgørelse B-5-96 om hjemsted - børnefamilieydelse - fælles forældremyndighed - udland Resume:
En far, der havde bopæl i udlandet, og som forsørgede sine børn, der boede i Danmark, havde ikke ret til børnefamilieydelse.
Betingelsen om, at børnene skulle have hjemsted i Danmark, var ikke opfyldt i relation til ham. *) Ankestyrelsen fandt ikke, at det havde betydning for faderens ret tilydelser, at børnenes mor, der havde del i den fælles foræl dremyndighed, men som ikke havde kontakt til børnene, havde bopæl i Danmark.
 Det pågældende udland var ikke omfattet af EU-forordning nr. 1408/71 eller af en overenskomst.
 Love:
Lov om en børnefamilieydelse - lovbekendtgørelse nr. 791 af 1. oktober 1995 - § 2, stk. 1, nr. 2 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 3 Skattedepartementets cirkulære nr. 148 af 17. december 1986 om lov om en børnefamilieydelse - pkt. 5 Note:
*)     Se i øvrigt SM B-1-83 Sagsfremstilling:
En far søgte om udbetaling af børnefamilieydelse for sine 2 børn, der opholdt sig i Danmark hos en veninde til ham.
Han var skattepligtig i Danmark, men havde fast bopæl i udlandet.
Han oplyste, at børnene ikke havde forbindelse med deres mor, og at han var den, der forsørgelsesmæssigt og omsorgsmæssigt tog sig af børnene.
Han henviste til, at moderen havde del i forældremyndigheden og boede i Danmark.
Kommunen meddelte afslag på børnefamilieydelse, og ankenævnet tiltrådte.
Det blev lagt til grund, at faderen i det væsentlige forsørgede børnene, mens de boede i Danmark hos faderens veninde.
Nævnet fandt på den baggrund, at børnene i forhold til faderen havde hjemsted hos ham, uanset at de havde ophold her i landet.
Nævnet lagde endvidere til grund, at der ikke var overenskomst med det pågældende land, hvorfor kravet om hjemsted ikke kunne fraviges, jf. børnefamilieydelseslovens § 2, nr. 2, og § 13. Nævnet fandt således, at faderen selvstændigt måtte opfylde tildelingskriteriet for at ydelsen kunne udbetales eventuelt til børnene selv, som faderen havde søgt om.
 Sagen blev behandlet i principielt møde i Ankestyrelsen med henblik på afklaring af, hvordan betingelsen om hjemsted vurderes, når der er fælles forældremyndighed.
 Afgørelse:
 Ankestyrelsen fandt, at der ikke var ret til børnefamilieydelse fra Danmark.
Efter det oplyste forsørgede faderen børnene, og da faderen boede i udlandet, havde børnene ikke hjemsted i Danmark.
Ankestyrelsen fandt ikke, at det havde betydning for hans ret til ydelser, at børnenes mor, der havde del i forældremyndigheden, men som ikke havde kontakt til børnene, havde bopæl i Danmark.
 Ankestyrelsen var således enig med ankenævnet i, at betingelsen om, at børnene skal have hjemsted her i landet, ikke var opfyldt irelation til faderen under hans faste bopæl i udlandet, jf. børne tilskudslovens § 2, nr. 2).
 Ankestyrelsen tiltrådte således ankenævnets afgørelse med den givne begrundelse.
