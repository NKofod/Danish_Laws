Generalauditør Meddelelse nr. 2/2016 af 7. september 2016 om kvalitet, legalitet og tilsyn med behandlingen af militære straffesager 1. Indledning En velfungerende uafhængig militær anklagemyndighed skal sikre en effektiv efterforskning af militære straffesager og gennemførelse af strafforfølgningen på et objektivt og sagligt grundlag.
Dette skal ske i overensstemmelse med reglerne i lovgivningen og kravene i et demokratisk retssamfund.
 Den militære anklagemyndigheds opgaver er at sikre, at efterforskningen og strafforfølgning af militære straffesager tilrettelægges og gennemføres således, at sagerne behandles efter gældende regler og så grundigt og hurtigt som muligt.
 Straffesagsbehandlingen skal foregå på en tillidsvækkende, professionel og serviceorienteret måde med hensyntagen til dem, der er involveret i sagerne, og skal sikre den bedst mulige retsbeskyttelse.
 Den overordnede målsætning for virksomheden som anklagemyndighed fremgår af retsplejelovens § 96, stk. 2, hvorefter anklagemyndigheden [] skal fremme enhver sag med den hurtighed, som sagens beskaffenhed tillader, og derved ikke blot påse, at strafskyldige drages til ansvar, men også at forfølgning af uskyldige ikke finder sted.
De grundlæggende principper fremgår også af en række yderligere bestemmelser i retsplejeloven.
Objektivitetsprincippet og kravet om hurtig sagsbehandling følger tillige af Den Europæiske Menneskerettighedskonventions (EMRK) artikel 6, stk. 1, om retten til en retfærdig rettergang inden en rimelig frist.
2. Overordnede principper for kvalitets- og legalitetssikring Kvalitet og legalitet i sagsbehandlingen indebærer, at alle afgørelser og beslutninger skal være fagligt korrekte og truffet på et objektivt og sagligt grundlag under iagttagelse af gældende regler.
Samtidig skal sagsbehandlingen være prioriteret og effektiv.
Det skal sikres, dels at efterforskningen iværksættes så hurtigt som muligt, dels at straffesager behandles efter gældende regler, så grundigt som muligt og med den hurtighed, som sagens beskaffenhed tillader.
Den militære anklagemyndighed skal medvirke til at sikre fasthed og ensartethed i retsanvendelsen, således at reglerne håndhæves på en så klar og ensartet måde som muligt og således, at reaktionsmønstret er præget af den højeste grad af forudsigelighed.
Det er derfor vigtigt, at der sikres en smidig og effektiv behandling af straffesagerne.
 Der skal være lokale retningslinjer ved Auditørkontoret, som sikrer en effektiv kvalitets- og legalitetskontrol samt et effektivt samarbejde mellem auditør, efterforskningschef og efterforskere baseret på en klar rollefordeling.
 Denne meddelelse med bilag fastsætter minimumskrav til kvalitets- og legalitetssikring af militære straffesager, indholdet af auditørens uddybende retningslinjer og rammerne for Generalauditørens tilsyn med behandlingen af militære straffesager.
3. Kvalitets- og legalitetssikring 3.1. Indledning Kvalitets- og legalitetssikring af straffesager omfatter følgende tre hovedelementer:
 Procedurer for straffesagsbehandlingen (afsnit 3.2.).
 Kontrol og opfølgning (afsnit 3.3.).
 Dokumentation og afrapportering (afsnit 3.4.).
 Det påhviler i første række den enkelte medarbejder i forbindelse med behandlingen af straffesager at påse, at egen sagsbehandling opfylder kvalitets- og legalitetskravene og harmonerer med god sagsbehandlingsskik, herunder bestemmelser om habilitet.
 Det påhviler dernæst den enkelte medarbejders nærmeste leder at kontrollere kvaliteten og legaliteten i medarbejderens sagsbehandling.
Endelig påhviler det auditøren i forbindelse med behandlingen af straffesagerne at påse, at sagsbehandlingen i sin helhed opfylder kvalitets- og legalitetskravene og harmonerer med god sagsbehandlingsskik.
Der påhviler således auditøren et generelt og tværgående ansvar for straffesagens behandling.
Auditøren har det overordnede ansvar for at sikre kvaliteten og legaliteten af Auditørkontorets arbejde og for at sikre, at straffesagerne behandles så grundigt og så hurtigt som muligt.
Auditøren skal ligeledes sikre, at Auditørkontoret når de mål, der er opstillet for straffesagsbehandlingen, herunder at de mål, der er fastsat for sagsbehandlingstider, overholdes.
 Auditøren skal ved fastsættelse af lokale retningslinjer og gennem den daglige kvalitets- og legalitetssikring sørge for, at de fastsatte retningslinjer følges, således at kravene til kvalitet, effektivitet og legalitet opfyldes i Auditørkontorets straffesagsbehandling.
 Der skal fastsættes uddybende lokale retningslinjer for hvert af de ovennævnte hovedelementer, jf. afsnit 3.2-3.4.
3.2. Procedurer for straffesagsbehandlingen Retningslinjerne for straffesagsbehandlingen skal bl.a. omfatte sagsgange for hele straffesagsprocessen og sikre, at kvalitets- og legalitetssikringen indgår som et naturligt led i sagsbehandlingen.
 Retningslinjerne skal som minimum omfatte følgende områder:
  Den daglige kvalitets- og legalitetssikring mv. og opfølgning herpå (afsnit 3.2.1.).
  Visitation og prioritering mv. (afsnit 3.2.2.).
  Kompetencefordeling, herunder afgørelseskompetence (afsnit 3.2.3.).
  Sagsbehandlingen for visse sagstyper og særlige fokusområder (afsnit 3.2.4.).
  Militære myndigheders bistand til efterforskningen (afsnit 3.2.5.).
  Anklagervirksomhed (afsnit 3.2.6.).
  Straffesagens afsluttende behandling (afsnit 3.2.7.).
3.2.1. Den daglige kvalitets- og legalitetssikring mv. og opfølgning herpå Auditøren skal fastsætte retningslinjer for fordelingen af ansvaret for den daglige kvalitets- og legalitetssikring mellem auditøren og efterforskningschefen samt for den ledelsesmæssige opfølgning.
 3.2.2. Visitation og prioritering mv.
 Den militære anklagemyndighed iværksætter efter anmeldelse eller af egen drift efterforskning, når der er rimelig formodning om, at der er begået et strafbart forhold, som forfølges af det offentlige, jf. retsplejelovens § 742, stk. 2.
 Der skal hurtigst muligt efter en anmeldelse om strafbart forhold foretages en registrering og visitation af sagen med henblik på en vurdering af, hvorvidt der skal indledes efterforskning, hvordan sagen skal prioriteres, og hvilke sagsbehandlingsskridt anmeldelsen giver anledning til.
 Auditøren skal fastsætte retningslinjer for, hvem der har ansvaret for visitationen.
 Det skal generelt påses, om der på sagsområdet gælder særlige retningslinjer og sagsbehandlingsfrister (fokusområder, jf. pkt. 3.2.4.), og om sagen i øvrigt er hastende.
Ved sager af mere kompliceret karakter, eller som kræver særlig eller omfattende efterforskning, skal auditøren deltage i visitationen af sagen og skal i øvrigt så tidligt som muligt involveres i sagsbehandlingen.
Det gælder, uanset om der er modtaget en anmeldelse, eller der af egen drift indledes efterforskning.
Det skal påses, at unødvendige sagsvandringer undgås.
Eventuel forelæggelse af sagen for andre myndigheder skal så vidt muligt ske samtidig med sagens øvrige behandling.
 Auditøren og efterforskningschefen skal løbende følge op på medarbejdernes verserende sager, sagsantal, sagsbehandlingstid og kvalitet.
3.2.3. Kompetencefordeling, herunder afgørelseskompetence a) Sagsbehandlingsskridt/beslutninger under efterforskningen Der skal fastsættes en klar fordeling af kompetencen til at træffe afgørelser vedrørende sagens behandling, herunder kompetencen til at iværksætte eller godkende straffeprocessuelle tvangsindgreb og særlige efterforskningsskridt.
 Der skal foretages en sådan registrering af sagen og indgrebet, at der efterfølgende kan ske identifikation af sager og indgreb til brug for kvalitets- og legalitetssikringen.
 Auditøren skal bl.a. fastsætte retningslinjer om kompetencefordelingen på følgende områder:
  Anholdelse.
  Øvrige straffeprocessuelle tvangsindgreb.
  Foretagelse af mere vidtgående eller omkostningstunge efterforskningsskridt, herunder udrykning til missionsområder.
  Fremsættelse af retsanmodninger til udenlandske myndigheder.
  Særlige efterforskningsskridt.
  Fremsættelse af anmodning til politiet eller militære myndigheder om bistand til efterforskningen.
 Anmodninger til retten om iværksættelse eller godkendelse af tvangsindgreb forelægges for retten af auditøren.
b) Afgørelser efter retsplejelovens § 749, § 721 og § 722 Kompetencen til at afvise anmeldelser efter retsplejelovens § 749, stk. 1, at indstille efterforskningen efter retsplejelovens § 749, stk. 2, at opgive påtale efter retsplejelovens § 721, og at meddele tiltalefrafald efter retsplejelovens § 722 tilkommer auditøren.
 Vurdering af, om en sag bør oversendes til en disciplinarmyndighed, foretages ligeledes af auditøren.
 Anmeldelser, der er åbenbart grundløse, eller hvor det anmeldte åbenbart ikke er strafbart, kan dog afvises af efterforskningschefen eller auditørpersonel.
 Auditøren skal føre juridisk kontrol med de sagsområder, der uddelegeres til ikke-juridisk uddannet personale, jf. afsnit 3.3.
3.2.4. Sagsbehandlingen for visse sagstyper og særlige fokusområder Retningslinjerne skal bl.a. omfatte auditørens juridiske kontrol med behandlingen af særlige fokusområder i overensstemmelse med Generalauditørens årlige indsatsplan for kvalitets- og legalitetssikring i den militære anklagemyndighed.
Endvidere skal retningslinjerne omfatte auditørens juridiske kontrol med behandlingen af de sagstyper, hvor der er givet forskrifter fra Generalauditøren om forelæggelse, indberetning og underretning mv., jf.
GM 3/2016.
3.2.5. Militære myndigheders bistand til efterforskningen a) Generelt I medfør af militær retsplejelov § 8, stk. 1, yder militære myndigheder auditøren bistand.
Auditøren kan således efter en konkret vurdering bemyndige militære myndigheder - herunder militærpolitiet - til efter nærmere instruktion at foretage nærmere angivne efterforskningsskridt.
I tilfælde, hvor det ikke på forhånd har været muligt at indhente auditørens bemyndigelse, kan militære myndigheder undtagelsesvis foretage ethvert uopsætteligt efterforskningsskridt i militære straffesager.
Dette følger af militær retsplejelov § 9, stk. 1.
 Auditøren skal sikre en effektiv kvalitets- og legalitetssikring af militære myndigheders bistand til behandlingen af militære straffesager.
 Samarbejdet mellem den militære anklagemyndighed og militære myndigheder, der efter reglerne i militær retsplejelov foretager uopsættelige efterforskningsskridt i eller yder auditøren konkret bistand ved efterforskningen af militære straffesager, skal være baseret på en klar rollefordeling med henblik på at sikre effektiviteten, kvaliteten og legaliteten i sagsbehandlingen.
Auditøren skal fastsætte retningslinjer for kvalitets- og legalitetssikringen af militære myndigheders bistand til behandlingen af militære straffesager.
Det skal fremgå, hvorledes den gennemføres samt hvem der har ansvaret for gennemførelse og opfølgning.
b) Militære myndigheders bistand til den konkrete strafferetlige efterforskning Når auditøren i overensstemmelse med militær retsplejelov efter en konkret vurdering bemyndiger militære myndigheder - herunder militærpolitiet - til efter nærmere instruktion at foretage nærmere angivne efterforskningsskridt, kan disse omfatte f.eks.:
  Afhøring samt sigtelse af en formodet gerningsmand og samt afhøringer af eventuelle vidner.
  Legemsbesigtigelse.
  Lægeundersøgelse, udtagning af blodprøver mv.
  Gerningsstedsundersøgelse, sikring af koster og spor, optagelse af foto, ransagning mv.
 I forbindelse med sin bemyndigelse og instruktion skal auditøren i særdeleshed rette opmærksomheden mod den militære myndigheds faglige kompetence og habilitet i den konkrete sag mv.
Dette indebærer, at den militære myndighed, der er ansvarlig for og udfører bistanden, er uafhængig af de, der er involveret i begivenhederne.
Dette indebærer bl.a.:
 at de personer, der gennemfører den konkrete bistand ikke har været involveret i den hændelse, der efterforskes, hverken i planlægningen eller gennemførslen,  at de personer, der yder bistand og de, der efterforskes, ikke har unødig kontakt til hinanden, og  at kommando-/kontrolforholdet, der normalvis består mellem de, der yder bistand, eksempelvis militærpolitienheden, og den militære tjenestestedschef afbrydes så snart bistanden iværksættes, således at de, der yder bistand er operationelt uafhængige af den militære kommandovej.
 Instruktionen og bemyndigelsen, herunder overvejelser omkring den militære myndigheds habilitet og uafhængighed, tilføres auditørrapport og vagtlog.
 Der skal som led i kvalitets- og legalitetssikringen løbende følges op på, om der er handlet inden for den givne instruktion og bemyndigelse til at handle på auditørens vegne, hensigtsmæssigheden og lovligheden af den militære myndigheds efterforskningsskridt, herunder om sagsbehandlingen harmonerer med god sagsbehandlingsskik.
c) Militære myndigheders foretagelse af uopsættelige efterforskningsskridt Militære myndigheder - herunder militærpoliti - kan undtagelsesvis foretage efterforskningsskridt uden forudgående bemyndigelse fra en repræsentant fra Auditørkontoret, hvis det ikke har været muligt at komme i forudgående kontakt med auditørpersonel og indgrebet er uopsætteligt.
 Auditørens kvalitets- og legalitetssikring skal navnlig omfatte efterforskningskridtets uopsættelighed, dvs. om øjeblikkelig indgriben er påkrævet for at sikre bevismidler eller pågribe personer mistænkt for et strafbart forhold, samt hensigtsmæssigheden og lovligheden af foretagne uopsættelige efterforskningsskridt, herunder i forbindelse med:
  Sikring af identiteten af en formodet gerningsmand og eventuelle vidner.
  Besigtigelse af sigtedes og andres ydre, herunder optagelse af fotografier og visitation af tøj.
  Iværksættelse af lægeundersøgelse af sigtede og forurettede med henblik på at få udstedt lægeerklæring (politiattest).
  Udtagning af blodprøver i sager, som ikke er reguleret i militær retsplejelovs § 15 (vedrørende overtrædelser af militær straffelovs §§ 20 og 21 eller færdselslovens §§ 53 og 54).
  Ransagning på militært område efter militær retsplejelovs § 12 og retsplejelovens kapitel 73 og beslaglæggelse til sikring af bevismidler eller genstande, der bør knfiskeres eller som tilhører forurettede efter retsplejelovens kapitel 74.
  Afhøring samt sigtelse af formodet gerningsmand samt afhøringer af vidner.
  Anholdelse af militært personel, der med rimelig grund mistænkes for et strafbart forhold, jf. retsplejelovens § 755, stk. 1.
  Endvidere skal kvalitets- og legalitetssikringen omfatte:
  Den militære tjenestestedschefs konkrete bemyndigelse af underordnede officerer eller personel af sergentgruppen til at foretage uopsættelige efterforskningsskridt.
  Underretningspligt i forbindelse med foretagelse af uopsættelige efterforskningsskridt.
  Uafhængigheden mellem de, der foretager uopsættelige efterforskningskridt, og de, der er involveret i begivenhederne.
3.2.6. Anklagervirksomhed Auditøren foretager løbende kvalitetssikring af anklagernes retsarbejde, f.eks. i forhold til tiltalerejsning, sanktionspåstande og gennemgangen af domme.
3.2.7. Straffesagens afsluttende behandling a) Opbevaring, udlevering og destruktion af bevismidler mv.
 Auditøren fører tilsyn med beslaglagte og konfiskerede genstande (bevismidler).
 Auditøren skal fastlægge ansvarsfordelingen for behandlingen af og kontrol med beslaglagte og konfiskerede genstande (bevismidler), herunder opbevaring, udlevering og destruktion.
b) Opbevaring og destruktion af efterforskningsmateriale Auditøren fører tilsyn med efterforskningsmateriale i overensstemmelse med retsplejelovens kapitel 71-72.
 Auditøren skal fastlægge ansvarsfordelingen for opbevaring, destruktion og kontrol med efterforskningsmateriale i overensstemmelse med retsplejelovens kapitel 71-72.
3.3. Kontrol og opfølgning 3.3.1. Indledning Auditørens kvalitets- og legalitetssikring af straffesagsbehandlingen skal omfatte samtlige personer, der behandler straffesager, herunder militært personel, der efter militær retsplejelov §§ 8 og 9 yder auditøren bistand under efterforskningen eller foretager uopsættelige efterforskningsskridt i militære straffesager.
3.3.2. Ansvarsfordelingen for kontrol og opfølgning Auditøren skal fastlægge ansvarsfordelingen for kontrol og opfølgning mellem auditøren og efterforskningschefen.
3.3.3. Centrale områder for kvalitets- og legalitetskontrollen Kontrol og opfølgning skal navnlig omfatte følgende områder:
  Afgørelseskompetence.
  Afgørelsens hjemmel og rigtighed.
  Forvaltningsretlige spørgsmål.
  Kvaliteten af det skriftlige arbejde, herunder auditørrapporter og militærpolitirapporter.
  Kvaliteten af efterforskningen.
  Kvaliteten af retsarbejdet.
  Kvaliteten af sagsbehandlingen i det hele taget, herunder sagsbehandlingstid og frister.
  Lovligheden af straffeprocessuelle tvangsindgreb og efterforskningsskridt.
  Frihedsberøvede.
  Prioritering og ressourceanvendelse.
  Sagsbeholdning, herunder antallet af ubehandlede sager i afdelingen og hos den enkelte medarbejder.
  Udpegede fokusområder, jf. afsnit 3.2.4.
  Udfaldet af behandlingen af erstatningssager.
  Domme, omgørelsessager, klagesager, indberetninger fra domstolene mv.
  Militære myndigheders bistand til efterforskningen i overensstemmelse med militær retsplejelov §§ 8-9, herunder disses faglige kompetence og uafhængighed.
3.3.4. Stikprøvekontrol Med henblik på kontrolindsatsen kan der på udvalgte sagsområder foretages målrettede stikprøver, hvis det er hensigtsmæssigt og kan give et reelt billede af kvalitets- og legalitetsproblemer.
Dette kan være egenkontrol og kontrol af bistand fra militære myndigheder.
 Vurderingen af behovet for at gennemføre stikprøvekontol bør baseres på overvejelser om risikoen for og væsentligheden af eventuelle problemer i forhold til de enkelte sagsområder og/eller den enkelte militære myndighed, herunder militærpolitiet.
 Model til stikprøvekontrol indgår som bilag 1.
3.3.5. Særligt om brug af døgn-/vagtrapporter og udtræk af sagsbehandlingssystemer Kontrollen skal bl.a. omfatte anvendelsen af døgnrapporter, vagtrapporter og regelmæssige udtræk fra sagsbehandlings- og ledelsesinformationssystemer.
Det skal fremgå, hvem der har ansvaret for at foretage disse udtræk.
3.4. Dokumentation og afrapportering 3.4.1. Ansvarsfordelingen for dokumentation Den enkelte medarbejder skal i forbindelse med den daglige sagsbehandling sikre, at de handlinger og den sagsbehandling, der foretages, er i overensstemmelse med kvalitets- og legalitetskravene.
Dette vil normalt fremgå af sagens akter.
Herudover skal den enkelte medarbejders nærmeste leder vurdere sagsbehandlingens kvalitet og legalitet, for eksempel ved at kontrollere og godkende sagsbehandlingen inden videresendelse af sagen.
Dette vil også typisk fremgå af sagens akter.
Sagsgangene skal derfor tilrettelægges således, at der i forbindelse med den daglige straffesagsbehandling foretages en løbende dokumentation af sagsbehandlingens kvalitet og legalitet, f.eks. ved at registrere overlevering af sager mellem medarbejdere og kontorer/myndigheder.
På denne baggrund skal det være muligt at kontrollere, om sagsbehandlingen er korrekt og følge op på eventuelle konstaterede tilfælde af kvalitets- og legalitetsproblemer.
Opmærksomheden skal særligt være henledt på militære myndigheders bistand til straffesagsbehandlingen.
Dokumentationen af sagsbehandlingens kvalitet og legalitet kan f.eks. ske ved oprettelse af årlige kontrolsager, samlinger af kontrolskemaer, eventuelt i form af stikprøvekontrolskemaet i bilag 1, eller lignende.
Dokumentationen og opfølgningen skal indgå i halvårsrapporterne til Generalauditøren, jf. afsnit 3.4.2.
3.4.2. Halvårsrapporter til Generalauditøren Auditøren udarbejder halvårligt en rapport til Generalauditøren.
Formålet med halvårsrapporten er bl.a. at informere om kvalitets- og legalitetssikringen mv. ved Auditørkontoret, at give en samlet opfølgning med hensyn til behandling af de aktuelle (og eventuelle mulige nye) fokusområder samt at identificere eventuelle spørgsmål, som bør drøftes med forsvarets øverste ledelse.
 Halvårsrapporten skal bl.a. omfatte følgende oplysninger:
  Resultat og vurdering af kvalitets- og legalitetssikringen.
  Dokumentation for kvalitets- og legalitetskontrollen, jf. afsnit 3.4.1.
  Sagsbelastningen, herunder verserende sager og sigtelser.
  Resultatet af særlige fokusområder, jf. afsnit 3.2.4., samt udrykninger til missionsområder.
  Orientering om eventuelle verserende eller igangværende sager af principiel karakter eller som vurderes at have særlig interesse.
  Eventuelle fremtidige initiativer mv.
  Opfølgning på konstaterede tilfælde af kvalitets- og legalitetsproblemer, herunder eventuelle drøftelser med militære myndigheder om disses bistand og sagsbehandling.
 Model for halvårsrapporten indgår som bilag 2.
 4. Generalauditørens tilsyn med Auditørens behandling af straffesager mv.
 Generalauditøren er Auditøren overordnet og fører tilsyn med denne, jf. militær retsplejelovs § 7, jf. retsplejelovens § 99, stk. 2.
Generalauditøren fører tilsyn med Auditørkontorets behandling af straffesager og behandler klager over afgørelser truffet af Auditørkontoret vedrørende strafforfølgning.
Tilsynet skal medvirke til at sikre, at der findes nødvendige retningslinjer for straffesagsbehandlingen, at retningslinjerne følges, og at sagerne behandles med den rette kvalitet, effektivitet og legalitet.
 Generalauditørens tilsyn med straffesagsbehandlingen tilrettelægges i samarbejde med Auditøren med fokus på at sikre en løbende udvikling og styrkelse af kvaliteten af Auditørkontorets straffesagsbehandling og af den militære anklagemyndigheds kompetencer.
 Generalauditørens behandling af klagesager, samt Auditørens rapporter, indberetninger og underretninger samt den dialogbaserede tilgang danner grundlag for tilsynsvirksomheden.
 Emnerne anført i kontrolskemaet i bilag 1 danner grundlag for Generalauditørens tilsyn med Auditørkontorets straffesagsbehandling.
 I forbindelse med tilsynet vurderer Generalauditøren Auditørkontorets egen kvalitets- og legalitetssikring og opfølgning på konstaterede tilfælde af kvalitets- og legalitetsproblemer.
 5. Ikrafttræden mv.
 Denne meddelelse træder i kraft den 7. september 2016.
