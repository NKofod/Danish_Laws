Skriftlig fremsættelse (28. november  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om Danmarks  

 tiltrædelse af Schengenkonventionen (Rådsafgørelse om  

 ændring af artikel 40, stk. 1 og 7, i Schengenkonventionen).
(Lovforslag nr.
L 99).
 Formålet med lovforslaget er at gennemføre de  

 nødvendige ændringer af lov om Danmarks tiltrædelse af  

 Schengenkonventionen med henblik på, at Danmark kan gennemføre  

 et udkast til en EU-rådsafgørelse om ændring af  

 Schengen-konventionens regler om grænseoverskridende observation.
 Med lovforslagets vedtagelse vil Folketinget samtidig  

 efter grundlovens § 19, stk. 1, meddele samtykke til, at justitsministeren  

 på Danmarks vegne i Rådet for Den Europæiske Union kan  

 medvirke til vedtagelsen af den pågældende  

 rådsafgørelse.
 Efter de gældende regler kan politiet i dag under  

 visse nærmere betingelser fortsætte en observation af en  

 mistænkt lovovertræder på et andet medlemslands  

 territorium, når det andet medlemsland har givet tilladelse til det.  

 Det andet medlemsland kan til enhver tid vælge at overtage  

 observationen.
I særligt hastende tilfælde, hvor det ikke er  

 muligt at anmode det andet medlemsland om tilladelse, kan et medlemslands  

 polititjenestemænd efter konventionens artikel 40, stk. 2, uden  

 tilladelse fortsætte en observation på et andet medlemslands  

 territorium.
Det kan dog kun ske i tilfælde af alvorlige forbrydelser  

 som nævnt i artikel 40, stk. 7, herunder f.eks. manddrab,  

 bortførelse, gidseltagning og ulovlig handel med narkotika.
Den  

 pågældende stats myndigheder skal, allerede mens observationen  

 finder sted, underrettes om, at grænsen vil blive passeret, og kan til  

 enhver tid kræve, at observationen standses.
Rådsafgørelsen, som lovforslaget  

 gennemfører, indebærer, at politiet også kan foretage  

 grænseoverskridende observation af andre end en mistænkt.
Her  

 kræves det imidlertid i alle tilfælde, at det  

 pågældende andet medlemsland giver konkret tilladelse til, at  

 grænsen overskrides. Ændringen berører ikke de  

 grundlæggende betingelser for gennemførelse af  

 grænseoverskridende observation.
Der skal således fortsat  

 være tale om en observation, der sker som led i efterforskningen af en  

 kriminalsag vedrørende en strafbar handling, der kan medføre  

 udlevering.
Tilsvarende vil medlemslandet til enhver tid kunne trække  

 den afgivne tilladelse tilbage, og medlemslandet kan i den forbindelse  

 vælge at overtage observationen.
 Endvidere indebærer rådsafgørelsen, at  

 adgangen til i særligt hastende tilfælde at fortsætte en  

 observation af en mistænkt person, hvor det ikke er muligt at anmode om  

 en konkret tilladelse fra det andet medlemsland, udvides, således at  

 dette også kan ske, hvor der er tale om strafferetlig efterforskning  

 mv. i sager om forfalskning af betalingsmidler, bedrageri begået af  

 organiserede bander, organiseret menneskesmugling, hvidvaskning af penge fra  

 organiseret kriminalitet og ulovlig handel med nukleare og radioaktive  

 materialer.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 høje Tings velvillige behandling.
