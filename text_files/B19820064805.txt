 I medfør af § 12 i lov nr. 173 af 28. april 1982 om mål og vægt  

 (metrologi) bestemmes:
 § 1.  Teknologistyrelsen fører tilsyn med  

 overholdelsen af de i medfør af lov om mål og vægt (metrologi) udstedte  

 måletekniske bestemmelser.
 § 2.  Tilsynet etableres og tilrettelægges på de  

 enkelte områder under hensyn til områdets betydning samt effektivitets- og  

 omkostningsmæssige forhold.
 § 3.  Teknologistyrelsen kan i henhold til Statens  

 Metrologiråds bestemmelser eller efter indhentet udtalelse fra Rådet  

 bemyndige laboratorier, der er autoriserede af Statens Tekniske Prøvenævn,  

 samt statslige og kommunale myndigheder til at udøve tilsynet på afgrænsede  

 områder.
 Stk. 2.  Bemyndigelser efter stk. 1 kan betinges af, at  

 særligt fastsatte procedurer anvendes, at der i foreskrevet omfang foretages  

 indberetning til Teknologistyrelsen, og at gebyrer fastsættes eller godkendes  

 i henhold til Teknologistyrelsens bestemmelser.
§ 4.  Teknologistyrelsen fastsætter gebyrer for  

 udførelse af måleteknisk tilsynsvirksomhed.
Det skal herved i almindelighed  

 lægges til grund, at de med arbejdet forbundne omkostninger fuldt ud skal  

 dækkes gennem betalingen.
 § 5.  Teknologistyrelsen kan kræve meddelt alle  

 sådanne oplysninger, som skønnes nødvendige for dens tilsynsvirksomhed.
Stk. 2.  Teknologistyrelsen har uden retskendelse adgang  

 til offentlige og private steder i det omfang, det er påkrævet, for at  

 Styrelsen kan varetage tilsynet med overholdelsen af bindende måletekniske  

 bestemmelser.
Legitimation skal forevises på forlangende.
 Stk. 3.  Teknologistyrelsen kan bestemme, at stk. 2  

 finder tilsvarende anvendelse på de i § 3 omhandlede tilsynsorganer.
 § 6.  Nærværende bekendtgørelse træder i kraft dagen  

 efter bekendtgørelsen i Lovtidende, men således at tilsynsvirksomheden,  

 herunder virksomhed i henhold til givne bemyndigelser, først har virkning fra  

 den 1. januar 1983.
