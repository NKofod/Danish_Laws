Skriftlig fremsættelse (5. februar 1999) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om delpension.  

 (Fradragsregler m.v.).
(Lovforslag nr.
L 177).
 Lovforslaget fremsættes som led i aftalen om  

 finansloven for 1999 mellem regeringen og Venstre, Det Konservative  

 Folkeparti, Centrum-Demokraterne og Kristeligt Folkeparti og skal ses som et  

 element i regeringens samlede forslag om justering af  

 tilbagetrækningsreglerne.
 For at opnå mere ensartede vilkår for  

 tilbagetrækning efter henholdsvis efterløns- og  

 delpensionsordningen foreslås reglerne om delpension ændret  

 svarende til principperne i lovforslaget vedrørende efterløn,  

 således at der gives en økonomisk tilskyndelse til at blive  

 længere på arbejdsmarkedet.
Det foreslås derfor, at pensionsopsparing skal  

 medføre nedsættelse af delpensionen for personer der fylder 60  

 år den 1. juli 1999 eller senere.
For at øge incitamentet til at  

 udskyde overgangen til delpension, foreslås det, at der ikke skal ske  

 nedsættelse som følge af pensionsordninger, der ikke er et led i  

 et ansættelsesforhold, når overgangen sker ved det fyldte 62.  

 år eller senere.
 For de personer, der måtte have indrettet sig  

 på at overgå til delpension efter de gældende regler,  

 foreslås det, at der i en overgangsperiode sker en lempeligere  

 nedsættelse af delpension på grund af pensionsopsparing.
 Om de økonomiske og administrative konsekvenser af  

 lovforslaget skal jeg henvise til lovforslagets bemærkninger.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige og hurtige behandling.
