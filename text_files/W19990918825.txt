 God presseskik var ikke overtrådt.
Kendelse fra Pressenævnet i sag nr.  

 76/1998 Fotogruppen ApS har ved  Hans-Jørgen  Bundgaard  

 klaget til Pressenævnet over artikler bragt i B.T. den 4. og 5. august  

 1998, idet firmaet mener, at god presseskik er tilsidesat.
Bladet bragte den 4. august 1998 på forsiden  

 følgende tekst: "Slår plat på  Susans død, side  

 6." På side 6 var samme tekst anført som  

 overskrift tillige med overrubrikken: "Kriminalpolitiet om regning fra  

 skolefoto-firma:" I artiklen hed det blandt andet:
 "Et skolefotofirma fra Virum nord for København  

 forsøger at slå økonomisk plat på det tragiske drab  

 på den tiårige skolepige  Susan  Rasch  Ipsen fra Brøndby  

 Strand.
 Det mener kriminalpolitiet i Glostrup.
Firmaet er begyndt at sende breve til landets medier for  

 at spørge om, hvor mange gange de har brugt billedet af  Susan, og  

 fotofirmaet vil derefter sende en regning! "Det er på alle måder smagløst.
Det er  

 det rene plattenslageri", siger vicekriminalinspektør  Kai  Hermann  

 fra Glostrup politi om skolefotofirmaets forsøg på at slå  

 økonomisk plat på tragedien omkring drabet på den  

 ti-årige  Susan  Rasch  Ipsen fra Brøndby Strand.
 "Hvis dette bliver standarden, kan det blive svært  

 for politiet for eftertiden at udlevere fotos til pressen i  

 efterlysningsøjemed", siger vicekriminalinspektøren til B.T. og  

 understreger, at billedet er blevet brugt til en dybt alvorlig sag.
 B.T. fik i går en kommentar fra det omhandlede  

 firma, Fotogruppen ApS i Virumgade 11 i Virum.
 Chefen, fotograf  Hans  Jørgen  Bundgaard:
 "Det er rigtigt, at vi har sendt breve ud til de medier,  

 der har brugt billedet af  Susan.
 Det har vi gjort, fordi vi hos fotobureauet Nordfotos  

 administrationschef  Jan  Hovmand fik at vide, at vi havde ophavsret til  

 billedet.
Så ville vi vide, hvor mange gange de havde brugt  

 billedet, for derefter at kunne sende en regning.
Når andre medier  

 kunne tjene penge på sagen, ja så mente vi, at vi også  

 kunne", siger  Hans  Jørgen  Bundgaard, der dog hævder, at det  

 har hele tiden været tanken, at de ville sende alle de penge, der kom  

 ind på billedet, til  Susans familie.
 Et tilbud,  Susans far imidlertid aldrig har hørt  

 om.
Altså ren socialfilantropi? "Ja, det er helt rigtigt", siger fotograf  Bundgaard.
 Nu er der så sendt breve til TV-stationer og til  

 dag- og ugeblade.
I firmaet erkender man, at man ikke har tænkt over,  

 at afregningen for billederne af den dræbte  Susan kan få  

 konsekvenser for politiets brug af efterlysningsbilleder fra firmaet i  

 kommende kriminelle sager." I tilknytning til artiklen blev bragt en kommentar fra  

  Knud  Aage  Frøbert, ekspert i presseret, og fra  Susans far.
 Den 5. august 1998 bragte bladet under endnu et billede af  

 den myrdede pige en artikel med bl.a. følgende indhold:
"Mindefond for  Susan Pengene for brug af skolefotoet af den myrdede  Susan  

 havner nu i en mindefond, som skal hjælpe voldsramte børn og  

 deres familier.
 Fotogruppen fra Virum, som fotograferer skolebørn,  

 regner med omkring 50.000 kr. fra de aviser og TV-stationer, som bragte  

 billedet af den ti-årige pige fra Brøndby.
 "Vi har haft fonden under opsejling et stykke tid, og nu  

 er vi blevet enige med Fotogruppen om, at vi gerne vil modtage pengene for  

 billederne af  Susan til den nye fond.
Vel at mærke kun betaling for de billeder, som blev  

 bragt efter, at  Susan var fundet, og derfor ikke var en del af selve  

 eftersøgningen", siger  Susans far  Jørn  Rasch  Ipsen." Klageren har anført, at der er tale om grov  

 krænkelse af klagerens ære, idet der er tale om usande og  

 urimelige historier, der er blevet gengivet af pressen.
 Klageren har videre anført, at omtalen var til stor  

 skade for såvel firmaet som dets ejere og medarbejdere.
Klageren har understreget, at klagerens henvendelse til  

 medierne vedrørende betaling for anvendelsen af billedet af den  

 myrdede pige måske var uheldigt formuleret, men at det ikke bør  

 medføre en urimelig behandling.
Henvendelsen fra klageren kunne  

 misforstås, og klageren burde derfor have været kontaktet,  

 før medierne kontaktede andre parter i sagen.
Klageren har tilkendegivet, at det også efter  

 klagerens opfattelse er uhørt at tage penge for billeder, der  

 offentliggøres i efterforskningsmæssigt øjemed.
Klageren  

 har derfor kun bedt om betaling for offentliggørelse af billederne i  

 henhold til lov om ophavsret, altså ved brug i kommercielt  

 øjemed.
 Klageren har endelig anført, at der ikke er vist  

 hensyn til  Susans familie, idet faderen er blevet kontaktet af medierne i  

 forbindelse med sagen.
 Bladet har i en udtalelse anført, at bladet ikke  

 selv havde modtaget en henvendelse fra klagen med krav om betaling for  

 pressens benyttelse af billedet af  Susan   Rasch  Ipsen, men at bladet den  

 3. august 1998 blev bekendt med henvendelsen til andre medier.
Bladet har videre anført, at bladet telefonisk  

 kontaktede klagerens leder,  Hans-Jørgen  Bundgaard, der  

 bekræftede, at klageren havde sendt et brev ud med krav om betaling for  

 pressens brug af det pågældende foto.
Klageren oplyste ikke under  

 samtalen, at klageren ikke ville kræve betaling for brug af billedet af  

 pigen i den periode, hvor der pågik eftersøgning.
Bladet har  

 endvidere dobbeltchecket oplysningerne hos den anden ejer af firmaet.
Bladet har videre anført, at baggrunden for, at man  

 fra bladets side kontaktede klageren blandt andet var, at man ikke havde en  

 kopi af det brev, som klageren i juli udsendte til en række medier.
Det  

 fremgår af klagerens beskrivelse af brevet, at den centrale oplysning  

 om, at man ikke ville opkræve vederlag for brug af billedet i  

 eftersøgningsperioden, ikke fremgik af brevet.
Klageren må  

 derfor selv være ansvarlig for, at denne misforståelse  

 først blev korrigeret efterfølgende.
 Bladet har vedrørende klagen over, at der ikke er  

 vist hensyn til  Susans familie, anført, at det ud fra en  

 journalistisk synsvinkel var af afgørende betydning, hvis man hos  

  Susans far kunne få bekræftet, at der var truffet aftale mellem  

 ham og klageren om, hvad de vederlag, som klageren havde opkrævet fra  

 medierne, skulle bruges til.
 I sagens behandling har følgende  

 nævnsmedlemmer deltaget: Karen-Anke Tørring, Finn Rowold, Ulrik  

 Holmstrup og Preben Sørensen.
 Pressenævnet udtaler:
 Pressenævnet bemærker indledningsvis, at  

 klageren ikke har retlig interesse i at klage over den henvendelse, der skete  

 til  Susans far i forbindelse med omtalen af klagerens opkrævning af  

 betaling for fotos af  Susan.
 Under henvisning til, at klageren sendte en henvendelse  

 vedrørende betaling for benyttelse af billedet af  Susan til en  

 række medier, uden samtidig at gøre opmærksom  

 på, at der alene søgtes betaling for anvendelsen af billedet  

 efter, at  Susan var blevet fundet, og uden tilkendegivelse af, at  

 betalingen herfor skulle tilfalde  Susans familie eller en fond eller  

 lignende, finder Pressenævnet, at klageren selv bærer ansvaret  

 for, at henvendelsen til medierne blev forstået på den  

 måde, at der tillige krævedes betaling for anvendelsen af  

 billedet i eftersøgningsøjemed.
 Pressenævnet finder, at bladet i fornødent  

 omfang har efterprøvet artiklens oplysninger ved henvendelse til flere  

 forskellige kilder, herunder til de to ejere af firmaet.
 Nævnet finder heller ikke, at bladet på andre  

 punkter har tilsidesat god presseskik.
 Afsagt den 14. oktober 1998.
