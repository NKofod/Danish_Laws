Nr BSF 35 Forslag til folketingsbeslutning om et nyt vurderingssystem Fremsat af Kirsten Jacobsen (FP) Kim Behnke (FP) Jan Køpke Christensen  

 (FP) den 2. november 1995 Folketinget pålægger regeringen i folketingsåret 1995-96 at fremsætte lovforslag om et nyt vurderingssystem m.v. ud fra følgende principper:
 1. Fastsættelsen af ejendomsværdien forbedres ved, at det politiske  

 lægmandselement fjernes i vurderingsorganisationen til fordel for en mere  

 professionel, sagkyndig og uafhængig vurdering.
2. Den årlige ejendomsvurdering afskaffes til fordel for en basisvurdering  

 på baggrund af en fysisk besigtigelse.
Regeringen fremsætter hvert år  

 lovforslag i Folketinget om op- eller nedskrivning af basisvurderingen.
 3. Klageadgangen vedrørende ejendomsvurderinger forbedres ved, at der  

 etableres en klar adskillelse mellem vurderingsmyndighed og klagemyndighed og  

 ved en hurtigere klagebehandling.
Bemærkninger til forslaget Gennemførelsen af lovændring i 1993-94 vedrørende årlige vurderinger og en  

 vurderingsorganisation Folketinget vedtog i folketingsåret 1993-94 ændringer i bl.a.  

 vurderingsloven, jf. lov nr. 378 af 18. maj 1994, hvorved der fra 1. januar  

 1996 med en særlig overgangsperiode for perioden fra 1996 til 1998 blev  

 indført årlige vurderinger samt indført en ny struktur på vurderingsområdet.  

 Der henvises til L 139, folketingsåret 1993-94, forslag til lov om ændring af  

 vurderingsloven og af forskellige skatte- og afgiftslove. (Ny  

 vurderingsorganisation og årlige vurderinger), Folketingstidende, tillæg A  

 5285, forhandlingerne 3932, 4873, 10410 og 10644, tillæg B 1097 og tillæg C  

 963.
 Det fremgik af lovforslaget, at med overgangen til årlige vurderinger med  

 klageadgang for borgerne bliver ejendomsvurderingerne bragt i bedre  

 overensstemmelse med ejendommens markedsværdi.
 Med hensyn til vurderingsorganisationen fremgik det af lovforslaget, at  

 den statslige organisation blev opretholdt for at sikre, at det er to  

 forskellige instanser, der henholdsvis behandler vurderinger af fast ejendom  

 og fastsætter grundskyldspromillen.
Fremskridtspartiet stemte ved 3. behandling mod lovforslaget, selv om der  

 i lovforslaget var små forbedringer i forhold til det daværende system.  

 Fremskridtspartiet tilkendegav således, at partiet ønskede et helt andet  

 vurderingssystem, hvor lægmandselementet er fjernet, da dette ville være den  

 eneste måde, vurderingerne kan blive realistiske på.
Det ville også være  

 sværere at få vurderingssystemet gjort mere professionelt, såfremt der -  

 hvilket var en konsekvens af lovforslaget - skulle nyudnævnes en mængde  

 lægfolk som vurderingsmænd.
Det nuværende vurderingssystem Efter de nuværende regler udnævner skatteministeren for hver  

 vurderingskreds et vurderingsråd bestående af en vurderingsformand og to  

 vurderingsmænd.
Udnævnelserne foretages på baggrund af indstilling indhentet  

 fra vedkommende amtsråd.
Indstillingerne skal være ledsaget af en angivelse  

 af de pågældendes kvalifikationer til at bestride hvervet.
Der stilles  

 derudover ikke generelle krav til lægmændene bortset fra et krav om at  

 deltage i uddannelse.
Vurderingsrådene bistås af det kommunale  

 vurderingssekretariat.
Landet er endvidere opdelt i skyldkredse, der hvert  

 består af et antal vurderingskredse, og vurderingsformændene indenfor en  

 skyldkreds udgør tilsammen et skyldråd.
En skyldråds formand udpeges af  

 skatteministeren blandt vurderingsformændene.
Skyldrådene påkender klager  

 over vurderingsrådenes ansættelser.
Told- og Skatteregionen yder  

 sekretariatsbistand til skyldrådet.
Der kan klages over skyldrådenes  

 afgørelser til Landsskatteretten.
Bemærkninger til beslutningsforslagets enkelte dele De politisk udpegede vurderingsmænd, som der efter de nuværende regler  

 ikke stilles egentlige faglige kvallifikationskrav til, skal efter dette  

 beslutningsforslags punkt 1 erstattes med professionelle personer med den  

 nødvendige indsigt og erfaring for at kunne foretage en kvalificeret  

 vurdering af den faste ejendoms værdi i handel og vandel, jf.  

 vurderingslovens § 6. Det kan f.eks. være ejendomsmæglere, vurderingsmænd fra  

 realkreditinstitutterne, bankrådgivere, ingeniører, landbrugsøkonomer m.v.
Den årlige vurdering afskaffes efter beslutningsforslagets punkt 2 til  

 fordel for en basisvurdering på baggrund af en fysisk besigtigelse.
Herefter  

 skal der kun foretages ny- eller omvurderinger i forbindelse med nybygninger  

 og ombygninger m.v. samt i forbindelse med klager over  

 vurderingsfastsættelsen.
Basisvurderingen, som er en omfattende opgave, og  

 som må formodes at tage 1-3 år, foretages af vurderingsmænd, som udpeges i  

 dette øjemed af regionale vurderingsråd.
Ny- og omvurderinger foretages  

 herefter af de regionale vurderingsråd på baggrund af en besigtigelse, som  

 eventuelt kan foretages af ad hoc-udpegede vurderingsmænd.
De regionale  

 vurderingsråd skal sikres en uafhængig status, hvilket bl.a. kan sikres ved,  

 at en dommer udpeges som formand.
Vurderingerne af ejendommene er grundlag for beregningerne af både  

 lejeværdien og ejendomsskat.
Der er således reelt tale om en skattetakst, der  

 bør fastsættes af Folketinget, i stedet for som i dag at være baseret på  

 vurderinger foretaget af politisk udpegede vurderingsmænd, som ofte ikke vil  

 have den fornødne indsigt på ejendomsmarkedet.
Efter beslutningsforslagets  

 punkt 2 skal regeringen således årligt fremsætte lovforslag om op- eller  

 nedskrivningen af basisvurderingen.
Denne model giver også mulighed for, at  

 der eventuelt kan foretages en forskellig regulering af basisvurderingen,  

 f.eks. afhængig af ejendomstype.
Fremgangsmåden vil tydeliggøre, at der er  

 tale om skat, som pålægges ejendomme, og at det er politikerne i Folketinget,  

 der er bestemmende for beskatningsniveauet, akkurat som tilfældet er med  

 hensyn til andre skatter og afgifter.
Lovforslaget om regulering af  

 basisvurderingen kan endvidere eventuelt baseres på den almindelige  

 prisudvikling i samfundet.
 I forbindelse med en ændring af vurderingsorganisationen skal der sikres  

 en let og hurtig klageadgang, og der skal etableres en klar adskillelse  

 mellem vurderingsmyndigheden og klagemyndigheden, jf. beslutningsforslagets  

 punkt 3. Der henvises i den forbindelse til, at selv om der i forbindelse med  

 lovændringen i 1993-94 blev foretaget ændringer således, at en  

 vurderingsformand ikke kan deltage i behandlingen af klagesager, som  

 vurderingsformanden tidligere har deltaget i behandlingen af i  

 vurderingsrådet, så er det fortsat således efter de gældende regler, at det  

 er samme personkreds, der vurderer ejendommen, som behandler klager over  

 vurderingerne.
