Ankestyrelsens principafgørelse O-66-86 om hjemgivelse - opholdskommunerefusion - hjælpeforanstaltninger - anbringelse uden for hjemmet uden samtykke Resume:
 En mor, der opholdt sig i C kommune, beholdt sit barn efter et ferie ophold fra familiepleje, som var etableret af A kommune i B kommune efter bistandslovens § 33. A kommune ydede refusion til B kommune, som godkendte hjemtagelsen.
Et par måneder efter blev der behov for hjælp til barnet, og B kommune meddelte pålæg om barnets pasning.
Herefter kunne B kommune ikke kræve refusion fra A kommune.
Der blev lagt vægt på, at barnet ikke kunne anses for at være anbragt i institution eller pleje i C kommune.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 11, nr. 1, § 33, stk. 1, nr. 1 og § 33, stk. 1, nr. 3 Sagsfremstilling:
Det sociale udvalg i A kommune havde i september 1980 iværksat hjælpeforanstaltninger efter bistandslovens § 33, stk. 1, nr. 3, over for en ansøger med et barn, født i 1976. Barnet var blevet anbragt i familiepleje i B kommune.
I januar 1981 flyttede ansøgeren til B kommune, og det sociale udvalg i A kommune gav tilsagn om at afholde den kommunale andel af udgifterne vedrørende de iværksatte hjælpeforanstaltninger.
I februar 1981 tog moderen ophold i C kommune hos en familie, som hun tidligere havde boet hos.
I forbindelse hermed hjemtog ansøgeren sit barn fra familiepleje, idet hun efter barnets ferieophold afslog at bringe barnet til plejefamilien.
 Det sociale udvalg i B kommune godkendte hjemtagelsen, da der ikke fandtes tilstrækkeligt grundlag for at iværksætte hjælpeforanstaltninger uden samtykke over for moderen.
Den 6. april 1981 besluttede det sociale udvalg i B kommune at meddele pålæg i henhold til bistandslovens § 33, stk. 1, nr. 1, om barnets pasning med bistand af den familie, som mor og barn boede hos.
Udgiften i forbindelse hermed, 1.250 kr. pr. måned, skulle afholdes efter bistandslovens § 46, stk. 2. Herudover besluttede udvalget at yde hjælp efter bistandslovens § 37 til moderens underhold m.v.
I maj 1981 gav det sociale udvalg i A kommune afslag på B kommunes refusionsanmodning.
A kommune fandt ikke, at den var forpligtet til at yde refusion af udgifter vedrørende iværksatte hjælpeforanstaltninger i henhold til bistandslovens § 33, stk. 1, nr. 1, jf. § 46, stk. 2, idet barnet ikke mere var anbragt uden for eget hjem i henhold til bistandslovens § 33, stk. 1, nr. 3. Ankenævnet fandt, at det påhvilede det sociale udvalg i A kommune at afholde udgifterne til de hjælpeforanstaltninger, der af det sociale udvalg i B kommune blev etableret for barnet i forbindelse med hendes og moderens flytning til C kommune, jf. bistandslovens § 11, nr. 1. Nævnet lagde vægt på, at der efter det oplyste fortsat var behov for hjælpeforanstaltninger over for barnet på det tidspunkt, hvor hun af sin mor blev hjemtaget fra plejefamilien i B kommune, og at pålægget om anbringelse af barnet  hos plejefamilien i C kommune blev udstedt af B kommune umiddelbart i tilslutning til og som en afløsning af de af det sociale udvalg i A kommune tidligere iværksatte hjælpeforanstaltninger.
 Det sociale udvalg i A kommune anførte, at med hjemgivelsen af barnet til moderen var kommunen ikke længere forpligtet til at yde refusion af de opholdskommunen påhvilende udgifter vedrørende barnet, uanset om der efterfølgende iværksættes nye hjælpeforanstaltninger i henhold til bistandslovens § 33, stk. 1, nr. 1. A kommune henviste til, at der var tale om et pålæg til moderen om barnets pasning m.v. hos en støttefamilie i C kommune og ikke et pålæg om anbringelse i en plejefamilie, således som det var formuleret i ankenævnets afgørelse.
 Lovgrundlag: Lov om social bistand, § 11, nr. 1, § 33, stk. 1, nr. 1 og 3.
 Afgørelse:
 Ankestyrelsen har taget udgangspunkt i, at der efter moderens flytning til støttefamilien i C kommune og barnets hjemgivelse til moderen i begyndelsen af marts 1981 ikke efter bistandslovens § 33, stk. 1 og afsnit VI i bistandsloven har kunnet etableres døgnpleje hos støttefamilien.
