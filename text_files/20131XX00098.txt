Skriftlig fremsættelse (31. oktober 2013) Skatteministeren (Holger K.: Nielsen):
 Herved tillader jeg mig for Folketinget at fremsætte:
Forslag til lov om ændring af ligningsloven, momsloven, lov om anvendelse af Det Europæiske Fællesskabs forordning om toldmyndighedernes indgriben over for varer, der mistænkes for at krænke visse intellektuelle ejendomsrettigheder, og om de foranstaltninger, som skal træffes over for varer, der krænker sådanne rettigheder, selskabsskatteloven og forskellige andre love (Gennemførelse af EU-direktiv nr. 2013/43/EU, supplerende regler om administration af EU-forordning nr. 608/2013, præcisering af regler om virksomheders fradrag for udgifter til bestikkelse, justering af den subjektive skattepligt for erhvervsdrivende foreninger m.v., værnsregler imod unaturlig lageropbygning af tobaksvarer, teknisk justering af udligningsafgiften for varebiler, m.v.) (Lovforslag nr.
L 47) Lovforslaget indeholder  En præcisering af reglerne om virksomheders fradrag for udgifter til bestikkelse således, at virksomheder, der er skattepligtige her i landet, under ingen omstændigheder vil kunne fradrage udgifter til bestikkelse.
  Udvidet brug af ordningen for omvendt betalingspligt på forskellige former for elektronik med henblik på at hindre momskarusselsvig.
  Tilretning af bestemmelser i varemærkeforfalskningsloven som følge af ny EU-forordning, der skal styrke og præcisere reglerne om håndhævelse af intellektuelle ejendomsrettigheder.
  En justering af reglerne vedrørende subjektiv skattepligt for visse erhvervsdrivende selskaber og foreninger m.v., således at det kun er de såkaldte selskaber med begrænset ansvar, der fremover omfattes af den fulde skattepligt efter selskabsskatteloven.
  En værnsregel mod unaturlig lageropbygning af tobaksvarer i perioden inden tobaksafgiften stiger den 1. januar 2014.
 Derudover indeholder lovforslaget nogle tekniske ændringer af forskellige love.
 Forslaget om omvendt betalingspligt på indenlandske leverancer af mobiltelefoner mv. har til formål at forhindre et utilsigtet provenutab for statskassen.
 Den foreslåede værnsregel i relation til tobaksafgiften har til hensigt at sikre, at den forudsatte finansårsvirkning i 2014 af afgiftsforhøjelsen på cigaretter og tobak ikke udhules af en betydelig lageropbygning af cigaretter og tobak til de priser og afgifter, som gælder, inden afgiftsforhøjelsen træder i kraft den 1. januar 2014. Forslaget har derfor ikke været sendt i høring før fremsættelsen, men vil efter fremsættelsen blive sendt i høring.
 De øvrige dele af forslaget skønnes ikke at have nævneværdige provenumæssige virkninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
