Ankestyrelsen har i det forløbne år haft en arbejdsgruppe til at se på  

 forbedringer af den interne praksiskoordinering.
Som et led i dette arbejde  

 bad Ankestyrelsen statsamterne om at være behjælpelige med at uddybe  

 vurderingen af Ankestyrelsens praksis.
Ankestyrelsen modtog en lang række besvarelser, som vil indgå i det videre  

 arbejde med praksiskoordineringen.
I besvarelserne indgik desuden spørgsmål  

 om forståelsen og rækkevidden af nogle udsendte SM - Sociale Meddelelser.
Det  

 gav anledning til kommentarer, som er gengivet i denne artikel.
Bistandsloven SM O-128-96 - Børneydelser og betalingsevne Af fuldmægtig Thomas Bugge Larsen Der har vist sig et behov for en nærmere præcisering af rækkevidden af de  

 SM-afgørelser, der tilkendegiver, at børneydelser tilkommer børnene, og  

 derfor ikke indgår i indkomstopgørelsen for enlige.
Nogle finder, at det kan  

 være svært, med henvisning til praksis, at begrunde fastsættelsen af et  

 rådigheds- eller betalingsevnebeløb for en enlig med børn, der svarer til,  

 hvad der findes rimeligt for gifte med børn, jf.
SM O-128-96.
 Udsagnet kan virke som en kritik af, at en person, der er enlig forsørger,  

 vil modtage et større beløb i samlede børneydelser end et gift eller  

 samlevende par med et barn/børn, mens de normerede udgifter vedrørende  

 barnet/børnene vil være af samme størrelse i begge tilfælde.
I Nyt fra Ankestyrelsen nr. 4 1996 har vi besvaret et lignende spørgsmål.  

 Vi henviste i vores svar til SM O-126-95, hvorefter børnebidrag og  

 børnetilskud ikke skal inddrages i behovsvurderingen, når der ansøges om  

 hjælp, der ikke relaterer sig direkte til børnene.
Ansøges der derimod om  

 hjælp, der vedrører barnet, skal børnebidrag og børnetilskud, jf.
SM O-127-  

 95 medtages som indtægt ved den økonomiske behovsvurdering.
 Det er efter Ankestyrelsens opfattelse, sådan som det også er gengivet i  

 SM O-126-95 og SM O-127-95, ikke hjemmel til at inddrage børnefamilieydelsen  

 ved beregningen af ydelser efter den sociale lovgivning.
 For så vidt angår SM O-128-96 blev sagen antaget til afklaring af, om  

 kommunen ved fastsættelse af en ansøgers tilbagebetalingsevne var berettiget  

 til at lade børnefamilieydelsen indgå ved vurderingen.
 Ankestyrelsen fandt, at det forhold, at ansøger var kontant-  

 hjælpsmodtager, ikke i sig selv udelukkede, at hun var omfattet af  

 bistandslovens § 27. Der ville derfor kunne fastsættes en  

 tilbagebetalingsordning under forudsætning af, at ansøger og dennes familie  

 ikke kom til at mangle det nødvendige til underhold.
 Ankestyrelsen fandt, som det fremgår af SM'en, at kommunen ikke havde haft  

 den fornødne hjemmel til at lade børnefamilieydelsen indgå på indtægtssiden  

 ved vurderingen af, om der var grundlag for at fastsætte en afdragsordning i  

 henhold til bistandslovens § 27, stk. 1.
 Helt det samme ville gøre sig gældende, hvis der var tale om en enlig.  

 Dette er fastslået ved SM O-34-88, der vedrørte en enlig forsørger.
 I SM O-128-96 udtales det også, at kommunen havde sat det individuelle  

 skøn under regel ved generelt at fastsætte et underholdsbeløb på 4.600 kr.  

 pr. ægtepar og 700 kr. pr. barn.
 Når det fastsatte beløb til underhold ud fra en konkret vurdering af  

 ansøgers forhold ikke kunne anses for åbenbart urimeligt, skyldes det, at  

 kommunen ved beregningen af faste udgifter ud over de faste udgifter, der  

 sædvanligvis godkendes, havde anset en række andre udgifter som rimelige  

 faste udgifter, herunder leje af vaskemaskine, udgift til telefon og  

 kabel-tv, således at det fastsatte rådighedsbeløb alene skulle dække kost,  

 beklædning og øvrige fornødenheder.
 I afgørelsen henvises der til, at en del af børnenes forsørgelse kan  

 afholdes gennem børnefamilieydelsen.
 Det samme ville gøre sig gældende, hvis der var tale om en enlig  

 forsørger, f.eks. måtte udgiften til en skoletaske kunne afholdes af  

 børnefamilieydelsen.
 Det er Ankestyrelsens erfaring, at man i nogle kommuner ser bort fra, at  

 den enlige forsørger selv har en forsørgelsespligt, som børneydelserne ikke  

 er beregnet til at opfylde.
Hvis man lod børneydelsen indgå fuldt ud til dækning af børnenes  

 forsørgelse ville man pålægge børnene forsørgelsespligt overfor sig selv.
En  

 sådan forsørgelsespligt har børnene ikke, jf. bistandslovens § 6.
Børnene har heller ikke forsørgelsespligt overfor forældrene, jf.
SM  

 O-126-95.
Alt andet lige må en enlig forsørger betragtes som vanskeligere stillet  

 end et ægtepar eller et samlevende par.
Dette er grunden til, at der  

 udbetales forhøjet og ekstra børnetilskud til reelt enlige forsørgere.  

 Børnebidraget dækker den forsørgelsespligt som den af forældrene, der ikke  

 bor sammen med barnet, har.
 Børneydelserne kan og er ikke bestemt til at opfylde den forsørgelsespligt  

 som den enlige forsørger, der har barnet hos sig, altid har.
SM O-40-97 - Forudsigelige udgifter Af fuldmægtig Thomas Bugge Larsen Ankestyrelsen har ved SM O-40-97 bl.a. meddelt, at der ved afgørelsen af,  

 om der er grundlag for at yde hjælp efter bistandslovens § 46 til rimeligt  

 begrundede enkeltudgifter, ikke alene kan gives afslag med begrundelsen, at  

 udgiften har været forudsigelig.
Der skal ved afgørelsen tillige tages  

 stilling til, om den, der ansøger om hjælpen efter oplysningerne om de  

 økonomiske forhold, har haft mulighed for at spare op til anskaffelse af det  

 ansøgte.
Det er fra nogle sider gjort gældende, at det forekommer usikkert om det  

 er en rigtig opfattelse, at det ved vurderingen af om der er grundlag for at  

 yde hjælp efter bistandslovens § 46 skal opstilles som en betingelse at  

 ansøgeren har haft mulighed for at spare op til det ansøgte.
Der tales i  

 denne forbindelse om manglende juridisk metode i Ankestyrelsen.
Ankestyrelsen skal indledningsvis bemærke, at de 3 sager, som blev  

 offentliggjort ved ovennævnte SM blev antaget til afklaring af, om der efter  

 ændringen af bistandslovens § 46 kunne ydes hjælp til anskaffelse af ventetøj  

 og babyudstyr.
Sagerne blev endvidere antaget til afklaring af, om der kunne  

 gives afslag på den ansøgte hjælp alene med den begrundelse, at ansøger ved  

 tilrettelæggelsen af sin økonomi kunne have sparet op til udgiften.
 Bistandslovens § 46 blev ændret i 1994 (med ikrafttrædelse 1. april 1995).
§ 46 fik ved lovændringen denne ordlyd: "Der kan ydes en person, som  

 kommer ud for ændringer i sine forhold, hjælp til dækning af rimeligt  

 begrundede enkeltudgifter, såfremt pågældendes egen afholdelse af disse i  

 afgørende grad ville vanskeliggøre pågældendes og familiens økonomiske  

 muligheder for fremtidig at kunne klare sig selv.
Hjælpen kan normalt kun  

 ydes, hvis udgiften er opstået som følge af behov, der ikke har kunnet  

 forudses.
Der kan dog efter en konkret vurdering undtagelsesvis ydes hjælp  

 til udgifter, der har kunnet forudses, hvis deres afholdelse er af helt  

 afgørende betydning for familiens livsførelse." I Socialministeriets vejledning nr. 45 af 3. april 1995 står følgende om  

 uforudsigelighed: "Siden 1. januar 1994 modtager kontanthjælpsmodtagere  

 en dagpengelignende ydelse, inden for hvilken pågældende selv kan disponere.  

 Dette betyder at kontanthjælpsmodtagere har mulighed for at spare op til  

 fremtidige udgifter, hvorfor § 46 kan begrænses til hjælp til større og  

 uforudsigelige udgifter." Ankestyrelsen finder anledning til at bemærke, at hvis der er tale om en  

 meget stram økonomi må der også efter den nuværende formulering af  

 bistandslovens § 46 kunne ydes hjælp til anskaffelse af f.eks. nødvendigt  

 babyudstyr.
Det fremgår i øvrigt efter Ankestyrelsens mening direkte af bestemmelsens  

 ordlyd, at når der ansøges om hjælp til udgifter, der er forudsigelige f.eks.  

 udgifter i forbindelse med fødsel, så skal kommunen gå ind i en konkret  

 vurdering af om betingelserne for undtagelsesvis at yde hjælp til udgifter,  

 har kunnet forudses, er opfyldt.
En sådan vurdering kan alene foretages på  

 grundlag af oplysninger om ansøgers indtægtsforhold, sammenholdt med ansøgers  

 godkendte faste udgifter.
Ankestyrelsen finder, at afgørelsen er i overensstemmelse med de  

 intentioner, der lå bag ændringen af bistandslovens § 46. Efter  

 Ankestyrelsens opfattelse har det ikke været lovgivers mening helt at afskære  

 hjælp efter bistandslovens § 46 til forudsigelige udgifter, udgifter f.eks. i  

 forbindelse med fødsel, alene med henvisning til, at en sådan udgift er  

 »forudsigelig« og der har været mulighed for opsparing.
Der må i  

 hvert enkelt tilfælde foretages en konkret økonomiske vurdering.
SM O-76-97 - Mundtlige begrundelser Af fuldmægtig Thomas Bugge Larsen Der har også været nogle bemærkninger til SM O-76-97. SM'en fastslår, at  

 tilbagebeta- lingserklæringer må anses for at være skriftlige afgørelser, der  

 skal opfylde formkravene i forvaltningsloven.
I SM'en omtales 4 sager, hvor der forelå tilbagebetalingserklæringer.
Alle  

 sager måtte anses for utilstrækkeligt begrundede.
Den utilstrækkelige  

 begrundelse medførte en forlængelse af klagefristen.
 Den omstændighed, at der var givet en mundtlig begrundelse fritog ikke  

 forvaltningen for at meddele en skriftlig begrundelse.
 Det har vakt undren, at en tilstrækkelig mundtlig begrundelse ikke er nok  

 til at fastholde ankefristen, uanset om den mundtlige begrundelse er  

 journalført eller ej.
 Der henvises til, at SM'en er udtryk for en klart anderledes  

 retsopfattelse, end den, der hidtil har været lagt til grund med hensyn til  

 forlængelse af ankefrist.
 Ankestyrelsen kan i denne anledning alene henvise til, at  

 tilbagebetalingserklæringer som det fremgår af SM'en er skriftlige  

 afgørelser, som skal opfylde formkravene i henhold til forvaltningslovens §  

 22 og 24, jf. i denne forbindelse Folketingets Ombundsmands beretning fra  

 1992, side 267 og Nyt fra Ankestyrelsen, maj 1997.
SM O-107-95 - Revalideringsniveau Af fuldmægtig Kirsten Worm I forbindelse med Ankestyrelsens praksiskoordinering har statsamterne  

 kommenteret Ankestyrelsens praksis.
Det er bl.a. nævnt, at SM O-107-95 er  

 uheldig og mangelfuld i argumentationen.
Det drejer sig om følgende udtalelse i »Resume«:  

 »Ankestyrelsen udtaler endvidere, at revalideringsbestemmelserne ikke  

 giver ret til revalidering på et bestemt niveau i forhold til det tidligere,  

 men at det altid forudsættes, at revalideringen vil være den mest  

 hensigtsmæssige løsning.« Ankestyrelsen bemærker, at der i det oven for citerede er tale om et kort  

 resume, der er uddybet i »Sagsfremstilling« og i  

 »Afgørelse«.
 Det fremgår således af de sidste afsnit i SM 0-107-95 i  

 »Afgørelse«, at det citerede er ment som en belysning af  

 Socialministeriets vejledning nr. 211 af 30. november 1994 om hjælp efter  

 bistandslovens kap. 10, punkterne 30, 31 og 32 om tilrettelæggelse af det  

 individuelle revalideringsforløb.
Ankestyrelsen kan tilføje, at der i disse punkter ikke er givet udtryk  

 for, at en revalidend har krav på en bestemt uddannelse, herunder til andet  

 faglært arbejde på niveau med det faglærte arbejde han må opgive, men at  

 øvrige muligheder også skal udnyttes, og at revalidenden ud fra de i  

 vejledningen nævnte hensyn er berettiget til den revalidering, der er mest  

 hensigtsmæssig til hurtigst muligt at få ham igang igen.
Det er således, at  

 revalidender med et større handicap er forholdsvis mere berettiget til en  

 større revalideringshjælp.
I det konkrete tilfælde drejede det sig om en  

 eksemlidelse med beskedne symptomer, der ikke ville kunne berettige til  

 større revalideringsforanstaltninger.
Der var således ikke tiltænkt nogen  

 ændring af hidtidig praksis.
 SM O-40-93 - Hjælp til handicap- og uddannelsesbetingede udgifter til  

 uddannelser, hvor der ikke foreligger en erhvervsplan.
Af fuldmægtig Klaus Kjær I forbindelse med Ankestyrelsens praksiskoordinering har statsamterne  

 kommenteret Ankestyrelsens SM O-40-93, hvor det slås fast, at der skal  

 bevilges uddannelsesforbundne udgifter, uanset om erhvervsplanen ikke kan  

 godkendes af kommunen ( i § 43, stk. 7, jf. § 43, stk. 1 situationen). Det er  

 nævnt, at afgørelsen har betydelige konsekvenser, såfremt afgørelsen tolkes  

 uden begrænsninger.
Det skal hertil bemærkes, at det rejste principielle spørgsmål i den  

 nævnte SM netop var, om det kunne stilles som betingelse for at yde hjælp  

 efter § 43, stk. 7, at der forelå en erhvervsplan som kommunen kunne  

 godkende.
Sagen rejste således ikke i sig selv spørgsmål, om der kunne ske  

 begrænsninger i den tidsmæssige udstrækning af hjælpen.
 Ankestyrelsen fik efterfølgende forelagt en sag, som rejste det  

 principielle spørgsmål, hvor længe der kunne ydes hjælp efter § 43, stk. 7.  

 Sagen blev antaget til principiel behandling af, om der kunne lægges  

 tidsmæssige begrænsninger ind for ydelse af hjælpen.
 Sagen blev behandlet på et principielt møde i Ankestyrelsen den 27. august  

 1997, hvor derblev truffet den afgørelse, at ansøgeren, der var omfattet af  

 personkredsen i § 43, stk. 1, var berettiget til at modtage støtte til  

 uddannelses- og handicapbetingede udgifter efter § 43, stk. 7 i det omfang  

 hun ikke modtog støtte hertil efter anden lovgivning.
 Ankestyrelsen fandt, at hjælpen var begrænset til en periode svarende til  

 den periode, i hvilken revalidenden kunne opnå hjælp efter anden lovgivning  

 til dækning af sine leveomkostninger, jf. § 43, stk. 7, 1. punktum.
 Ankestyrelsen lagde vægt på, at støtte efter stk. 7 ikke forudsætter en  

 godkendt erhvervsplan,og at der ikke er angivet en tidsmæssig begrænsning i  

 støtten efter denne bestemmelse, bortset fra betingelsen om, at ansøgeren  

 modtager hjælp efter anden lovgivning til dækning af sine leveomkostninger  

 under uddannelse, erhvervsmæssig optræning eller omskoling.
 Afgørelsen offetliggøres som SM O-163-97 den 15. december 1997.
