(Til landets læger) 1. Indledning Ved en ændring af færdselslovens § 80 er der sket en udvidelse af  

 personkredsen, der er pligtige til at benytte sikkerhedssele, idet  

 bagsædepassagerer og børn over 3 år herefter også skal anvende  

 sikkerhedssele.
Børn i alderen 3-7 år kan i stedet benytte barnestol.
For så  

 vidt angår børn under 3 år henvises til Justitsministeriets bekendtgørelse af  

 9. december 1992 om brug af sikkerhedsseler mv.
Justitsministeriet har ved ovennævnte bekendtgørelse fastsat bestemmelser  

 om fritagelse for pligten til at anvende sikkerhedssele.
I medfør af  

 bekendtgørelsens § 5, stk. 1, fastsætter Sundhedsstyrelsen efter samråd med  

 Justitsministeriet retningslinier for dispensation motiveret af alvorlige  

 lægelige årsager.
Det fremgår af lovens forarbejder, at man på baggrund af  

 Færdselssikkerhedskommissionens betænkning, har ønsket at styrke brugen af  

 sikkerhedssele, og dispensation på grund af lægelige forhold skal derfor  

 gives under hensyn til lovens formål.
Det må derfor ved afgørelsen af  

 grundlaget for dispensation nøje afvejes, om de gener, der anføres, er så  

 alvorlige, at de kan opveje den risiko for skader på fører og passager, som  

 en dispensation fra lovens påbud om selebrug kan medføre.
2. Fremgangsmåden 2.1 Dispensation meddeles af en læge Dispensation meddeles af en læge, normalt den pågældendes egen læge eller  

 en speciallæge.
Finder lægen, at der er tvivl om, hvorvidt den  

 helbredsmæssige mangel er tilstrækkelig til at imødekomme en  

 dispensationsanmodning kan lægen forelægge spørgsmålet for  

 embedslægeinstitutionen.
2.2 Begrænset periode eller »indtil videre« Såfremt de helbredsmæssige årsager, der begrunder fritagelsen, har  

 forbigående karakter, udstedes attesten for en begrænset periode.
Attesten  

 kan desuden udstedes »indtil videre«.
Der er således også i disse  

 tilfælde, hvor der eventuelt sker ændringer i en mere stationær tilstand,  

 mulighed for at revidere berettigelsen for fritagelsen.
2.3 Attesten Lægen udfylder ved dispensation en attest i to eksemplarer.
Det ene  

 udleveres til den pågældende, der er forpligtet til at medbringe attesten  

 under kørsel.
Det andet eksemplar er attestudstedende læges kopi.
2.4 Information om eventuel anvendelse af hoftesele I en række tilfælde vil en hoftesele virke skadesbegrænsende i forhold til  

 ikke at anvende sele.
En hoftesele vil med fordel kunne anvendes af personer,  

 der efter denne vejledning vil kunne fritages for anvendelse af  

 sikkerhedssele.
Dette vil være gældende for en del af de personer, der er  

 omfattet af vejledningens pkt. 3.3, 3.7, 3.8 og evt. 3.9. Ansøgere bør  

 orienteres om denne mulighed og tilrådes at anvende hoftesele.
3. Helbredsforhold, der kan danne grundlag for dispensation 3.1 Unormale overekstremiteter eller andre fysiske handicap Unormale overekstremiteter eller andre fysiske handicap kan være  

 dispensationsgrundlag, såfremt de medfører vanskelighed ved at fastgøre eller  

 løsne selen eller bevirker, at køretøjet ikke kan betjenes på forsvarlig  

 måde, hvis selen benyttes.
I tvivlstilfælde bør den stedlige bilinspektør  

 medvirke ved vurderingen.
Lammelse af eller mangel af begge  

 underekstremiteter udelukker dispensation for seleanvendelse.
3.2 Thorax-deformiteter Thorax-deformiteter er kun i undtagelsestilfælde og efter nærmere  

 vurdering dispensationsgrund.
3.3 Columna-deformiteter Columna-deformiteter kan medføre dispensation, hvis deformiteten har en  

 sådan karakter eller grad, at den hindrer selens rette anbringelse eller  

 funktion.
3.4 Rygsvagheder Rygsvagheder i almindelighed kan ikke medføre dispensation.
3.5 Graviditet Graviditet er ikke i almindelighed dispensationsgrund.
Det er derimod  

 vigtigt, at den gravide instrueres af lægen i korrekt anbringelse af selen,  

 således at denne ved en pludselig påvirkning kommer til at hvile mod spinae  

 iliacae ant. sup., og den diagonale del krydser thorax' forflade uden at  

 trykke på abdomens forside.
Vejledning i selens korrekte anbringelse gives  

 bedst af lægen ved de sædvanlige svangerskabsundersøgelser.
3.6 Patienter med colostomi- eller ileostomipose Patienter med colostomi- eller ileostomipose vil i almindelighed uden  

 større gener kunne anvende sele, især rullesele.
Der kan være tilfælde, hvor  

 ikke-rulleseler vil være besværlige at regulere i vidde, især hos kortlivede  

 og overvægtige personer, hvor selen vil virke generende, når posen er fyldt  

 med tarmindhold eller luft.
Sådanne patienter bør derfor kunne opnå  

 dispensation.
3.7 Organisk nervesygdom Tilstedeværelse af en organisk nervesygdom udelukker i visse tilfælde  

 anvendelse af selen.
Lægen bør derfor attestere tilstedeværelsen af  

 sygdommen, såfremt den efter hans opfattelse motiverer, at der kan  

 dispenseres fra tvungen brug af sele.
Spørgsmålet bør evt. forelægges  

 bilinspektøren med henblik på en vurdering af ansøgerens faktiske mulighed  

 for at betjene køretøjet.
3.8 Pace-maker Patienter med pace-maker kan opnå dispensation, såfremt det overfor lægen  

 godtgøres, at selen er til gene.
 3.9 Psykiske tilstande mv.
Dispensation på grund af psykiske tilstande, hovedsagelig neuroser med  

 klaustrofobiske symptomer, kan kun ske i tilfælde, hvor symptomerne er  

 udtalte, således hvor tilstanden i forvejen er lægen bekendt, fx. har medført  

 undladelse af brug af elevator, eller tilstanden har givet anledning til  

 behandling hos en speciallæge i psykiatri.
Dispensation bør højst gives for 1  

 år.
Ved fornyet ansøgning om dispensation skal attesten udstedes af en  

 speciallæge i psykiatri, til hvem personen henvises af egen læge.
3.10 Ældre personer Det kan forventes, at der vil komme en del henvendelser fra ældre  

 personer, der ønsker dispensation.
En generel undtagelse for denne  

 persongruppe kan ikke gives ud fra et medicinsk synspunkt.
Tolerancen for  

 mekaniske påvirkninger hos ældre er lavere end hos andre voksne personer,  

 hvilket bør være en særlig tilskyndelse til at bruge sele.
Behovet for hjælp  

 til ind- og udstigning etc. er ikke tilstrækkelig motivering for  

 dispensation.
4. Rekvisition af attester Den i punkt 2.3. nævnte attest rekvireres hos Praktiserende Lægers Forlag.  

 Kopi af attesten er optaget som bilag til denne vejledning.
5. Bilkørsel i andre EF-medlemsstater På baggrund af et EF-direktiv har Justitsministeriet ved bekendtgørelse af  

 9. december 1992 om brug af sikkerhedsseler mv. fastsat, at lægeattesten  

 fremover skal bære følgende mærke:
 Kontaktes lægen af patienter, der påtænker at føre bil i andre  

 EF-medlemsstater, og som er i besiddelse af en attest uden ovenstående mærke,  

 bør lægen tilråde, at der udfærdiges en ny attest.
6. Ikrafttræden Vejledningen træder i kraft den 11. januar 1993. Samtidig bortfalder  

 Sundhedsstyrelsens instruks til landets læger af 5. december 1975 vedrørende  

 dispensation for pligt til at anvende sikkerhedssele.
Sundhedsstyrelsen, den 4. januar 1993 Agnes Hauberg / Gert Heinild Bilag 1 LÆGEATTEST godkendt af Sundhedsstyrelsen Undertegnede læge attesterer, at der - jf.
Sundhedsstyrelsens vejledning  

 af 4. januar 1993 - foreligger alvorlige lægelige grunde for fritagelse fra  

 bestemmelserne i færdselsloven om tvungen brug af sikkerhedssele under  

 kørslen.
