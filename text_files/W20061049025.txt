Klage over utilstrækkelig observation af hovedtraume og over plejen Nævnet fandt grundlag for kritik af natsygeplejersken, idet denne burde have videregivet observationer om patientens hovedpine til lægen ved aftenstuegang, således at denne kunne danne sig et helhedsindtryk af hendes tilstand, da patienten gennem hele dagen havde været i en døsende tilstand.
 Nævnet oplyste, at Mandolgin er et stærkt virkende morfinlignende smertestillende præparat, der kan virke respirationsdæmpende, sløvende og give kvalme, samt at disse bivirkninger kan blive forstærket ved nedsat nyrefunktion, hvilket den forhøjede s-creatinin kunne være et tegn på.
 Det var nævnets vurdering, at det var i overensstemmelse med normen for almindelig anerkendt faglig standard, at natsygeplejersken ikke gav patienten yderligere Mandolgin, men det var imidlertid nævnets vurdering, idet patienten havde hovedpine, var døsende, havde nedsat urinproduktion og ikke var, som hun plejede at være, burde natsygeplejersken på denne baggrund have konfereret beslutningen om at undlade at give den ordinerede medicin (Mandolgin) med vagthavende læge.
