Ankestyrelsens principafgørelse O-48-90 om begrundelse - beskyttet beskæftigelse - ophør af arbejdsforhold - pensionistaktiviteter Resume:
Ankestyrelsen har behandlet 2 sager, hvor social- og sundhedsudvalget i amtskommunen havde bragt førtidspensionisters arbejdsforhold på beskyttet værksted til ophør med den begrundelse, at arbejdsindsatsen var så begrænset, at forudsætningerne for beskyttet beskæftigelse ikke var tilstede.
De pågældende blev i stedet henvist til at benytte kommunens tilbud til pensionister.
Ankestyrelsen fandt i de konkrete sager ikke grundlag for at tilsidesætte amtskommunens afgørelse.
Ankestyrelsen lagde vægt på oplysningerne om arbejdspræstation og funktion i virksomheden, og på at beslutningen om arbejdsophør var meddelt med passende varsel, samt at der var givet tilbud om deltagelse i passende pensionistaktiviteter.
 Ankestyrelsen fandt derimod ikke, at der, hvad amtskommunen havde gjort, ville kunne fastsættes en generel 50 % grænse for resterhvervsevne som betingelse for at kunne opretholde beskyttet beskæftigelse.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 829 af 1. oktober 1992 - § 91, stk. 1 og § 94 Sagsfremstilling 1:
Sag 1 - J.nr. 14321-89 M, som var 61 år og modtog mellemste førtidspension, havde siden 1961 haft beskæftigelse på beskyttet værksted, hvor han udførte montagearbejde.
Han arbejdede 11 1/2 time ugentlig og blev aflønnet med 1/3 af den mindste overenskomstmæssige løn.
 M havde kontakt til et pensionistcenter, hvor han dagligt spiste sin varme mad, og hvor han kunne deltage i forskellige former for aktiviteter.
 Ved en statusgennemgang i oktober 1988 vurderede revalideringsvirksomheden, at M's arbejdsindsats var så begrænset, at han ikke opfyldte forudsætningerne for beskyttet beskæftigelse, men i stedet burde henvises til dagcenteraktiviteter.
 Amtskommunen havde i en orienteringsskrivelse af 18. februar 1988 fastsat ændrede retningslinier for revalideringsindsatsen i kommunen.
 Ifølge disse retningslinier forudsattes i almindelighed en resterhvervsevne på 50 % for at kunne opnå beskyttet beskæftigelse.
 M's arbejdsforhold på det beskyttede værksted blev bragt til ophør med udgangen af april 1989.
 Amtskommunens social- og sundhedsudvalg tiltrådte revalideringsvirksomhedens afgørelse.
 Afgørelsen blev anket af M.
 Afgørelse:
 Ankestyrelsen tiltrådte social- og sundhedsudvalgets afgørelse, hvorefter M's arbejdsforhold var bragt til ophør med udgangen af april 1989, idet Ankestyrelsen ikke fandt grundlag for at tilsidesætte den til grund for udvalgets afgørelse liggende vurdering.
 Ankestyrelsen lagde vægt på oplysningerne om M's arbejdspræstation og funktion i virksomheden og at beslutningen om arbejdsophør var meddelt M med et passende varsel, samt at der var givet tilbud om deltagelse i passende pensionistaktiviteter.
 Med henvisning til amtskommunens generelle retningslinier bemærkede Ankestyrelsen, at der ikke ville kunne fastsættes en generel 50 % grænse for resterhvervsevnen som betingelse for at kunne opretholde beskyttet beskæftigelse, men at spørgsmålet om en klients forbliven i beskyttet beskæftigelse måtte afgøres ud fra en konkret vurdering af pågældendes arbejdspræstation og funktions- og tilpasningsevne i den beskyttede beskæftigelse, og at der blev tilbudt klienten anden passende aktivitet.
 Sagsfremstilling 2:
 Sag 2 - J.nr. 14421-89.
M, som var 57 år og modtog mellemste førtidspension, havde siden 1985 haft beskæftigelse på beskyttet værksted, hvor han udførte montagearbejde.
Han arbejdede 20 timer ugentlig.
 Ved en statusgennemgang i oktober 1988 vurderede revalideringsvirksomheden M's arbejdsevne til at være så minimal, at han ikke opfyldte forudsætningerne for beskyttet beskæftigelse, men at han måtte benytte kommunens aktivitets- og omsorgstilbud for pensionister.
 Amtskommunen havde i en orienteringsskrivelse af 18. februar 1988 fastsat ændrede retningslinier for revalideringsindsatsen i kommunen.
 Ifølge disse retningslinier forudsattes i almindelighed en resterhvervsevne på 50 % for at kunne opnå beskyttet beskæftigelse.
 M's arbejdsforhold på det beskyttede værksted blev bragt til ophør med udgangen af april 1989.
 Amtskommunens social- og sundhedsudvalg tiltrådte revalideringsvirksomhedens afgørelse.
 Afgørelsen blev anket af M.
 Afgørelse:
 Ankestyrelsen tiltrådte social- og sundhedsudvalgets afgørelse, hvorefter M's arbejdsforhold var bragt til ophør med udgangen af april 1989, idet Ankestyrelsen ikke fandt grundlag for at tilsidesætte den til grund for udvalgets afgørelse liggende vurdering.
 Ankestyrelsen lagde vægt på oplysningerne om M's arbejdspræstation og funktion i virksomheden og at beslutningen om arbejdsophør var meddelt M med et passende varsel.
 Ved afgørelsen forudsattes, at der blev givet M tilbud om deltagelse i passende pensionistaktiviteter.
 Med henvisning til amtskommunens generelle retningslinier bemærkede Ankestyrelsen, at der ikke ville kunne fastsættes en generel 50 % grænse for resterhvervsevnen som betingelse for at kunne opretholde beskyttet beskæftigelse, men at spørgsmålet om en klients forbliven i beskyttet beskæftigelse måtte afgøres ud fra en konkret vurdering af pågældendes arbejdspræstation og funktions- og tilpasningsevne i den beskyttede beskæftigelse, og at der blev tilbudt klienten anden passende aktivitet.
