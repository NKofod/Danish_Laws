Bekendtgørelse om ændring af bekendtgørelse om afvikling af nævnsmøder i Ungdomskriminalitetsnævnet i forbindelse med håndtering af Coronavirussygdom (COVID-19) § 1 I bekendtgørelse nr. 271 af 20. marts 2020 om afvikling af nævnsmøder i Ungdomskriminalitetsnævnet i forbindelse med håndtering af Coronavirussygdom (COVID-19), foretages følgende ændringer:
 1. I § 1, stk. 2, indsættes før nr. 1 som nyt nummer:
»1) Nævnsmøder i sager, der er henvist til nævnet efter §§ 10 og 11 i lov om bekæmpelse af ungdomskriminalitet, hvis kommunalbestyrelsen i sin indstilling, jf. § 33, jf. § 34, i samme lov, har indstillet, at der ikke er grundlag for at iværksætte foranstaltninger, og nævnet kan tiltræde denne indstilling.« Nr. 1-3 bliver herefter nr. 2-4.
 2. I § 1, stk. 3, ændres »stk. 2, nr. 2« til: »stk. 2, nr. 3«.
 3. I § 1 indsættes efter stk. 4 som nyt stykke:
»Stk. 5: Ungdomskriminalitetsnævnet kan beslutte, at en sag om ophør eller ændring af foranstaltninger fastsat efter §§ 12-14 eller 18, jf. § 21, stk. 1, i lov om bekæmpelse af ungdomskriminalitet, kan afgøres på skriftligt grundlag uden afholdelse af et nævnsmøde, hvis sagens parter er enige i kommunalbestyrelsens indstilling til brug for sagens fornyede behandling, jf. § 36, stk. 1, i samme lov, og nævnet kan tiltræde denne indstilling.« 4. I § 2, stk. 2, ændres »1. maj« til: »1. juli«.
§ 2 Bekendtgørelsen træder i kraft ved bekendtgørelse i Lovtidende.
