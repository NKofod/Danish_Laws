Cirkulære 1. I SD-cirkulære 1982-2 fastsættes på baggrund af  

 Højesterets dom af 9/2 1981, 1. afd. nr. 195/1980, retningslinier for  

 den skattemæssige behandling af andelsbolighavere, der har  

 påtaget sig gæld til foreningen, eller betaler en særlig  

 lav boligafgift, under henvisning til, at ligningsmyndighederne har  

 konstateret, at den overvejende del af de gældsbeviser, som  

 andelshavere har udstedt til deres andelsboligforeninger, er af samme  

 karakter som det gældsbrev, der omhandles i dommen.
Højesteret udtalte i dommen af 9/2 1981, at  

 udstedelse af et gældbevis til en andelsboligforening ikke  

 dækkede over en aktuel gæld til foreningen, der kunne begrunde et  

 rentefradrag.
Da vilkårene for de her omhandlede gældsbeviser  

 på samme måde som vilkårene for boligafgiften alene beroede  

 på forhandling mellem andelshaverne og deres forening, da det på  

 det foreliggende grundlag måtte antages, at ydelser og boligafgifter  

 på det nærmeste var fastsat for tilsammen at kunne dække  

 foreningens årlige driftsudgifter, og da der i øvrigt var  

 nær indbyrdes sammenhæng mellem disse betalinger og  

 andelsboligforholdet, fandtes disse betalinger i alt at udgøre den  

 samlede reelle boligudgift, hvorefter skatteansættelsen  

 opretholdtes.
 I henhold til SD-cirkulære 1982-2, pkt. 2.1, skal  

 Ligningsmyndighederne således foretage en vurdering af, om der  

 foreligger et reelt gældsforhold i de tilfælde, hvor  

 andelshaveren har udstedt et gældsbrev til andelsboligforeningen, jf.  

 cirkulærets pkt. 2.1.
Det fremgår af cirkulærets pkt. 2.2.1, at hvor  

 gældsforholdenes realitet kan anerkendes, beskattes differencen mellem  

 »normalleje« og faktisk betalt boligafgift, hvis en tilsvarende  

 nedsættelse af boligafgiften kan påvises.
Det samme gælder,  

 hvor indskud m.v., herunder depositum og forudbetalt husleje, overstiger de  

 under pkt. 2.2.2 anførte maksimumsgrænser.
Udtrykket »nomalleje« skal, jf. cirkulærets pkt.  

 2.2.2, i forhold til andelsbolighavere forstås som den boligafgift, der  

 opkræves af andelsboligforeninger, hvis ejendomme er finansieret ved  

 normal lånoptagelse samt med et andelshaverindskud på ikke over  

 20% af ejendommens anskaffelsespris og senere ejendomsinvesteringer med  

 tillæg af yderligere 5% af disse beløb til dækning af  

 driftskapital m.v.
Indskud på op til 30.000 kr. kan dog altid  

 accepteres uden beskatning af en boligfordel.
 2. Ved kendelse af 10. november 1999 ændrede Landsskatteretten  

 Ligningsrådets bindende forhåndsbesked af 8. september 1998  

 vedrørende spørgsmålet, om en skatteyder, der var medlem  

 af en andelsboligforening, skulle beskattes af lav boligafgift i henhold til  

 SD-cirkulære 1982-2.
Skatteyderen ønskede i forbindelse med omdannelse  

 af et boligselskab til en andelsboligforening at indskyde et i forbindelse  

 med omdannelsen udstedt gældsbrev i andelsforeningen.
Gældsbrevet  

 ophørte herved ved modregning.
 Ligningsrådet fandt, at medlemmerne i  

 andelsforeningen, som følge af det ekstraordinært store indskud  

 i form af gældsbrevet, var skattepligtige af lav boligafgift i henhold  

 til ovennævnte cirkulære.
 Landsskatteretten fandt, at der ikke i det foreliggende  

 tilfælde var hjemmel i statsskattelovens § 4 b eller lovgivningen  

 i øvrigt til beskatning af lav boligafgift.
3. Landsskatterettens kendelse betyder, at SD-cirkulære 1982-2 om  

 andelsbolighaveres fradrag for rente af gæld til andelsboligforeninger  

 og beskatning ved lav boligafgift, jf. pkt. 2.2, og det i  

 ligningsvejledningen 1999, S.F.2.2.2., anførte ikke kan opretholdes.  

 Det vil således efter kendelsen ikke være muligt at beskatte  

 andelshavere af en boligfordel alene på baggrund af et højt  

 indskud i foreningen.
Praksis, hvorefter rentefradrag nægtes,  

 såfremt en andelsbolighavers gæld til foreningen ikke kan anses  

 for reel, kan derimod opretholdes, jf. herved Højesterets dom af 9/2  

 1981, (I 195/1980).
Ligningsmyndighederne må således foretage en  

 bedømmelse af, om der foreligger et reelt gældsforhold i  

 tilfælde, hvor andelshaveren har udstedt gældsbrev til  

 andelsforeningen.
Fører denne bedømmelse til, at  

 gældsforholdet ikke anses for reelt, må rentefradrag  

 nægtes, og gældsbrevet betragtes som en skattemæssig  

 nullitet.
 4. Som følge af Landsskatterettens kendelse vil der efter anmodning  

 kunne tillades genoptagelse af skatteansættelser, hvor der i henhold  

 til SD-cirkulære 1982-2, jf. pkt. 2.2, er sket beskatning af lav  

 boligafgift, jf. nærmere herom under pkt. 6-8.
5. I henhold til skattestyrelseslovens § 34, stk. 2, kan der ske  

 genoptagelse, hvis anmodningen herom fremsættes inden 3 år fra  

 udløbet af det pågældende indkomstår.
Er den  

 skattepligtiges indkomstår ikke sammenfaldende med kalenderåret,  

 regnes fristen fra udløbet af det år, som indkomståret  

 træder i stedet for, jf. skattestyrelseslovens § 34,  

 stk. 5.
6. Hvis fristen i skattestyrelseslovens § 34, stk. 2, er  

 overskredet, kan der endvidere, i henhold til skattestyrelseslovens  

 § 35, stk. 1, nr. 7, efter anmodning ske ekstraordinær  

 genoptagelse fra og med det indkomstår, der har været til  

 prøvelse, eller fra og med det indkomstår, der er  

 påbegyndt, men endnu ikke udløbet 5 år forud for  

 landsskatteretskendelsen.
Det vil i det pågældende tilfælde  

 sige for lav boligafgift beskattet i indkomståret 1994 eller senere  

 indkomstår, hvor genoptagelse ikke kan ske efter punkt 4.
 Ekstraordinær genoptagelse kan dog kun ske, hvis den  

 indebærer en indkomstændring på mindst 5.000 kr. for det  

 enkelte indkomstår, jf. skattestyrelseslovens § 35,  

 stk. 2.
Anmodning om ekstraordinær genoptagelse skal  

 fremsættes under iagttagelse af fristbestemmelsen i  

 skattestyrelseslovens § 35, stk. 3, det vil sige inden rimelig tid  

 efter, at forholdet, der begrunder genoptagelse, er kommet til kundskab.
Om  

 forståelsen heraf henvises til cirkulære nr. 116 af 1. juli 1999,  

 punkt 4.3.
 7. Anmodning om genoptagelse af skatteansættelserne skal indgives  

 til den skatteansættende myndighed, jf. skattestyrelseslovens  

 § 35, stk. 4.
 8. Dette cirkulære finder tilsvarende anvendelse på  

 aktionærer og anpartshavere i boligaktieselskaber og  

 boliganpartsselskaber.
 9. SD-cirkulære 1982-2 og SD-cirkulære 1983-47  

 ophæves.
 10. Cirkulæret vil blive indarbejdet i ligningsvejledningen for  

 2000, hvorfor det bortfalder den 1. marts 2001.
Told- og Skattestyrelsen, den 23. oktober  

 2000 Frantz Howitz /Jørgen Egelund 1)   I Told- og  

 Skattestyrelsens egen interne nummerrække har cirkulæret nr.  

 2000-29.
