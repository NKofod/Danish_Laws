Nr LSF 23 Forslag til Lov om ændring af lov om euforiserende stoffer (Strafskærpelse  

 ved gentagen handel med hårde stoffer) Fremsat af justitsministeren (Bjørn Westh) den 3. oktober 1996 Vedtaget ved tredjebehandling den 5. december 1996 Lov nr. 1054 af 11/12/1996 § 1 I lov om euforiserende stoffer, jf. lovbekendtgørelse nr. 391 af 21. juli  

 1969, som ændret ved § 1 i lov nr. 296 af 9. juni 1971 og § 2 i lov nr. 160  

 af 28. april 1982, foretages følgende ændringer:
 1. I § 3 indsættes efter stk. 1 som nyt stykke:
»Stk. 2. Ved straffens udmåling skal det betragtes som en  

 betydeligt skærpende omstændighed, at der er tale om gentagne tilfælde af  

 salg af et særlig farligt eller skadeligt stof.« Stk. 2 bliver herefter stk. 3.
 2. § 3, stk. 3, ophæves.
§ 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Oprindeligt fremsat forslag § 1 I lov om euforiserende stoffer, jf. lovbekendtgørelse nr. 391 af 21. juli  

 1969, som ændret ved § 1 i lov nr. 296 af 9. juni 1971 og § 2 i lov nr. 160  

 af 28. april 1982, foretages følgende ændringer:
 1. I § 3 indsættes efter stk. 1 som nyt stykke:
»Stk. 2. Ved straffens udmåling skal det betragtes som en  

 betydeligt skærpende omstændighed, at der er tale om gentagne tilfælde af  

 salg af et særligt farligt eller skadeligt stof.« Stk. 2 bliver herefter stk. 3.
 2. § 3, stk. 3 , ophæves.
§ 2 Loven træder i kraft dagen efter bekendtgørelsen i Lovtidende.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for disse landsdele med de afvigelser, som de særlige færøske  

 og grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at gennemføre en væsentlig skærpelse af  

 strafniveauet ved gentagen handel med små mængder hårde stoffer, herunder på  

 gadeplan.
Denne handel har i den senere tid navnlig givet anledning til betydelige  

 problemer i København (ikke mindst på Vesterbro) og i de større byer i  

 provinsen.
Der er typisk tale om handel med heroin og kokain, men der  

 forekommer også handel med f.eks. amfetamin og ecstacy.
 2. Gældende ret m.v.
 2.1. Handel med narkotika kan straffes efter lov om euforiserende stoffer  

 eller straffelovens § 191.
Overtrædelse af lov om euforiserende stoffer straffes med bøde,  

 hæfte eller fængsel indtil 2 år.
Loven omfatter ind- og udførsel, salg, køb,  

 udlevering, modtagelse, fremstilling, forarbejdning samt besiddelse af de  

 farlige stoffer, som sundhedsministeren ved bekendtgørelse bestemmer skal  

 være omfattet af loven.
Den gældende fortegnelse over euforiserende stoffer  

 findes i bekendtgørelse nr. 698 af 31. august 1993.
Efter straffelovens § 191 straffes den, som i strid med  

 lovgivningen om euforiserende stoffer til et større antal personer eller mod  

 betydeligt vederlag eller under andre særligt skærpende omstændigheder  

 overdrager euforiserende stoffer, med fængsel indtil 6 år.
Angår  

 overdragelsen en betydelig mængde særligt farligt eller skadeligt stof, eller  

 har overdragelsen af et sådant stof i øvrigt haft en særlig farlig karakter,  

 kan straffen stige til fængsel i 10 år.
Ved afgørelsen af, om en konkret sag skal henføres under lov om  

 euforiserende stoffer eller straffeloven - og ved strafudmålingen - lægges  

 betydelig vægt på dels stoffets art og mængde, dels om der er tale om  

 indførsel, salg eller lignende af professionel karakter.
Ved indsmugling,  

 overdragelse eller besiddelse med henblik på overdragelse af f.eks.  

heroin eller kokain henføres forholdet som udgangspunkt under  

 straffelovens § 191 ved mængder på ca. 25 gram eller derover, mens den  

 tilsvarende grænse for amfetamin er ca. 50 gram og for hash ca.  

 10 kilo, jf. herved Rigsadvokatens meddelelse nr. 7/1991. For så vidt angår  

ecstacy har der endnu ikke dannet sig en nogenlunde fast grænse, men i  

 et konkret eksempel fra retspraksis er indførsel af 410 stk. ecstacy- piller  

 henført under straffelovens § 191.
2.2. I den handel med hårde stoffer , som lovforslaget  

 retter sig imod, sælges narkotika sædvanligvis i »salgspakker«, der  

 rummer fra 0,01 gram til 0,2 gram heroin eller kokain.
For så vidt angår de  

 øvrige hårde stoffer sælges amfetamin typisk i lignende mængder, mens ecstacy  

 sælges enkeltvis i pilleform.
Selv om en straffesag omfatter adskillige  

 handler henføres overtrædelserne derfor under lov om euforiserende stoffer.
Retspraksis i disse sager kan lidt forenklet sammenfattes derhen, at  

 narkotikahandlere i 1. gangstilfælde - selv hvor sagen omfatter adskillige  

 handler - idømmes en kortvarig frihedsstraf (10-14 dages hæfte) eller  

 eventuelt en bøde.
I 2. gangstilfælde er normalstraffen fra 10 dages hæfte  

 til 30 dages fængsel.
Ved et større antal handler er straffen noget højere.
 Til illustration kan nævnes tre konkrete eksempler fra retspraksis om  

 handel med heroin eller kokain :
 Eksempel 1:
A blev første gang dømt for narkotikahandel i oktober 1994. Straffen blev  

 fastsat til 10 dages hæfte for 3 handler a 0,1 gram.
I oktober 1995 blev A  

 igen dømt, denne gang for 11 handler omfattende i alt omkring 2,2 gram samt  

 besiddelse af 0,65 gram med henblik på videresalg, og straffen blev fastsat  

 til 30 dages fængsel.
 Eksempel 2:
B blev første gang idømt 40 dages fængsel for overtrædelse af lov om  

 euforiserende stoffer i 1993. I oktober 1994 blev B for 18 handler a 0,1 gram  

 idømt 30 dages hæfte.
Den tredje dom blev afsagt i november 1995, hvor B  

 idømtes 3 måneders fængsel for 18 handler omfattende i alt ca. 2 gram.
 Eksempel 3:
 C blev første gang dømt for narkotikahandel i oktober 1993. Straffen for 5  

 handler a 0,1 gram blev fastsat til 10 dages hæfte.
2.3. I august måned 1996 drøftede Justitsministeriet, Københavns  

 Politi og overborgmesteren i København den åbenlyse narkotikahandel på  

 Vesterbro.
Den 17. september 1996 iværksatte Københavns Politi - efter en  

 intens og målrettet observation rettet mod narkotikahandlen på Vesterbro - en  

 nøje planlagt aktion mod et større antal narkotikahandlere, som overvågningen  

 havde afdækket.
Under grundlovsforhørene den 18. september 1996 varetægtsfængslede  

 Københavns Byret 2 personer, mens 11 blev løsladt.
Herefter undlod Københavns  

 Politi at fremstille yderligere personer med henblik på varetægtsfængsling.  

 Den 19. september 1996 omgjorde Østre Landsret 10 af løsladelserne og  

 stadfæstede de to afgørelser, hvor byretten havde varetægtsfængslet.
I en sag  

 stadfæstede landsretten byrettens løsladelse.
Udgangen på sagerne blev  

 således, at 12 personer blev varetægtsfængslet, mens 1 blev løsladt.
 I løbet af oktober måned 1996 vil der ved Københavns Byret blive  

 gennemført en lang række straffesager som udløber af den aktion, der blev  

 indledt den 17. september 1996.
3. Justitsministeriets overvejelser 3.1. Handel med små mængder hårde stoffer, herunder på gadeplan, har som  

 anført under pkt. 1 i den senere tid givet anledning til betydelige problemer  

 forskellige steder i landet.
Handlen foregår en del steder helt åbenlyst på  

 gader og pladser, hvor også tilfældige forbipasserende bliver tilbudt at købe  

 narkotika, eller i værtshuse og på diskoteker.
Andre steder har  

 narkotikahandlere indrettet »salgssteder« i lejligheder, hvor  

 køberne indfinder sig, eventuelt efter, at kontakten er etableret på gaden.  

 Denne kriminalitet er meget krænkende for befolkningens retsbevidsthed, og  

 den fører til stor utryghed og mange gener for beboerne i de områder, hvor  

 handlen foregår.
For at imødegå denne kriminalitet er der efter Justitsministeriets  

 opfattelse behov for strengere straffe ved gentagen handel med hårde  

 stoffer, selv om de enkelte handler kun angår små mængder narkotika.
Det  

 gælder, uanset om handlen foregår på gader og pladser, værtshuse eller  

 diskoteker eller fra private lejligheder eller lignende.
Erfaringen viser, at  

 narkotikahandlerne har indrettet sig således, at de kun har forholdsvis små  

 mængder narkotika på sig, for det tilfælde, at de anholdes og visiteres.
De  

 pågældende skal naturligvis kun straffes i det omfang, der under en  

 straffesag kan føres bevis for narkotikahandel.
Strafudmålingspraksis bør  

 imidlertid fremover i højere grad markere en afstandtagen fra den  

 systematiske handel med hårde stoffer ved en mere markant strafskærpelse ved  

 gentagne handler.
 Uanset, at der verserer en lang række straffesager ved Københavns Byret,  

 jf. ovenfor under pkt. 2.3., hvor anklagemyndigheden vil påstå en vis  

 skærpelse af straffene, finder Justitsministeriet det rigtigt, at Folketinget  

 får lejlighed til at tage stilling til det fremtidige strafniveau i sager af  

 denne karakter.
 Justitsministeriet har i den forbindelse overvejet, om der er behov for en  

 forhøjelse af den øvre strafferamme på 2 år i lov om euforiserende stoffer  

 eller - alternativt - en ændring af afgrænsningen mellem lov om euforiserende  

 stoffer og straffelovens § 191.
 Det er imidlertid efter Justitsministeriets opfattelse ikke nødvendigt  

 eller hensigtsmæssigt med sådanne ændringer, når der alene tilsigtes en  

 strafskærpelse med hensyn til den nævnte handel med små mængder narkotika.  

 Denne virkning opnås bedst ved en bestemmelse målrettet mod netop denne form  

 for narkotikahandel, frem for f.eks. en generel forhøjelse af den øvre  

 strafferamme i lov om euforiserende stoffer fra 2 års fængsel til 3 års  

 fængsel.
Det kan i den forbindelse fremhæves, at i tilfælde, hvor der bliver tale  

 om udmåling af en straf på mere end 4-6 måneders fængsel, vil forholdet -  

 hvis der er tale om hårde stoffer - typisk blive henført under straffelovens  

 § 191, der som anført ovenfor under pkt. 2.1. har en strafferamme på op til 6  

 eller 10 års fængsel.
Der er derfor ikke behov for et højere strafmaksimum  

 end 2 år i lov om euforiserende stoffer.
Tværtimod vil en sådan ændring kunne  

 have den virkning, at flere forhold ville blive henført under lov om  

 euforiserende stoffer i stedet for under straffeloven.
 Justitsministeriet foreslår derfor, at det ved en ny  

 strafskærpelsesbestemmelse i lov om euforiserende stoffer fastslås, at det  

 ved strafudmålingen skal betragtes som en betydeligt skærpende omstændighed,  

 at der er tale om gentagne tilfælde af salg af et særligt farligt eller  

 skadeligt stof.
Bestemmelsen skal finde anvendelse, både hvor den pågældende tidligere er  

 dømt for handel med hårde stoffer, og hvor der foreligger flere forhold til  

 samtidig pådømmelse.
Bestemmelsen skal endvidere omfatte ikke blot tilfælde  

 af gennemførte salg, men også besiddelse med henblik på salg.
3.2. De personer, der dømmes for salg af mindre mængder narkotika,  

 er for en dels vedkommende selv narkomaner, der gennem narkotikahandel tjener  

 penge til at finansiere deres eget narkotikaforbrug.
Som et led i den  

 forstærkede indsats mod narkotikahandel på gadeplan m.v., vil  

 Justitsministeriet derfor tage initiativ til, at der fremover kan tilbydes  

 personer, der idømmes lidt længere frihedsstraffe for narkotikahandel,  

 mulighed for at indlede relevant behandling mod narkotikamisbrug under  

 afsoningen.
 Den nærmere udformning af behandlingstilbudene vil ske i et samarbejde med  

 kriminalforsorgen og Socialministeriet.
 3.3. Idet der ved »en handel« forstås salg - eller  

 besiddelse med henblik på salg - af en salgspakke bestående af fra 0,01 gram  

 til 0,2 gram heroin eller kokain, kan den tilsigtede skærpelse af  

 strafudmålingen i denne type sager beskrives således:
Med hensyn til 1. gangstilfælde forudsættes det, at blot 5-10  

 handler som udgangspunkt vil udløse en straf på 30-60 dages fængsel  

 mod 10-14 dages hæfte i dag.
Mere end 10 handler bør som udgangspunkt udløse  

 en straf på 3 måneders fængsel mod 10-14 dages hæfte i dag.
Det forudsættes endvidere, at straffen i 2. gangstilfælde ved blot  

 3 handler som udgangspunkt skal være 3 måneders fængsel.
Er der tale om mere  

 end 3 handler, fastsættes en forholdsmæssig strengere straf.
Hvor  

 normalstraffen i 2. gangstilfælde i dag er 10-30 dages hæfte eller fængsel,  

 vil forslaget således indebære mindst en tredobling af straffen .
 Har den pågældende to eller flere tidligere domme for  

 narkotikahandel bag sig, forudsættes det, at straffen ved ny  

 narkotikakriminalitet fastsættes til mere end 3 måneders fængsel .  

 Hvor meget mere end 3 måneders fængsel, der kommer på tale, vil bl.a. afhænge  

 af, hvor mange handler den aktuelle sag omfatter.
For andre hårde stoffer end heroin eller kokain - f.eks. amfetamin eller  

 ecstacy - forudsættes straffen fastsat med udgangspunkt i de nævnte  

 retningslinier efter stoffernes relative farlighed.
Inden for det område, som  

 lovforslaget omfatter, forudsættes således ingen ændringer i det indbyrdes  

 forhold mellem straffene for handel med forskellige typer af hårde stoffer.
 Det er imidlertid ikke hensigten med dette lovforslag at ændre  

 strafudmålingen for andre typer overtrædelser af lov om euforiserende stoffer  

 eller straffelovens § 191. Det forudsættes således, at strafskærpelsen i  

 sager om gentagen handel med små mængder hårde stoffer ikke får afledede  

 virkninger over for hverken mildere lovovertrædelser (f.eks. besiddelse til  

 eget forbrug) eller grovere lovovertrædelser (f.eks. indsmugling eller handel  

 med større mængder narkotika).
3.4. Det forhold, at der efter de ovenfor under pkt. 3.3. anførte  

 retningslinier ved fastsættelsen af straffen tages hensyn til antallet af  

 handler, indebærer ikke, at politiet skal observere mistænkte over en længere  

 periode med henblik på at samle beviser for et stort antal handler, inden  

 sagen indbringes for retten.
Det er derimod hensigten, at politiet skal kunne  

 gribe ind med det samme, når der konstateres handel med selv små mængder  

 hårde stoffer.
Forslaget forudsættes således i overensstemmelse med det under  

 pkt. 3.3. anførte at indebære, at straffen i gentagelsestilfælde (ved anden  

 eller tredje dom) fastsættes til 3-6 måneders fængsel selv ved få handler.
 Det forudsættes endvidere, at politiet begærer de sigtede  

 narkotikahandlere varetægtsfængslet, når betingelserne herfor er opfyldt, jf.  

 herved Østre Landsrets kendelser af 19. september 1996, som er omtalt ovenfor  

 under pkt. 2.3.
 4. Lovforslagets økonomiske og administrative konsekvenser m.v.
 Forslaget om en væsentlig skærpelse af strafniveauet ved gentagen handel  

 med hårde stoffer vil medføre en forøgelse af strafmassen.
Det er behæftet med stor usikkerhed at vurdere omfanget af denne  

 forøgelse.
Hvis udgangspunktet tages i et uændret antal domfældelser for  

 overtrædelse af lov om euforiserende stoffer, vil forslaget således - i hvert  

 fald på kort sigt - medføre et betydeligt øget pladsbehov i  

 kriminalforsorgens institutioner.
Efter en beregning på basis af statistikken  

 vedrørende domfældelser for overtrædelse af lov om euforiserende stoffer i  

 1994 skønner kriminalforsorgen således, at forslaget vil medføre en øget  

 strafmasse svarende til noget over 50 pladser.
En sådan strafmasse skønnes,  

 hvis den afsones i en åben institution med almindelige afsoningspladser, at  

 indebære merudgifter til engangsomkostninger til anlæg på 20 mio. kr. og  

 driftsudgifter på 16 mio. kr. årligt.
En intensiveret politimæssig indsats og den foreslåede strafskærpelse må  

 imidlertid antages at ville medføre et ændret kriminalitetsmønster på dette  

 område.
Det er således ikke realistisk fuldt ud at basere en beregning af det  

 øgede pladsbehov på det eksisterende kriminalitetsmønster.
På nuværende  

 tidspunkt er det ikke muligt nærmere at angive den fremtidige udvikling i  

 kriminalitetsmønsteret og dermed udviklingen i strafmassen.
 Herudover stilles der forslag om øget behandling til domfældte narkomaner.  

 Det bemærkes i den forbindelse, at den øgede afsoningskapacitet, der er  

 beskrevet nedenfor, vil blive etableret i form af  

 kontraktsfængselsafdelinger, hvorved kriminalforsorgens handleplan mod narko  

 i fængslerne kan følges op.
Det er således behæftet med stor usikkerhed at vurdere forslagets  

 ressourcemæssige konsekvenser for kriminalforsorgen i de kommende år.
Det  

 skønnes foreløbigt, at det vil være forsvarligt at lægge til grund, at  

 forslaget umiddelbart i 1997 vil medføre behov for yderligere 30  

 afsoningspladser.
Ved etablering af disse afsoningspladser som henholdsvis en  

 lukket og en åben kontraktsfængselsafdeling (narkofri) vil merudgifterne for  

 kriminalforsorgen udgøre 8 mio. kr. i engangsudgifter til anlæg og 13 mio.  

 kr. i årlige driftsudgifter, heraf 10 mio. kr. i lønsum.
Da  

 kriminalforsorgens belægningsprocent i forvejen er høj - bl.a. som følge af  

 strafskærpelser på visse andre områder - er det centralt, at der medio 1997  

 kan ske en vurdering af ressourcebehovet i lyset af indhøstede erfaringer,  

 samt at lovforslagets langsigtede konsekvenser også kan indgå ved  

 fastsættelsen af Justitsministeriets bevillingsmæssige rammer i de følgende  

 år.
 Lovforslaget har ingen miljømæssige eller erhvervsøkonomiske konsekvenser  

 og indeholder ikke EU-retlige aspekter.
5. Orientering om lovforslaget Lovforslaget er samtidig med fremsættelsen sendt til:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Det Danske Center for  

 Menneskerettigheder og Nævnet for Etnisk Ligestilling.
Bemærkninger til lovforslagets enkelte bestemmelser I bilaget til lovforslaget er de foreslåede bestemmelser sammenholdt med  

 de gældende regler.
Til § 1 Til nr. 1 Ved den foreslåede ændring af § 3 i lov om euforiserende stoffer tilsigtes  

 en generel og meget betydelig skærpelse af strafudmålingen for gentagen  

 handel med små mængder hårde stoffer, herunder på gadeplan, jf. nærmere pkt.  

 3.3. i de almindelige bemærkninger til lovforslaget.
 Ved gentagne tilfælde af salg forstås ikke alene tilfælde, hvor den  

 tiltalte tidligere er dømt for handel med hårde stoffer (egentlig  

 gentagelsesvirkning), men også tilfælde, hvor der foreligger flere forhold  

 til samtidig pådømmelse (sammenstød af forbrydelser). Det er således ikke en  

 forudsætning for anvendelse af bestemmelsen, at betingelserne i straffelovens  

 § 81 om den egentlige gentagelsesvirkning er opfyldt.
 Bestemmelsen omfatter ikke blot tilfælde af gennemførte salg , men  

 også besiddelse med henblik på salg, jf. herved straffelovens § 21 om forsøg.  

 Begrebet salg omfatter i denne sammenhæng ikke alene overdragelse mod kontant  

 betaling, men også bytte af narkotika med varer eller tjenesteydelser.
Begrebet »et særligt farligt eller skadeligt stof«  

 anvendes også i straffelovens § 191, stk. 1, 2. pkt.
Herved forstås hårde  

 stoffer som f.eks. heroin og kokain, jf.
Folketingstidende 1974/75 (2.  

 samling), Tillæg A, sp. 1621, men ikke hash.
Som særligt farlige eller  

 skadelige stoffer anses i praksis også f.eks. amfetamin eller ecstacy.
Til nr. 2 Ophævelsen af § 3, stk. 3, i lov om euforiserende stoffer er en tilpasning  

 som følge af ændringer i retsplejeloven, der har gjort bestemmelsen  

 overflødig.
Det nugældende § 3, stk. 3, 1. pkt., fastslår, at sager om overtrædelse af  

 lov om euforiserende stoffer skal behandles som politisager.
Sondringen  

 mellem politisager og statsadvokatsager blev imidlertid opgivet ved lov nr.  

 385 af 20. maj 1992, og adgangen til at påtale lovovertrædelser tilkommer nu  

 i almindelighed politimesteren.
Det nugældende § 3, stk. 3, 2. pkt., fastslår, at ransagning og  

 beslaglæggelse kan anvendes i samme omfang som i statsadvokatsager.
Efter de  

 nugældende bestemmelser i retsplejeloven afhænger adgangen til at anvende de  

 nævnte efterforskningsskridt af strafferammen for lovovertrædelsen.
Med en  

 strafferamme i lov om euforiserende stoffer, hvorefter der kan idømmes bøde,  

 hæfte eller fængsel indtil 2 år, er kriminalitetskravet for ransagning og  

 beslaglæggelse opfyldt, og bestemmelsen er således uden betydning.
Til § 2 Henset til lovændringens karakter foreslås det, at loven træder i kraft  

 dagen efter bekendtgørelsen.
 Loven finder efter almindelige principper, jf. herved straffelovens § 3,  

 alene anvendelse på lovovertrædelser, der begås efter lovens ikrafttræden.  

 Når en sådan lovovertrædelse skal pådømmes ved domstolene, skal der  

 imidlertid som skærpende omstændighed lægges vægt på tidligere domme for  

 narkotikahandel, uanset om de er afsagt efter de før ikrafttrædelsen af denne  

 lov gældende regler.
Til § 3 Bestemmelsen fastsætter lovens territoriale gyldighedsområde.
Den  

 indebærer, at loven ikke gælder for Færøerne og Grønland.
Loven kan dog  

 sættes i kraft for Færøerne og Grønland ved kongelig anordning.
Skriftlig fremsættelse Justitsministeren (Bjørn Westh):
 Hermed tillader jeg mig for det høje Ting at fremsætte:
 Forslag til lov om ændring af lov om euforiserende stoffer.  

 (Strafskærpelse ved gentagen handel med hårde stoffer).
(Lovforslag nr.
L 23).
 Formålet med lovforslaget er at gennemføre en væsentlig skærpelse af  

 strafniveauet ved gentagen handel med små mængder hårde stoffer, herunder på  

 gadeplan.
Denne handel har i den senere tid navnlig givet anledning til betydelige  

 problemer i København (ikke mindst på Vesterbro) og i de større byer i  

 provinsen.
Der er typisk tale om handel med heroin og kokain, men der  

 forekommer også handel med f.eks. amfetamin og ecstacy.
Handlen foregår en del steder helt åbenlyst på gader og pladser, hvor også  

 tilfældige forbipasserende bliver tilbudt at købe narkotika, eller i  

 værtshuse og på diskoteker.
Andre steder har narkotikahandlere indrettet  

 »salgssteder« i lejligheder, hvor køberne indfinder sig, eventuelt  

 efter, at kontakten er etableret på gaden.
Denne kriminalitet er meget  

 krænkende for befolkningens retsbevidsthed, og den fører til stor utryghed og  

 mange gener for beboerne i de områder, hvor handlen foregår.
For at imødegå denne kriminalitet er der efter regeringens opfattelse  

 behov for strengere straffe ved gentagen handel med hårde stoffer, selv om de  

 enkelte handler kun angår små mængder narkotika.
Det gælder, uanset om  

 handlen foregår på gader og pladser, værtshuse eller diskoteker eller fra  

 private lejligheder eller lignende.
Erfaringen viser, at narkotikahandlerne  

 har indrettet sig således, at dekun har forholdsvis små mængder narkotika på  

 sig for det tilfælde, at de anholdes og visiteres.
Strafudmålingspraksis bør  

 imidlertid fremover i højere grad markere en afstandtagen fra den  

 systematiske handel med hårde stoffer ved en mere markant strafskærpelse ved  

 gentagne handler.
Det foreslås derfor, at det ved en ny strafskærpelsesbestemmelse i lov om  

 euforiserende stoffer fastslås, at det ved strafudmålingen skal betragtes som  

 en betydeligt skærpende omstændighed, at der er tale om gentagne tilfælde af  

 salg af et særligt farligt eller skadeligt stof.
Herved forstås f.eks.  

 heroin, kokain, amfetamin eller ecstacy, men ikke hash.
 Medmindre der er tale om et begrænset antal handler, skal der efter  

 forslaget idømmes flere måneders ubetinget fængsel i gentagelsestilfælde.
 Uanset at der for tiden verserer en lang række straffesager ved Københavns  

 Byret, hvor anklagemyndigheden vil påstå en vis skærpelse af straffene,  

 finder jeg det rigtigt, at Folketinget får lejlighed til at tage stilling til  

 det fremtidige strafniveau i sager af denne karakter.
De personer, der dømmes for salg af mindre mængder narkotika, er for en  

 dels vedkommende selv narkomaner, der gennem narkotikahandel tjener penge til  

 at finansiere deres eget narkotikaforbrug.
Som et led i den forstærkede  

 indsats mod narkotikahandel på gadeplan m.v., vil Justitsministeriet derfor  

 tage initiativ til, at der fremover kan tilbydes personer, der idømmes lidt  

 længere frihedsstraffe for narkotikahandel, mulighed for at indlede relevant  

 behandling mod narkotikamisbrug under afsoningen.
 I forslaget nævnes det endvidere, at de afsoningspladser, som lovforslaget  

 nødvendiggør, vil kunne etableres som narkofri kontraktsfængselsafdelinger.
 Endelig bemærkes, at selv om loven om euforiserende stoffer henhører under  

 sundhedsministeren, fremsættes dette lovforslag, som alene vedrører lovens  

 strafbestemmelse, af justitsministeren.
 Idet jeg i øvrigt henviser til lovforslaget og de ledsagende bemærkninger,  

 skal jeg herved anbefale forslaget til det høje Tings velvillige behandling.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov om euforiserende stoffer, jf. lovbekendtgørelse nr. 391 af 21. juli  

 1969, som ændret ved § 1 i lov nr. 296 af 9. juni 1971 og § 2 i lov nr. 160  

 af 28. april 1982, foretages følgende ændringer:
 1. I § 3 indsættes efter stk. 1 som nyt stykke:
» Stk. 2. Ved straffens udmåling skal det betragtes som en  

 betydeligt skærpende omstændighed, at der er tale om gentagne tilfælde af  

 salg af et særligt farligt eller skadeligt stof.« Stk. 2 bliver herefter stk. 3.
 2. § 3, stk. 3 , ophæves.
» § 3. Overtrædelse af denne lov eller de i medfør af den  

 udfærdigede forskrifter straffes med bøde, hæfte eller fængsel indtil 2 år.  

 På samme måde straffes den, der ved meddelelse af urigtige eller vildledende  

 oplysninger eller ved svigagtig fortielse opnår eller søger at opnå  

 tilladelse i henhold til loven eller forskrifterne, eller som handler i strid  

 med vilkår for en given tilladelse.
På samme måde straffes endvidere den, der  

 ved henvendelse om en recept eller rekvisition på et af de i § 2 eller 2 a,  

 jfr. § 2, omhandlede stoffer eller om anden ordination af stoffet giver  

 urigtig skriftlig oplysning om sit navn, sin bopæl eller sin stilling.
 Stk. 2. Med samme straf som anført i stk. 1 straffes den, som  

 forsætligt modtager eller skaffer sig eller andre del i en vinding, der er  

 erhvervet ved en af de i stk. 1, 1. pkt., omfattet lovovertrædelse, samt den,  

 som ved opbevaring, transport, hjælp til afhændelse eller på lignende måde  

 forsætligt virker til at sikre en anden udbyttet af en sådan overtrædelse.
Stk. 3. Sagerne behandles som politisager.
De retsmidler, der er  

 nævnt i retsplejelovens kapitel 72 og 73, finder anvendelse i samme omfang  

 som i statsadvokatsager.
