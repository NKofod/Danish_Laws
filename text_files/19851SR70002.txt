Nr BR 2 Beretning om eventuel påbegyndelse af et kampvognsspor gennem Slagelse  

 Lystskov   

 Nr 70002 1985-86, 1. samling Blad nr 379 Afgivet af forsvarsudvalget Afgivet: 19851212 Udvalget har drøftet sagen i nogle møder.
Et flertal (socialdemokratiets, socialistisk folkepartis og det radikale venstres medlemmer af udvalget) opfordrer forsvarsministeren til at undlade at påbegynde kampvognssporet gennem Slagelse Lystskov, før den igangværende retssag er afsluttet.
Venstresocialisterne, der i udvalget er repræsenteret ved en stedfortræder, kan støtte denne opfordring.
Et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) udtaler, at man ikke kan gå ind for, at anlægsarbejdet til det af forsvarsministeriet planlagte kampvognsspor i Slagelse Lystskov udskydes, indtil udfaldet af det civile søgsmål, som Slagelse kommune har anlagt, er kendt.
Som begrundelse herfor understreges, at den ret, borgerne i Slagelse har til at benytte Slagelse Lystskov i henhold til en servitut af 21. september 1841, kun i ringe grad bliver beskåret af kampvognssporets anlæg, idet kun ca. 10 pct. af skoven, i øvrigt en del af skoven, der hidtil har været vanskelig tilgængelig, bliver berørt af anlægget, og idet det ved anlæg af vej- og stiovergange sikres, at publikum kan færdes i den pågældende del af skoven.
Såvel fogeden i Slagelse som østre landsret, hvortil fogedrettens kendelse blev kæret, har afvist kommunens begæring om fogedforbud.
Begge retter lagde til grund, at anlæggelsen af kampvognssporet ikke kunne antages at berøre Slagelse kommunes indbyggeres ret til færdsel og ophold i skoven på nogen nævneværdig måde.
Siden 1973 har det været planen, at det lejede areal af Slagelse Lystskov sammen med andre skovarealer skulle opveje en reduktion af den oprindelig planlagte ekspropriation af arealer til en øvelsesplads af passende størrelse for kampvognsuddannelsen ved Antvorskov kaserne.
Det indgåede forsvarsforlig af juni 1984 stiller udvidede krav til uddannelsen af pansrede enheder.
Hertil kommer, at Antvorskov kaserne vil komme til at bære en væsentlig del af den forøgelse af mønstringer af pansrede enheder, der er omfattet af forliget.
En ændring eller udskydelse af projektet for et kampvognsspor i Slagelse Lystskov vil medføre så stærkt forringede muligheder for uddannelsen af kampvognsenheder, at øvelsespladsen ved Antvorskov Kaserne stærkt får reduceret sin øvelsesmæssige værdi.
Mindretallet mener derfor, at det er en ubetinget forudsætning for gennemførelsen af en forsvarlig og hensigtsmæssig uddannelse af pansrede enheder, at kampvognssporet etableres som planlagt og uden at afvente udfaldet af søgsmålet mod forsvarsministeriet.
 P.u.v.
