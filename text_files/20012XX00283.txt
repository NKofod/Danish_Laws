Skriftlig fremsættelse (17. april  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om fremskaffelse af humant blod til  

 lægemiddelformål m.v. (blodforsyningsloven).
(Lovforslag nr.
L 201).
 Lovforslaget indebærer en ophævelse af Statens  

 Serum Instituts eneret til at forsyne de offentlige sygehuse med  

 blodprodukter, idet det nuværende krav om, at sygehusene kun må  

 anvende produkter fremstillet eller fremskaffet af Seruminstituttet, efter  

 forslaget bortfalder   samtidigt bibeholdes grundlaget for den velfungerende  

 danske donorordning.
Med lovforslaget ophæves den gældende blodlov  

 (lov nr. 465 af 10. juni 1997 om fremskaffelse og anvendelse af humant blod  

 og blodprodukter til lægemiddelformål m.v. med senere  

 ændringer), der efter lovens § 10 skal revideres i indeværende  

 folketingssamling.
Da lovforslagets bestemmelser imidlertid i høj grad  

 viderefører bestemmelser i den gældende blodlov, er det mest  

 markante ved forslaget i realiteten de bestemmelser, som bortfalder.
 Med regeringens forslag:
 Bibeholdes kravet om, at donorer skal være frivillige og  

 ubetalte og kun må tappes af offentlige blodbanker.
 Fastsættes krav om, at tapning af blod som hovedregel kun  

 må foregå med sigte på anvendelse i patientbehandlingen i  

 Danmark   samtidigt ophæves eksportforbuddet for blod og  

 blodprodukter.
 Bibeholdes kravet om, at amterne skal støtte  

 donororganisationernes virksomhed.
 Ophæves Seruminstituttets eneret på fremstilling og  

 fremskaffelse af blodprodukter (lægemidler fremstillet på basis  

 af blodplasma) til de offentlige sygehuse.
 Ophæves amternes pligt til at levere blodplasma til  

 Seruminstituttet.
 Amtsrådsforeningen har over for regeringen  

 tilkendegivet, at man er indstillet på at indføre en ordning med  

 licitation over oparbejdningen af sygehusenes indsamlede plasma til  

 blodprodukter.
Det danske samfund skylder donorerne og blodgaven respekt.  

 Dette indebærer efter regeringens opfattelse bl.a., at man søger  

 at nyttiggøre det donerede blod så optimalt som muligt   dvs. at  

 blodet bliver til gavn for så mange som muligt.
Det er regeringens  

 vurdering, at lovforslaget i kombination med Amtsrådsforeningens  

 tilkendegivelse på bedste vis viser den fornødne respekt for  

 donorerne og blodgaven.
Med henblik på at indrømme Seruminstituttet  

 mulighed for at omstille sig til den ændrede regulering, samt med  

 henblik på at indrømme amterne og H:S den fornødne tid  

 til at etablere en licitationsordning, foreslås det, at indenrigs- og  

 sundhedsministeren bemyndiges til at fastsætte tidspunktet for lovens  

 ikrafttræden.
Efter forslaget skal loven dog senest træde i kraft  

 1. januar 2004.
 Lovforslaget vurderes ikke at have sundhedsfaglige eller  

 miljømæssige konsekvenser.
Lovforslaget vil indebære, at andre virksomheder end  

 Seruminstituttet får adgang til på markedsvilkår at  

 fremstille/forhandle blodprodukter til sygehusene.
Den omsætning, der  

 herved vil kunne overgå til private virksomheder, beløber sig  

 til ca. 65 mio. kr. årligt.
Det bemærkes, at lovforslaget ikke  

 afskærer Seruminstituttet fra   på samme vilkår som andre  

 virksomheder   at byde i forbindelse med en licitation.
Både EU-kommissionen og en række  

 internationale blodproduktproducenter har tilkendegivet, at de finder den  

 nuværende konstruktion for forsyningen med blodprodukter i strid med  

 EU-traktaten.
Lovforslag vil efter regeringens opfattelse imødekomme  

 Kommissionens og de øvrige sagsøgeres synspunkter.
Seruminstituttets produktion af blodprodukter har i  

 årevis været en underskudsforretning, og det forudsætter en  

 optimistisk prognose for at tro, at dette ændrer sig markant.
En  

 uændret videreførelse af produktionen på Seruminstituttet  

 vil inden for en kort årrække kræve investeringer på  

 ca. 110 mio. kr.
Det er næppe realistisk, at denne investering vil  

 kunne afdrages over driften.
Hertil kommer, at den EU-retslige usikkerhed,  

 der er med hensyn Seruminstituttets monopolstilling, ligeledes sår  

 tvivl om rationaliteten i en sådan investering.
 En eventuel egentlig nedlæggelse af produktionen af  

 blodprodukter på Seruminstituttet vil have både  

 beskæftigelsesmæssige og økonomiske konsekvenser.  

 Konsekvenserne for det berørte personale og økonomien vil blive  

 søgt reduceret mest muligt i overgangsperioden frem til senest 1.  

 januar 2004.
 Den sene fremsættelse af forslaget skal ses i lyset  

 af blodområdets kompleksitet, som tidligere bl.a. har givet sig udtryk  

 i, at Folketinget 2 gange har udskudt en lovbunden revision af blodloven.  

 Regeringen har derfor forud for fremsættelsen af lovforslaget bl.a.  

 drøftet den fremtidige regulering af blodområdet med de  

 særlige "blodordførere" i Folketinget, bloddonorerne  

 og amterne.
