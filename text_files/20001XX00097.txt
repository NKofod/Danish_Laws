Skriftlig fremsættelse (10. november  

 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om bonus til elever i ungdomsuddannelse  

 med lønnet praktik.
(Lovforslag nr.
L 85).
 Som led i finanslovsforhandlingerne om finanslovsforslaget  

 for 2001 har regeringen, SF og Enhedslisten indgået en aftale om bonus  

 til elever i lønnet praktik.
Bonus indføres fra 2001 til elever over 18  

 år, som er under uddannelse i en erhvervsrettet ungdomsuddannelse med  

 lønnet praktik.
Elever, for hvilke arbejdsgiveren modtager voksensats  

 efter de regler, der er fastsat af bestyrelsen for Arbejdsgivernes  

 Elevrefusion i forbindelse med udbetaling af lønrefusion, er ikke  

 omfattet af ordningen.
Bonus kan højst udgøre 1.000 kr.  

 årligt før skat.
Bonus svarer efter skat for eleverne omtrent  

 til virkningen af det uændrede personfradrag fra 2000 til 2001.
Bonus optjenes i det antal måneder i det  

 forudgående år, hvor eleven har været under uddannelse i en  

 erhvervsrettet ungdomsuddannelse.
Bonus udgør 83,33 kr. pr.  

 måned og udbetales første gang i juni 2001.
 Med lovforslaget sikres hjemmel til udbetaling af bonus  

 samt hjemmel til at indhente de nødvendige oplysninger til  

 administration af ordningen.
 Staten afholder udgiften til bonus.
Der forventes udbetalt bonus til 86.000 årselever  

 med en årlig udgift på 86 mio. kr.
Bonusbeløbet er  

 skattepligtigt.
Bonusordningen skal administreres af Arbejdsgivernes  

 Elevrefusion.
 Loven træder i kraft den 1. januar 2001.
 Idet jeg i øvrigt henviser til forslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
