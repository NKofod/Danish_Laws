Betænkning afgivet af Udlændinge- og Integrationsudvalget den 22. marts 2022 Betænkning over Forslag til folketingsbeslutning om stop for tilbagesendelse af syriske flygtninge til farlige og usikre forhold (borgerforslag) [af Leif Lahn Jensen (S), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Ole Birk Olesen (LA), Susanne Zimmer (FG), Torsten Gejl (ALT), Jens Rohde (KD) og Aaja Chemnitz Larsen (IA)]:
1. Indstillinger Et flertal i udvalget (S, V, DF, KF og NB) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, RV, EL og FG) indstiller beslutningsforslaget til vedtagelse uændret.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget bakker op om myndighedernes anbefalinger, når de vurderer, at områder og lande er sikre nok at sende flygtninge tilbage til.
På denne baggrund stemmer Venstre imod forslaget.
Dansk Folkeparti Dansk Folkepartis medlemmer af udvalget konstaterer, at Flygtningenævnet siden december 2019 har vurderet, at den syriske hovedstad, Damaskus, og siden den omkransende provins, Rif Damaskus, har været sikker nok til, at flygtninge kan vende tilbage, hvis man ikke er personligt forfulgt.
Det er vigtigt at forstå, at midlertidigt ophold i Danmark betyder midlertidighed.
Forhaling af processen skal ikke medføre varigt ophold i Danmark.
For nylig var det fremme, at Flygtningenævnet omstøder 43 pct. af de afgørelser, hvor en syrer har mistet sit asylgrundlag i Danmark. 57 pct. af syrerne får altså ikke omstødt deres sager.
I april 2021 kunne Avisendanmark.dk oplyse, at 140.000 syriske flygtninge i nærområderne er rejst hjem ad frivillighedens vej.
Det er altså også muligt for syriske flygtninge i Danmark at vende hjem, hvis man ikke er personligt forfulgt, jf. udlændingelovens § 7, stk. 3, og det er mange flygtninge med midlertidig opholdstilladelse ikke.
Sagerne afgøres af Udlændingestyrelsen og Flygtningenævnet.
Danmark yder rundhåndet støtte til repatriering til de flygtninge, der frivilligt ønsker at rejse hjem.
I marts 2021 kunne Udlændinge- og Integrationsministeriet oplyse, at 137 syrere i 2020 vendte hjem frivilligt med økonomisk støtte via repatrieringsordningen. Året før var tallet 100. Mange flere syriske flygtninge burde søge den hjælp og rejse hjem.
Det er grundlaget for dansk udlændingepolitik, at flygtninge kun tilbydes beskyttelse, så længe de har brug for beskyttelse.
Flygtninge skal rejse hjem, når de ikke længere har krav på beskyttelse.
Det gælder også syriske flygtninge.
3. Udvalgsarbejdet Beslutningsforslaget blev fremsat den 17. november 2021 og var til 1. behandling den 17. december 2021. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) fmd.
Christian Rabjerg Madsen (S) Leif Lahn Jensen (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Peder Hvelplund (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Birgitte Bergman (KF) Mette Thiesen (NB) Carsten Kissmeyer (V) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
