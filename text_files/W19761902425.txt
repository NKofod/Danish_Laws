 Udtalt, at der ikke kunne tillægges en mellem en kommune og en moder  

 indgået generel aftale om tilbageholdelse af børnetilskud til dækning af  

 skattegæld nogen retsvirkning, og at kommunen derfor skulle udbetale  

 børnetilskud for perioden fra aftalens indgåelse.
 En kvinde indankede en af et amt truffet afgørelse, hvorefter det ikke  

 kunne pålægges et socialt udvalg at udbetale børnetilskud til hende for  

 perioden januar kvartal 1971 til januar kvartal 1975.
 Kommunen havde oplyst, at ægtefællen i begyndelsen af 1971 meddelte, at  

 han var villig til at lade børnetilskud modregne i skattegælden.
Kvinden havde herefter afgivet en udateret erklæring ifølge hvis ordlyd  

 hun gav tilladelse til, at kommunen tilbageholdt de hende hvert kvartal  

 tilkommende børnetilskud til dækning af skattegæld, indtil hun og hendes mand  

 intet skyldte, hverken i tilbageholdt A- skat, B-skat eller ejendomsskatter.
Ifølge erklæringen var denne ikke på  

 nogen anden måde begrænset end i denne nævnt.
 I anken til amtet var der henvist til, at børnetilskuddet efter  

 børnetilskudslovens § 14 tilkommer barnet samt til socialministeriets  

 cirkulære nr. 141 af 8 juli 1969, pkt. 18, hvorefter børnetilskuddet ikke kan  

 modregnes i forældrenes skat eller gøres til genstand for retsforfølgning af  

 krav mod forældrene.
Amtet havde ikke fundet, at moderen på tidspunktet for klagen til amtet  

 kunne påberåbe sig, at modregningen, som blev foretaget i perioden fra januar  

 kvartal 1971 til januar kvartal 1975 havde været ugyldig som følge af, at der  

 var tale om en generel tilladelse til at modregne i endnu ikke forfaldne  

 børnetilskud.
Amtet havde lagt vægt på, at moderen hverken før eller efter,  

 at børnetilskuddet forfaldt, havde protesteret mod den skete modregning.
 Ankestyrelsen fandt, at der ikke kunne tillægges den indgåede generelle  

 aftale om tilbageholdelse af børnetilskud til dækning af skattegæld nogen  

 retsvirkning, jfr. børnetilskudslovens § 14, sammenholdt med  

 socialministeriets cirkulære af 8. juli 1969 pkt. 18.
 Ankestyrelsen fandt derfor, at det af kommunen i perioden januar kvartal  

 1971 til januar kvartal 1975 tilbagebeholdte børnetilskud ville være at  

 udbetale til moderen.
