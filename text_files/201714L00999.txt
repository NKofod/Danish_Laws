Betænkning afgivet af Sundheds- og Ældreudvalget den 15. maj 2018 Betænkning over Forslag til lov om ændring af sundhedsloven, lægemiddelloven og lov om kliniske forsøg med lægemidler (Frit valg til genoptræning og gebyrlettelser for kliniske forsøg med lægemidler) [af sundhedsministeren (Ellen Trane Nørby)]:
1. Ændringsforslag Enhedslistens og Socialistisk Folkepartis medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 23. marts 2018 og var til 1. behandling den 19. april 2018. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og sundhedsministeren sendte den 12. januar 2018 dette udkast til udvalget, jf.
SUU alm. del  bilag 174. Den 23. marts 2018 sendte sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
KL, Lægeforeningen og fælles henvendelse fra: Ældre Sagen, Danske Handicaporganisationer, Kost og Ernæringsforbundet, Ergoterapeutforeningen og Danske Fysioterapeuter.
 Sundhedsministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 15 spørgsmål til sundhedsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL og SF) indstiller lovforslaget til vedtagelse uændret.
Flertallet vil stemme imod de stillede ændringsforslag.
Dansk Folkepartis medlemmer af udvalget glæder sig over, at der med lovforslaget gives borgerne den rettighed, at der kun må gå højst 7 dage, før en kommune skal tilbyde genoptræning.
Erfaringen viser, at det er vigtigt for den enkelte borger at komme i gang med genoptræning hurtigst muligt.
Desværre har kommunerne ikke været lige gode til at tilbyde hurtig genoptræning.
DF støtter lovforslaget, men har dog samtidig betænkeligheder ved, om de enkelte regioner kan leve op til at sikre, at alle borgere, der har brug for genoptræning, får en genoptræningsplan, når de udskrives fra behandlingsstedet.
DF forventer derfor, at ministeren sikrer dette i den videre behandling og implementering af forslaget, da det efter partiets vurdering ellers er svært for kommunerne at leve op til kravet.
I dag fokuseres hovedsagelig på genoptræning med afsæt i det fysiske.
Det er imidlertid vigtigt, at rehabilitering af det kognitive ikke glemmes.
Derfor forventer DF, at ministeren sikrer, at der kan indgås aftaler med private udbydere, som har tværfaglige kompetencer.
 DF vil følge området tæt og ser frem til, at vores borgere får en så god og effektiv genoptræning som muligt.
Et mindretal i udvalget (EL og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (EL og SF):
 1) Titlen affattes således:
»Forslag til Lov om ændring af lægemiddelloven og lov om kliniske forsøg med lægemidler (Gebyrlettelser for kliniske forsøg med lægemidler)« [Konsekvens af ændringsforslag nr. 2] Til § 1 2) Paragraffen udgår.
[Afgrænsning af lovforslaget] Bemærkninger Til nr. 1 Ændring i titlen som konsekvens af ændringsforslag nr. 2.
Til nr. 2 Det fremsatte lovforslag indeholder to dele, nemlig forslag om frit valg til genoptræning og styrket forskning i immunterapi, herunder gebyrlempelser for kliniske forsøg med lægemidler.
EL og SF er skeptiske over for den af ministeren præsenterede model om frit valg til genoptræning og frygter, at modellen vil skabe ulighed i forhold til tilbud om genoptræning, og at der ikke i fornødent omfang tages højde for komplekse genoptræningsforløb, ligesom partierne heller ikke mener, at ansvaret for valg af optimal genoptræning skal pålægges den enkelte patient.
 Med det foreslåede ændringsforslag kommer lovforslaget alene til vedrøre gebyrlempelser for kliniske forsøg med lægemidler, som er den del af det samlede forslag, som EL og SF er positive overfor.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
