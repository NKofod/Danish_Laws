Nr BTL 49 Betænkning over Forslag til lov om ændring af lov om fremgangsmåden ved  

 ekspropriation vedrørende fast ejendom   

 Nr L 49 1990-91, 2. samling Afgivet af Trafikudvalget Afgivet: 19910321 Udvalget har behandlet lovforslaget i en række møder og har herunder stillet spørgsmål til trafikministeren, som denne har besvaret skriftligt.
 Endvidere har udvalget modtaget en skriftlig henvendelse fra De Danske  

 Landboforeninger.
 Herefter indstiller udvalget lovforslaget til vedtagelse med  

 de af udvalget og trafikministeren stillede ændringsforslag.
 Udvalget ønsker i den forbindelse at anføre følgende:
Udvalget kan tilslutte sig, som foreslået i lovforslaget, afskaffelse af  

 brugen af anbefalet brev.
Et eventuelt svigt i den almindelige post, der  

 medfører, at erstatningskendelse ikke kommer modtageren i hænde, således at  

 en eventuel klage ikke kan indgives inden for den fastlagte klagefrist, vil  

 nemlig være en tilstrækkelig begrundelse for ministeren til at give  

 vedkommende en oprejsningsbevilling og få sagen genoptaget.
 For så vidt angår afskaffelsen af de erstatningsberettigedes ret til  

 betænkningstid vedrørende et forligsforslag fra ekspropriationskommissionen  

 henviser udvalget til det under nr. 1 anførte ændringsforslag, hvorved den  

 eksisterende procedure forenkles, men hvor den erstatningsberettigedes  

 mulighed for betænkningstid fastholdes.
 Endelig kan anføres, at udvalget kan tilslutte sig indførelsen af en  

 klagefrist på 6 måneder, idet udvalget lægger vægt på, at såfremt der efter  

 gennemførelsen af en ekspropriation opstår erstatningsspørgsmål, der ikke har  

 været behandlet af ekspropriationskommissionen, eller der indtræder  

 væsentlige ændringer i grundlaget for erstatningsfastsættelsen, kan  

 spørgsmålet herom efter begæring fremsat inden eet år efter, at  

 ekspropriationsanlægget er fuldendt, forelægges til prøvelse for  

 ekspropriationskommissionen med adgang til i givet fald at få sagen prøvet  

 ved domstolene, jf. bestemmelsen i den gældende lovs § 21.
Ændringsforslag Af udvalget:
Til § 1 1) Nr. 4 udgår.
 2) Nr. 5 affattes således:
 »5. I § 17, stk. 2, udgår ordene »i anbefalet  

 brev«.
 3) Nr. 6 udgår.
 4) I nr. 7 udgår ordene », der bliver stk. 4,».
 Af trafikministeren, tiltrådt af udvalget:
Til § 2 5) Paragraffen affattes således:
»§ 2 Loven træder i kraft den 1. juli 1991.« Bemærkninger Til nr. 1-4 Med ændringsforslagene opretholdes parternes mulighed for betænkningstid.
Til nr. 5 Af hensyn til den ændrede administration vil det være praktisk at give en  

 rimelig frist for lovens ikrafttrædelse.
