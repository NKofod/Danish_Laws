Bekendtgørelse om optagelse af lån m.v. og om strategi for finansiel risikostyring for institutioner for almengymnasiale uddannelser og almen voksenuddannelse, institutioner for erhvervsrettet uddannelse og institutioner for forberedende grunduddannelse I medfør af § 39 i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 1246 af 27. august 2020, § 25, stk. 2, i lov om institutioner for erhvervsrettet uddannelse, jf. lovbekendtgørelse nr. 1294 af 2. september 2020, og § 36, stk. 2, i lov om institutioner for forberedende grunduddannelse, jf. lovbekendtgørelse nr. 604 af 24. maj 2019, og efter forhandling med finansministeren, fastsættes efter bemyndigelse:
 § 1. Bekendtgørelsen omfatter følgende institutioner:
 1) Institutioner for almengymnasiale uddannelser og almen voksenuddannelse.
 2) Institutioner for erhvervsrettet uddannelse.
 3) Institutioner for forberedende grunduddannelse.
 § 2. Institutionen kan alene indgå aftaler om optagelse af de lån og finansielle instrumenter, der er omfattet af bilag 1.
 Stk. 2. Institutionen kan ikke optage lån eller indgå aftale om finansielle instrumenter i andet end danske kroner eller euro, jf. stk. 1.
 § 3. Institutionen kan ikke indgå aftaler om lån, hvor lånet er afdragsfrit i hele eller dele af lånets løbetid, jf. dog stk. 2-4.
 Stk. 2. Styrelsen for Undervisning og Kvalitet kan efter ansøgning fra institutionens bestyrelse godkende optagelse af lån med tidsbegrænset afdragsfrihed, som er begrundet i en økonomisk genopretning af institutionen eller i, at institutionen har et helt særligt investeringsbehov.
 Stk. 3. Ved behandling af ansøgning om afdragsfrihed begrundet i et helt særligt investeringsbehov lægger Styrelsen for Undervisning og Kvalitet vægt på følgende kriterier:
1) institutionen har en robust egenkapital, 2) institutionen har robuste driftsøkonomiske forhold, 3) institutionen afdrager på en væsentlig del af den samlede gæld, og 4) institutionen har udarbejdet en plan for den efterfølgende periode med afdrag.
 Stk. 4. Afdragsfrihed, jf. stk. 1, omfatter ikke kortvarig betalingshenstand, der svarer til almindeligt anvendte betalingsfrister, ved optagelse af lån samt ved køb af varer og tjenesteydelser, herunder bygge- og anlægsopgaver.
 § 4. Lån m.v., som institutionen indgår aftale om med en eller flere danske myndigheder, er ikke omfattet af § 2, stk. 1, og § 3, stk. 1.
§ 5. Institutionens bestyrelse skal senest den 1. juli 2021 have fastlagt en skriftlig strategi for institutionens finansielle risikostyring, som bestyrelsen og institutionen er forpligtet til at forvalte institutionens midler i overensstemmelse med.
Bestyrelsen skal senest hvert tredje år behandle og godkende strategien på ny.
 Stk. 2. Strategien efter stk. 1 skal følge de retningslinjer, som Styrelsen for Undervisning og Kvalitet fastlægger.
 Stk. 3. Ved revision af institutionens årsregnskab påser institutionens revisor, om institutionen har en skriftlig strategi for finansiel risikostyring, der er fastlagt i henhold til stk. 1 og 2, og om institutionen følger strategien.
 § 6. Bekendtgørelsen træder i kraft den 1. januar 2021.
Styrelsen for Undervisning og Kvalitet, den 14. december 2020 Julie Elm Vig AlbertsenDirektør / Ida Bjerre Bilag 1 Lån og finansielle instrumenter omfattet af bekendtgørelsens § 2.
 1. Fastforrentede bank- eller realkreditlån.
2. Variabelt forrentede bank- eller realkreditlån, herunder almindelige kassekreditter.
Aftaler om fast rente i mere end 5 år, skal til enhver tid kunne indfries til kurs 105 eller derunder i fastrenteperioden.
3. Variabelt forrentede bank- eller realkreditlån og variabelt forrentede lån ydet af andre långivere med fast renteloft i hele lånets løbetid eller hvor renteloft fastsættes flere gange i lånets løbetid.
Aftaler om renteloft i mere end 5 år, skal til enhver tid kunne indfries til kurs 105 eller derunder i renteloftperioden.
 4. Forhåndslån og byggekredit i forbindelse med finansiering af nybyggeri, ombygning, renovering m.v.
