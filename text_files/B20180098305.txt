Bekendtgørelse om Fiskeristyrelsens opgaver og beføjelser I medfør af § 110, stk. 3, i lov om fiskeri og fiskeopdræt (fiskeriloven), jf. lovbekendtgørelse nr. 764 af 19. juni 2017, § 11, stk. 1, i lov om Hav- og Fiskerifonden, jf. lovbekendtgørelse nr. 19 af 4. januar 2017, og tekstanmærkning nr. 106 ad 06.53.10 til § 6 og nr. 168 ad 06.52.51 til § 6 på finansloven for finansåret 2018 fastsættes:
Kapitel 1 Opgaver § 1. Fiskeristyrelsen er en styrelse under Udenrigsministeriet.
Styrelsen gennemfører Udenrigsministeriets erhvervspolitik inden for fiskeri.
 Stk. 2. Styrelsen er forvaltningsmyndighed og attesteringsmyndighed i Danmark for så vidt angår den Europæiske Hav- og Fiskerifond (EHFF).
 § 2. Fiskeristyrelsen varetager navnlig opgaver vedrørende:
 1) Administration af nationale støtteordninger inden for fiskeri- og akvakultursektoren og støtteordninger under den Europæiske Hav- og Fiskerifond, herunder udbetaling af tilskud, overvågning og kontrol.
 2) Tilsyn med produktionsafgiftsfonde på fiskeriområdet.
 3) Forvaltning af og kontrol på fiskeriområdet.
 4) Forvaltning af og kontrol på fiskeopdrætsområdet for så vidt angår opdræt af toskallede bløddyr (muslinger og østers), havhaver og kulturbanker.
 § 3. Fiskeristyrelsen bistår med forberedelse af lovforslag, forbereder og fastsætter administrative retsforskrifter, planer og programmer samt træffer afgørelser i konkrete sager i henhold til nationale regler og Den Europæiske Unions retsakter, som efter § 5 er tillagt direktøren for Fiskeristyrelsen.
 Stk. 2. Styrelsen genvurderer afgørelser og forbereder sager, der er påklaget til af Miljø- og Fødevareklagenævnet.
 Stk. 3. Styrelsen foretager notifikation over for EU-Kommissionen efter reglerne om notifikation af gennemførelse af EU-retsakter, om notifikation af statsstøtte og om notifikation efter informationsproceduredirektivet med hensyn til tekniske standarder og forskrifter.
 Stk. 4. Styrelsen deltager i behandlingen af EU-sager og internationale sager.
 § 4. Fiskeristyrelsen yder faglig rådgivning og anden bistand til ministeren for fiskeri og ligestilling og minister for nordisk samarbejde og andre offentlige myndigheder m.v.
 Stk. 2. Styrelsen udøver vejlednings- og informationsvirksomhed over for andre offentlige myndigheder, organisationer og private.
Kapitel 2 Beføjelser § 5. Beføjelser, der efter følgende love og tekstanmærkninger er tillagt ministeren for fiskeri og ligestilling og minister for nordisk samarbejde, udøves af direktøren for Fiskeristyrelsen, medmindre andet er fastsat i stk. 2-3, § 6 eller i den til enhver tid gældende bekendtgørelse om Fødevarestyrelsens varetagelse af visse opgaver i henhold til fiskeriloven:
 1) Fiskeriloven.
 2) Lov om Hav- og Fiskerifonden.
 3) Tekstanmærkning nr. 106 ad 06.53.10.10 og 06.53.10.30 til § 6 på finansloven for finansåret 2018.
 4) Tekstanmærkning nr. 168 ad 06.52.51 til § 6 på finansloven for finansåret 2018.
 Stk. 2. Beføjelserne efter lov om Hav- og Fiskerifonden udøves af erhvervsministeren for så vidt angår tilrettelæggelse og administration af politikken for tilskud til lokale fiskeriaktionsgrupper (FLAG), jf. kongelig resolution af 3. oktober 2011 vedrørende forretningernes fordeling mellem ministerierne.
 Stk. 3. Beføjelsen til at varetage administrationen af ordningen efter tekstanmærkning nr. 168 ad 06.52.51 til § 6 på finansloven for finansåret 2018 er henlagt til Fiskeafgiftsfonden, jf. bekendtgørelse nr. 898 af 29. juni 2017 om tilskudsordning for yngre fiskeres førstegangsetablering, dog således at beføjelserne til at fastsætte regler om betingelser for at opnå tilskud, ansøgning m.v. og administrationen af ordningen udøves af direktøren for Fiskeristyrelsen.
 § 6. Følgende beføjelser i de § 5 nævnte love og tekstanmærkninger, udøves dog fortsat af ministeren for fiskeri og ligestilling og minister for nordisk samarbejde:
 1) Beføjelserne til at henlægge opgaver til en myndighed under Udenrigsministeriet, efter forhandling til andre offentlige myndigheder eller institutioner og til private.
 2) Beføjelsen til at fastsætte regler om klageadgang, herunder om klagefrister, om en klages opsættende virkning, om adgangen til at genoptage en sag, efter at der er indgivet klage, og om at afgørelser ikke kan indbringes for højere administrativ myndighed.
 3) Beføjelsen til at fastsætte regler i medfør af fiskeriloven.
 4) Beføjelserne til at nedsætte udvalg, fastsætte forretningsorden og udpege udvalgenes formænd efter fiskerilovens kapitel 2.
 § 7. Ministeren kan bestemme, at beføjelser, der i henhold til § 5 udøves af direktøren for Fiskeristyrelsen, udøves af ministeren.
 Stk. 2. Ministeren kan give direktøren instruktioner vedrørende udøvelsen af de beføjelser, der er henlagt til direktøren.
Kapitel 3 Klage § 8. Afgørelser truffet af Fiskeristyrelsen kan i det omfang, det følger af lovene nævnt i § 5, stk. 1 og bekendtgørelser udstedt i medfør heraf, ikke påklages til ministeren for fiskeri og ligestilling og minister for nordisk samarbejde.
 Stk. 2. Afgørelser kan påklages til Miljø- og Fødevareklagenævnet i det omfang, dette er fastsat i lovgivningen.
 Stk. 3. For klager over afgørelser om tilskud til vandløbsrestaurering, der er truffet i medfør af lov om Hav- og Fiskerifonden efter indstilling fra Miljøstyrelsen, skal direktøren indhente en udtalelse fra Miljøstyrelsen, før klagen videresendes til Miljø- og Fødevareklagenævnet, medmindre klagen alene vedrører retlige spørgsmål.
 § 9. Følgende afgørelser kan påklages til Fiskeristyrelsen:
 1) Afgørelser truffet af bestyrelsen for en produktionsafgiftsfond i henhold til fiskeriloven.
 2) Afgørelser truffet af bestyrelsen for Fiskeafgiftsfonden i henhold til tekstanmærkning nr. 168 ad 06.52.51 til § 6 på finansloven for finansåret 2018, jf. den til enhver tid gældende bekendtgørelse om tilskudsordning for yngre fiskeres førstegangsetablering.
 Stk. 2. Styrelsens afgørelser i klagesager efter stk. 1, kan ikke påklages til anden administrativ myndighed.
 Stk. 3. Klage skal indgives skriftligt, inden fire uger efter afgørelsen er truffet.
Kapitel 4 Ikrafttræden § 10. Bekendtgørelsen træder i kraft den 1. juli 2018.
