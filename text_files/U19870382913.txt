På en kartonnagevirksomheds afdeling i Glostrup forekom i tiden 2.-17.  

 april 1986 overenskomststridige arbejdsnedlæggelser, og herefter et større  

 antal arbejdsnedlæggelser af kortere varighed samt temponedsættelser.
På  

 fællesmøder og forberedende møder i Arbejdsretten erkendte man fra  

 arbejderside, at aktionerne var overenskomststridige, således også på et  

 fællesmøde den 22. april 1986, men arbejdet blev ikke normaliseret den  

 følgende dag, hvorefter 5 chauffører blev hjemsendt uden løn uanset en  

 overenskomstbestemmelse om 14 dages opsigelsesvarsel på grund af  

 arbejdsmangel, som følge af de fortsatte arbejdsnedlæggelser blandt  

 kartonnagearbejderne.
På to andre afdelinger af virksomheden, var der foregået tilsvarende  

 arbejdsnedlæggelser.
Her blev transportopgaverne udført af et selvstændigt  

 vognmandsfirma, som opsagde et antal chauffører på grund af arbejdsmangel,  

 hvilket var blevet fundet overenskomststridigt ved en faglig voldgift.
 Arbejdsretten frifandt virksomheden for at have handlet  

 overenskomststridigt, idet der bl.a. udtaltes, at arbejderne, hvis  

 arbejdskraft midlertidigt bliver overflødig på grund af andre arbejders  

 overenskomststridige aktioner efter arbejdsretlig praksis kan hjemsendes uden  

 løn også i tilfælde, hvor overenskomsten ikke indeholder nogen force majeure  

 bestemmelse.
 Den anførte voldgiftskendelse fandtes ikke at være afgørende for  

 arbejdsretssagen.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Papirvareindustriens Arbejdsgiverforening for Colon Øst, Glostrup, for  

 Arbejdsretten for overenskomstbrud.
 Klagerne har nedlagt påstand om, at indklagede Colon Øst har handlet  

 overenskomststridigt ved den 23. april 1986 at have hjemsendt 5 chauffører  

 uden løn, at indklagede tilpligtes til Specialarbejderforbundet i Danmark at  

 betale en efter rettens skøn fastsat bod, og at spørgsmålet om eventuel  

 betaling henskydes til afgørelse ad sædvanlig fagretlig vej, eventuelt ved  

 faglig voldgift.
 De indklagede har påstået frifindelse.
 Sagens omstændigheder er efter det oplyste følgende:
Virksomheden Colon Øst fremstiller kartonnagevarer.
I virksomheden er  

 ansat et antal kartonnagearbejdere, der er organiseret i Dansk Bogbinder og  

 Kartonnagearbejder Forbund.
Til udkørsel af virksomhedens produktion til  

 kunderne er der ansat 8 chauffører, som er organiseret i Chaufførernes  

 Fagforening for Københavns Chauffører.
Den 2. april 1986 nedlagde kartonnagearbejderne arbejdet, og på et  

 fællesmøde den 3. april erkendte man fra arbejderside, at arbejdsnedlæggelsen  

 var overenskomststridig, ligesom man gav tilsagn om at pålægge arbejderne at  

 genoptage arbejdet omgående.
Arbejdet blev imidlertid ikke genoptaget, og den  

 7. april 1986 blev arbejdsnedlæggelsen indbragt for Arbejdsretten.
På et  

 forberedende retsmøde den 10. april 1986 blev det på ny erkendt, at  

 arbejdsstandsningerne var overenskomststridige.
I retsmødet forbeholdt  

 virksomheden sig at foretage indskrænkninger i arbejdsstyrken, hvis  

 arbejdsnedlæggelserne fortsatte.
Det gjorde de, og på et nyt retsmøde den 17.  

 april 1986 blev der pålagt kartonnagearbejderne bod.
I dette retsmøde  

 fastholdt virksomheden sit forbehold om indskrænkning af arbejdsstyrken.
Efter den 17. april 1986 etablerede kartonnagearbejderne et større antal  

 arbejdsnedlæggelser af kortere varighed, op til 1 1/2 time, og iværksatte  

 samtidig temponedsættelser.
På et fællesmøde den 22. april 1986 erkendte man  

 fra arbejderside, at aktionerne var overenskomststridige, ligesom man lovede  

 at give arbejderne pålæg om at normalisere arbejdet omgående.
Arbejdet blev  

 imidlertid ikke normaliseret den følgende dag, og ved en skrivelse af 23.  

 april 1986 til 5 chauffører blev de hjemsendt uden løn på grund af  

 arbejdsmangel som følge af de fortsatte arbejdsnedlæggelser blandt  

 kartonnagearbejderne.
På et mæglingsmøde den 15. maj 1986 gjorde Specialarbejderforbundet  

 gældende, at hjemsendelsen var overenskomststridig, idet der ikke var givet  

 chaufførerne det i deres overenskomst § 7, stk. 1, foreskrevne varsel på 14  

 dage.
Der blev ikke på dette møde og heller ikke på et fællesmøde den 27.  

 august 1986 opnået enighed, og sagen blev herefter ved et klageskrift af 12.  

 september 1986 indbragt for Arbejdsretten.
 Efter at kartonnagearbejdernes aktioner hos Colon Øst var ebbet ud, blev  

 de 5 hjemsendte chauffører indkaldt til at genoptage arbejdet den 2. og 5.  

 maj 1986.
Samtidig med kartonnagearbejdernes arbejdsnedlæggelser hos Colon Øst  

 forekom der tilsvarende arbejdsnedlæggelser hos virksomhedens afdelinger i  

 Stevnstrup og Fredericia, og fra arbejderside erkendte man på fællesmøde, at  

 også disse arbejdsnedlæggelser var overenskomststridige.
Hos afdelingen i  

 Fredericia blev udkørslen af varer foretaget af en selvstændig vognmand.  

 Ifølge afdelingens kontrakt med vognmanden havde denne forpligtet sig til  

 ikke at benytte de til udkørslen specialindrettede køretøjer til anden  

 kørsel.
Vognmanden, der normalt havde omkring 14 lastvogne i arbejde, udførte  

 i alt væsentligt kun transporter for Colon afdelingen.
Da udkørslernes omfang  

 som følge af kartonnagearbejdernes arbejdsnedlæggelse faldt væsentligt,  

 opsagde vognmandsfirmaet fredag den 18. april 1986 6 af de beskæftigede 14  

 chauffører med virkning fra og med mandag den 21. april 1986. Som begrundelse  

 blev angivet arbejdsmangel som følge af overenskomststridige  

 arbejdsnedlæggelser i Colon afdelingen.
Specialarbejderforbundet anså også  

 disse afskedigelser for at være overenskomststridige, fordi der ikke var  

 givet chaufførerne opsigelsesvarsler efter deres overenskomst.
Spørgsmålet  

 blev indbragt for en faglig voldgiftsret, og ved en opmandskendelse af 20.  

 oktober 1986 blev det afgjort, at hjemsendelsen af de 6 chauffører havde  

 været stridende mod § 16, stk. 1, i deres overenskomst, og at vognmanden  

 skulle betale løn til chaufførerne i opsigelsesperioden, der var en uge.
Driftsleder Bent Pollas har for Arbejdsretten forklaret, at Colon Øst's 8  

 chauffører udelukkende er beskæftiget med udkørsel af virksomhedens  

 produktion.
Den normale daglige produktion er 200.000 kvadratmeter, men i den  

 periode, hvori kartonnagearbejdernes aktioner fandt sted, faldt  

 dagsproduktionen til omkring 100.000 kvadratmeter.
Virksomheden har kun  

 lagerkapacitet til en til to dages produktion.
Da virksomheden dagen efter  

 fællesmødet den 22. april 1986 måtte konstatere, at de overenskomststridige  

 aktioner fortsatte, besluttede man at hjemsende 5 af de 8 chauffører, fordi  

 der ikke var arbejde til dem. 10-12 andre arbejdere blev samtidig hjemsendt.
Klagerne har anført, at Colon Øst har handlet overenskomststridigt ved at  

 hjemsende de 5 chauffører, idet overenskomsten ikke indeholder nogen force  

 majeure bestemmelse.
Efter overenskomsten havde chaufførerne krav på 14 dages  

 opsigelsesvarsel, og virksomheden kunne på et tidligere tidspunkt under  

 kartonnagearbejdernes langvarige aktioner have afskediget chaufførerne med  

 overenskomstmæssigt varsel.
Situationen i denne sag er ganske den samme som i  

 voldgiftssagen vedrørende chaufførerne i Fredericia.
Disse chauffører havde  

 også kun krav på et kort opsigelsesvarsel, og det kan ikke gøre nogen  

 forskel, at de var ansat hos en selvstændig vognmand og ikke hos Colons  

 afdeling i Fredericia.
Med henblik på fastsættelsen af en bod har klagerne  

 oplyst, at chaufførernes lønkrav andrager 12-13.000 kr.
De indklagede har anført, at hjemsendelsen af de 5 chauffører den 23.  

 april 1986 skyldtes arbejdsmangel som følge af kartonnagearbejdernes  

 overenskomststridige aktioner, idet der kun var arbejde til 3 chauffører.
Det  

 er en almindelig arbejdsretlig grundsætning, at arbejdere, hvis arbejdskraft  

 i en periode bliver overflødig på grund af andre arbejderes  

 overenskomststridige arbejdsnedlæggelser, kan hjemsendes uden løn, også i  

 tilfælde hvor overenskomsten ikke indeholder nogen force majeurebestemmelse.  

 Opmandskendelsen vedrørende chaufførerne i Fredericia kan ikke tillægges  

 betydning i denne sag, hvor der er tale om hjemsendelse af chauffører, der er  

 ansat af selve den konfliktramte virksomhed.
 Arbejdsretten skal udtale:
 Det må efter det oplyste, herunder driftsleder Pollas' forklaring, lægges  

 til grund, at hjemsendelsen af de 5 chauffører var begrundet i arbejdsmangel  

 som følge af kartonnagearbejdernes overenskomststridige aktioner.
 Arbejdsretten må give de indklagede medhold i, at arbejdere, hvis  

 arbejdskraft midlertidigt bliver overflødig på grund af andre arbejderes  

 overenskomststridige aktioner, efter arbejdsretlig praksis kan hjemsendes  

 uden løn, også i tilfælde hvor overenskomsten ikke indeholder nogen force  

 majeurebestemmelse.
 Opmandskendelsen vedrørende chaufførerne i Fredericia er ikke afgørende  

 for denne sag, allerede fordi der var tale om chauffører ansat hos en  

 selvstændig vognmand - og ikke som i denne sag om chauffører ansat hos selve  

 den konfliktramte virksomhed.
 At virksomheden ikke straks ved den overenskomststridige aktions  

 begyndelse afskedigede sine chauffører med overenskomstmæssig varsel, men  

 valgte at se tiden an og først hjemsendte dem, efter at det for tredie gang  

 havde vist sig, at pålæg til kartonnagearbejderne om at normalisere arbejdet  

 ikke blev fulgt, kan ikke gøre hjemsendelsen overenskomststridig.
 De indklagedes frifindelsespåstand tages herefter til følge.
 Sagens omkostninger, 2.000 kr., skal betales af klagerne.
 T h i k e n d e s f o r r e t :
 Dansk Arbejdsgiverforening for Papirvareindustriens Arbejdsgiverforening  

 for Colon Øst, Glostrup, frifindes i denne sag.
 Sagens omkostninger, 2.000 kr., betales af klagerne.
 (* 1) Henvisninger: Per Jacobsen s. 386 ff, s.576 (note 134), Rise  

 Overenskomstfortolkning ved faglig voldgift 5. udg. s.345, s.350 (kendelse af  

 14. maj 1979), K 10.702 og de herunder anførte henvisninger, K 86.009.
