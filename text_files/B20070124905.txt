Bekendtgørelse om afregning og fordeling af kommunal indkomstskat I henhold til § 3, stk. 5, i lov om kommunal indkomstskat, jf. lovbekendtgørelse nr. 725 af 26. juni 2006, fastsættes:
 § 1. SKAT bemyndiges til på grundlag af de i det centrale skatteyderregister (CSR) indeholdte, fra det centrale personregister (CPR) modtagne oplysninger om skatteydernes bopælsforhold i det pågældende kalenderår at foretage den fordeling af kommunal indkomstskat (og hermed af kirkeskat, jf. § 18 i lovbekendtgørelse nr. 609 af 6. juni 2007 om folkekirkens økonomi), der er foreskrevet i den kommunale indkomstskattelovs § 3.
 Stk. 2. Fordelingen foretages i forbindelse med SKATs afregning over for de enkelte kommuner af kalenderårets kommunale slutskatter m.v. efter kildeskattelovens § 64.
 § 2. De kvartalsbeløb, der tilkommer kommunerne, fastsættes til samme størrelse uanset dageantallet i kvartalet.
 Stk. 2. Afrundingsrester, der fremkommer ved fordelingen, tillægges den kommune, der er berettiget til kommuneskatten for 4. kvartal af kalenderåret.
§ 3. SKAT sender kommunerne en opgørelse over de skattebeløb, der tilkommer dem, dog kun i det omfang, der foretages fordeling af skattebeløb til andre kommuner end den kommune, der er berettiget til kommuneskatten for 4. kvartal af kalenderåret.
Det angives i denne opgørelse, hvilke kvartaler i kalenderåret skatten vedrører for hver enkelt skatteyder.
 § 4. Skatten af personer, for hvilke SKAT af tekniske grunde ikke er i stand til at foretage eventuel fordeling efter den kommunale indkomstskattelovs § 3, tillægges udelt skattekommunen.
 § 5. Ændres de kommunerne tilkomne skattebeløb fra en person som følge af ændret skatteansættelse, fordeles ændringsbeløbene af SKAT på kommunerne efter fordelingsangivelsen i den opgørelse, der er nævnt i § 3.
 § 6. Skattebeløb, der er pålignet efter den kommunale indkomstskattelovs § 2, stk. 4, og som skal fordeles mellem stat og kommune(-r) i forbindelse med tilbageflytning her til landet, fordeles ved SKATs foranstaltning.
 § 7. Bekendtgørelsen har virkning fra og med slutligningen for 2007.
 Stk. 2. Samtidig ophæves Indenrigs- og Sundhedsministeriets bekendtgørelse nr. 493 af 24. september 1984 om afregning og fordeling af kommunal indkomstskat.
