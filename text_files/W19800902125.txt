Ankestyrelsens principafgørelse O-37-80 om anbringelse af børn i børnepsykiatrisk afdeling Resume:
 Ankestyrelsen tiltrådte en beslutning truffet af et socialudvalg (nu Børn og unge-udvalget) om anbringelse af 2 børn på børnepsykiatrisk afdeling til undersøgelse.
 Da det fremgik af sagen, at udvalget og hospitalet havde planer om straks at anbringe børnene andetsteds, henledte Ankestyrelsen samtidig udvalget opmærksomhed på, at denne beslutning ikke kunne danne grundlag for en anbringelse af børnene på en børneforsorgsinstitution eller i privat pleje.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 32d Sagsfremstilling:
 En moder indankede en afgørelse truffet af et socialt udvalg i medfør af bistandslovens § 123, stk. 1, nr. 2, hvorefter hendes to børn skulle anbringes på børnepsykiatrisk afdeling til undersøgelse.
 Afgørelse:
 Ankestyrelsen fandt det godtgjort, at betingelserne for at anbringe de to børn på børnepsykiatrisk afdeling havde været tilstede, og tiltrådte derfor socialudvalgets afgørelse.
 Da det imidlertid fremgik af sagen, at udvalget og hospitalet havde planer om straks at anbringe børnene andetsteds, såfremt Ankestyrelsen tiltrådte afgørelsen, gjorde Ankestyrelsen opmærksom på, at en beslutning efter § 123, stk. 1, nr. 2, ikke kan danne grundlag for en anbringelse af børnene på børneforsorgsinstitution eller i privat pleje imod moderens protest, og at en sådan anbringelse derfor forudsætter, at der træffes særskilt beslutning herom efter bistandslovens § 123, stk. 1, nr. 1, eller eventuelt foreløbigt af udvalgets formand efter § 127.
