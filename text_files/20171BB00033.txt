Fremsat den 15. november 2017 af Josephine Fock (ALT) og Rune Lund (EL) Forslag til folketingsbeslutning om tilbagerulning af lovændringen om skærpelse af straffen for tiggeri Folketinget pålægger regeringen i indeværende folketingsår at tage de nødvendige lovgivningsmæssige initiativer til at tilbagerulle ændringerne af straffeloven som følge af den såkaldte tiggerlov, der blev fremsat som L 215 om skærpelse af straffen for tiggeri.
Bemærkninger til forslaget Kort før sommerferien i 2017 hastebehandlede og vedtog Folketinget lovforslag nr.
L 215. Lovændringen skærpede straffen for tiggeri til 14 dages ubetinget fængsel uden forudgående advarsel, hvis det foregår i gågader, ved stationer, i og ved supermarkeder og i offentlige transportmidler.
Undertitlen på lovforslag L 215 var »Skærpelse af straffen for utryghedsskabende tiggeri«, hvilket var misvisende, da det i bemærkningerne fremgik, at »Tiggeri kan efter forslaget straffes uden forudgående advarsel, når det foregår et af de nævnte steder.
Dette gælder, uanset om tiggeriet i det konkrete tilfælde har skabt utryghed«.
 På trods af bemærkningerne til L 215 fremførte adskillige ordførere for de partier, der stemte for forslaget, at forslaget formål var at bekæmpe »utryghedsskabende tiggeri«.
Efter lovændringens vedtagelse bliver almindelige hjemløse, som tigger uden at skabe utryghed, ramt af lovgivningen.
Desuden viser dommene også, at de dømte primært er udlændinge.
Ifølge Rigsadvokaten er ingen af de 20 tiltalte efter den skærpede bestemmelse i straffeloven danske statsborgere (18 dømte, 2 frifundne), jf. svar på REU alm. del  spørgsmål 1014.
 Lovændringen har således allerede vist sig at have to uhensigtsmæssige og utilsigtede konsekvenser:
 1) Skærpelsen rammer alle hjemløse bredt og øger dermed risikoen for, at tiggere og hjemløse, der ikke viser utryghedsskabende adfærd, straffes med fængsel.
 2) Administrationen af lovændringen har tilsyneladende muligvis medført en problematisk diskriminerende praksis, hvor hjemløse og tiggere med anden etnisk baggrund end dansk retsforfølges, mens dette angiveligt ikke i samme omfang sker for tiggere med et dansk pas.
Det er således forslagsstillernes samlede opfattelse, at lovændringen har haft en anden virkning end den, som flere partier udtrykte som grundlag for deres opbakning til loven under lovbehandlingen.
På det grundlag foreslås det, at lovændringen rulles tilbage.
Skriftlig fremsættelse Josephine Fock (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilbagerulning af lovændringen om skærpelse af straffen for tiggeri.
(Beslutningsforslag nr.
B 33) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
