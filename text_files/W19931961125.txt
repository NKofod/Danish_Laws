Livsforsikring med opsparing - Livsforsikring med opsparing oprettet før 18-2  

 1992 og overgang til ny.
 Ligningsrådet blev anmodet om bindende  

 forhåndsbesked om følgende:
1. Kan en forsikring, oprettet inden den 18/2 1992 i  

 Nordben Life & Pension Insurance Co.
Ltd., Guernsey, som en Flex  

 Plan-forsikring eller som en Individual Plan-forsikring, efter denne dato  

 ændres til henholdsvis en Individual Plan-forsikring eller en Flex  

 Plan-forsikring, uden at dette i relation til § 53 A i lov nr. 569 af 24/6  

 1992 betragtes som en nyoprettet forsikring? 2. Kan man på en Flex Plan-forsikring, oprettet  

 inden den 18/2 1992, efter denne dato ændre valuta, uden at dette i  

 relation til § 53 A i lov nr. 569 af 24/6 1992 betragtes som en nyoprettet  

 forsikring? 3. Kan man på en Individual Plan-forsikring,  

 oprettet inden den 18/2 1992, efter denne dato ændre investment  

 manager, uden at dette i relation til § 53 A i lov nr. 569 af 24/6 1992  

 betragtes som en nyoprettet forsikring? Ligningsrådet har ved bindende forhåndsbesked  

 godkendt livsforsikringsprodukterne, The Nordben Individual Plan og The  

 Nordben Flex Plan som værende omfattet af pensionsbeskatningslovens §  

 50.
Ejeren af en sådan ordning skal herefter ikke  

 medregne værdien af ordningen ved opgørelsen af den  

 skattepligtige formue.
Ejeren af ordningen skal som udgangspunkt heller ikke  

 medregne tilvækst på ordningen ved opgørelsen af den  

 skattepligtige indkomst, ligesom udbetalinger fra ordningen er den  

 skattepligtige indkomst uvedkommende.
 Teknisk set er begge produkter en  

 livsvarig/ophørende livsforsikring, der udbetales ved den/de  

 forsikredes død.
 Begge produkter kan tegnes med en eller to andre personer  

 som den/de forsikrede og med forsikringstageren som ejer af forsikringen.
Som forskel mellem produkterne er nævnt, at Nordben  

 Individual Plan alene kan tegnes mod kapitalindskud, mens Flex Plan kan  

 tegnes såvel mod indskud som med løbende præmie.
Det  

 nævnes videre, at den afgørende forskel mellem produkterne  

 ligger i indbetalingsformen samt i midlernes investering.
Til Nordben Flex Plan skal indbetalingen ske kontant i en  

 eller flere anerkendte valutaer, idet der ved tegningen aftales en  

 opgørelsesvaluta.
Man kan gebyrfrit ændre valuta en gang  

 årligt på årsdagen for tegningen.
De midler, der indskydes i forsikringsordningen,  

 indgår i en fælles forsikringsfond.
Det er Nordben, der  

 selvstændigt investerer indestående, og kunden har ingen  

 indflydelse på selskabets placering af midlerne.
Investering kan ske i forskellig valuta, og  

 investeringsstrategien varierer inden for den enkelte valuta, men der  

 investeres hovedsageligt i obligationer, det vil sige en "yderst  

 forsigtig" investering inden for hver valuta.
Forsikringerne tildeles  

 bonus efter det overskud, der kan optjenes i den pågældende  

 valuta.
Indbetalingen til Nordben Individual Plan skal ske kontant  

 i en eller flere valutaer samt i internationale obligationer og i en vis  

 udstrækning også i aktier.
Indskuddets størrelse beregnes  

 som porteføljens officielle handelsværdi på  

 tegningsdatoen.
Der oprettes en individuel investeringsportefølje  

 på basis af de indskudte aktiver.
Til at administrere  

 investeringsporteføljen udpeger kunden i forbindelse med tegningen en  

 investment manager, som skal godkendes af Nordben og Joseph Leopol.
Det er et  

 krav i henhold til Guernseys lov om forsikringsvirksomhed, at mindst 90 pct.  

 af forsikringstagernes aktiver i alle forsikringsselskaber på Guernsey  

 skal kontrolleres af et custodian trusteeship.
Nordben benytter Joseph Leopol  

 som custodian trusteeship.
 Som investment manager er Unibank Luxembourg, First Nordic  

 Bank Luxembourg, Sydbank Schweiz og Den Danske Bank, Luxembourg godkendt.
Den valgte investment manager vil herefter foretage  

 investeringerne i en individuel portefølje efter de retningslinier,  

 der er aftalt mellem kunden og selskabet.
Man er efter det oplyste ikke  

 bundet af et valg af investment manager og kan derfor frit vælge en ny,  

 uden at der derved sker ændring af forsikringerne.
Der gælder dog  

 visse opsigelsesfrister i forholdet til enkelte af bankerne.
 Med virkning for forsikringer af ovennævnte  

 karakter, der oprettes eller erhverves den 18/2 1992 eller senere, skal  

 forsikringens afkast og dens kapitalværdi medregnes ved  

 opgørelsen af ejerens eller den berettigedes skattepligtige indkomst  

 henholdsvis skattepligtige formue, jf. pensionsbeskatningslovens § 53 A, stk.  

 2 og 3, og § 6, stk. 1, i lov nr. 569 af 24/6 1992.
 Ligningsrådet svarede:
Ad spørgsmål 1 Nordben Individual Plan og Nordben Flex Plan må  

 såvel skattemæssigt som forsikringsmæssigt opfattes som to  

 selvstændige forsikringsprodukter.
En ændring bestående i, at indeståendet  

 i en selvstændig forsikringsordning overføres til en anden  

 bestående eller nyoprettet forsikringsordning, anses som udbetaling fra  

 den "afgivende" forsikrings ordning og som indbetaling til den  

 "modtagende" forsikringsordning.
Denne regel er kun fraveget, for  

 så vidt angår ordninger, hvor bidrag og præmier er  

 skattefri efter pensionsbeskatningslovens afsnit I, jf. lovens § 41.
 Selv om en ændring af nævnte karakter ikke  

 bringer yderligere midler uden for formue- og indkomstbeskatning, må  

 overførslen (ændringen) anses for omfattet af  

 pensionsbeskatningslovens § 53 A med de deraf flydende skattemæssige  

 konsekvenser.
Ad spørgsmål 2 og 3 Da ændringen sker i en allerede før 18/2 1992  

 oprettet ordning, og idet ændringen ikke bringer flere midler uden for  

 formue- og indkomstbeskatning, samt endeligt da muligheden for at skifte  

 valuta i en Nordben Flex Plan-forsikring og investment manager i en Nordben  

 Individual Plan-forsikring efter det oplyste følger direkte af  

 forsikringsaftalen, vil ændringen ikke bringe forsikringen ind under  

 den nye regel i pensionsbeskatningslovens § 53 A.
