Sag nr. 52: Gramex mod Radio Sydkysten.
Lokalradioens tilslutning til  

 et kabelnet i andre kommuner, end de kommuner for hvilke nærradioen havde  

 sendetilladelse, betegnede en sådan ændring i stationens  

 aflytningsmuligheder, at der fandtes grundlag for at udvide dækningsområdet.  

 Herefter og idet ophavsretslovens § 22 a ikke fandtes anvendelig på en  

 grammofonpladeproducents krav på afgift af afspillede fonogrammer, fastsattes  

 dækningsområdet til indbyggertallet i sendekommunerne med tillæg af beboerne  

 i husstande, der var tilsluttet hybridnettet i kommuner uden for  

 sendekommunerne.
 I sag nr. 52:
Gramex mod Radio Sydkysten blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 30. april 1993  

 afsagt sålydende   kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex,  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art -, der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« I en senere kendelse af 28. marts 1989 vedrørende bl.a. den københavnske  

 lokalradio »The Voice« anførte Gramex, at man som udgangspunkt  

 lægger vægt på indbyggertallet i den kommune, hvor lokalradioen har  

 sendetilladelse (»sendeområdet«). I København og Frederiksberg kan  

 sendeområderne imidlertid ikke afgrænses efter kommunegrænsen, og disse 2  

 kommuner må derfor behandles som eet sendeområde med 560.000 indbyggere.
Til  

 gengæld er det i dette område udgangspunktet for Gramex, at dækningsområdet  

 ansættes til det halve indbyggertal - 280.000.
 Dette tal kunne så nedsættes eller forhøjes efter de konkrete forhold.
 Nævnet udtalte i kendelsen, at man kunne tiltræde det af Gramex valgte  

 udgangspunkt, og man fastlagde dækningsområdet for »The Voice« til  

 280.000 indbyggere.
Radio Sydkysten, der efter det oplyste er en professionelt drevet  

 reklame-, nyheds- og underholdningsradio, begyndte sine udsendelser den 27.  

 februar 1988 i henhold til sendetilladelse fra Ishøj og Vallensbæk kommuner,  

 der tilsammen har et befolkningstal på 32.313 personer.
Senere har  

 radiostationen opnået sendetilladelse i Greve og Solrød kommuner med et  

 indbyggerantal på 64.438 personer.
 Ved lov nr. 311 af 16. maj 1990 blev radiospredningslovens § 3, nr. 1,  

 ændret, således at lokale danske lyd- og billedprogrammer kan fremføres af en  

 televirksomhed til de kommuner, som grænser op til tilladelsens område samt  

 til kommuner, der grænser op til disse kommuner, jf. § 31, stk. 3, i lov om  

 radio- og fjernsynsvirksomhed nr. 1065 af 23. december 1992. Radio Sydkysten  

 har opnået tilslutning til hybridnettet i Brøndby, Ballerup, Albertslund,  

 Glostrup og Høje Tåstrup samt senere i Roskilde kommune.
Efter at forhandlinger mellem Gramex og Radio Sydkysten om udvidelse af  

 det persontal, der danner grundlag for beregningen af Sydkystens tilsvar til  

 Gramex, ikke har ført til noget resultat, har Gramex ved klageskrift af 29.  

 november 1991 indbragt sagen for Tvangslicensnævnet.
Gramex' endelige  

 påstande lyder således:
Radio Sydkysten tilpligtes at anerkende, at dækningsområdet for beregning  

 af vederlag til Gramex for offentlig fremførelse af fonogrammer i medfør af  

 ophavsretslovens § 47 i perioden 1.8.1991 til 1.4.1992 udgøres af  

 indbyggertallet i Ishøj og Vallensbæk kommuner med tillæg af beboerne i  

 husstande, der er tilsluttet hybridnettet i Greve, Solrød, Brøndby, Ballerup,  

 Albertslund, Glostrup og Høje Tåstrup kommuner og med virkning fra den 1.4.1992 udgøres af indbyggertallet i Ishøj,  

 Vallensbæk, Greve og Solrød kommuner med tillæg af beboerne i husstande, der  

 er tilsluttet hybridnettet, i Brøndby, Ballerup, Albertslund, Glostrup og  

 Høje Tåstrup kommuner samt med virkning fra den 1.10.1992 tillige med tillæg  

 af beboerne tilsluttet hybridnettet i Roskilde kommune.
 Indklagede, Radio Sydkysten, der ikke har haft indvendinger mod de i  

 klagerens påstande angivne datoer, har påstået frifindelse for så vidt angår  

 påstandenes angivelser af husstande, der er tilsluttet hybridnettet.  

 Subsidiært har indklagede gjort gældende, at der i hvert fald kun må  

 tillægges antallet af således tilsluttede husstande en ringere betydning, og  

 at der også bør tages hensyn til de af Radio Sydkysten afholdte udgifter ved  

 tilslutningen til dette net, ca. 140.000 kr. og årsafgiften 50.000 kr.
Klageren har til støtte for sin påstand anført, at der i praksis til  

 stadighed er lagt vægt på lokalradioernes henvisning til deres lyttertal, som  

 i reglen har svaret til indbyggerantallet i de kommuner, hvor den pågældende  

 lokalradio har haft sendetilladelse.
Dette udgangspunkt kan dog reguleres i  

 op- eller nedadgående retning.
En udvidelse vil bl.a. ske, hvor man bevidst  

 har bevæget sig uden for sendetilladelsens område, og afgørende i så  

 henseende er ikke, hvem der faktisk modtager eller aflytter radioen, men  

 hvilket befolkningsgrundlag, man har mulighed for at nå ud til, jf. således  

 kendelse af 28. marts 1988 om senderen »The Voice«.
Indklagede har  

 ved indrykninger i lokalpressen og på anden måde, for eksempel ved  

 lytterundersøgelser, selv fremhævet sin udbredelse og store lyttertal både i  

 Køge Bugt-området og i Vestegnen.
Tilslutningen til hybridnettet, som  

 indklagede har skaffet sig med betydelige omkostninger, som imidlertid efter  

 Nævnets hidtidige praksis vedrørende stationernes regnskaber ikke  

 selvstændigt bør tages i betragtning, må være opnået ud fra den antagelse,  

 som ikke kan bestrides, at stationen derved ville opnå et større  

 befolkningsunderlag og dermed større reklameindtægter.
Det bestrides, at  

 bestemmelsen i ophavsretslovens § 22 a kan påberåbes mod klagerens krav efter  

 lovens § 47.
Indklagede har under hovedforhandlingen i første række støttet sin påstand  

 på frifindelse for så vidt angår deltagerne i hybridnettet på bestemmelsen i  

 ophavsretslovens § 22 a, der fører til, at denne form for fremførelse ikke  

 hjemler klageren noget krav mod indklagede.
Klageren har ikke fulgt  

 indklagedes henvisning til at fremskaffe en erklæring fra Post- og  

 Telegrafvæsenet om senderens tekniske mulighed for udsendelser, der kan  

 aflyttes uden for det egentlige sendeområde, og der kan ikke tillægges  

 forskellige udtalelser herom fra indklagedes personale nogen betydning.  

 Antallet af personer i de husstande, der er tilsluttet hybridnettet, må være  

 uden betydning, da et apparat kun kan benyttes af een person ad gangen.
 Nævnet skal udtale:
Udgangspunktet for opgørelsen af en lokalradios dækningsområde har hidtil  

 været det faktiske indbyggertal i den eller de kommuner, for hvilke  

 nærradioen har sendetilladelse, medmindre særlige omstændigheder fører til et  

 andet resultat.
Som sådanne særlige omstændigheder har været lagt vægt på  

 tekniske forhold, som har indskrænket eller udvidet sendestationens  

 modtageområde, eller karakteren af radioens program, som måske alene har haft  

 interesse for en minoritet i befolkningen.
Det har derimod som nævnt i de  

 citerede kendelser ikke været tanken at lægge vægt på det faktiske lyttertal,  

 selv om dette begreb kunne defineres og måles på forsvarlig vis, og mere  

 eller mindre reklameprægede udtalelser fra sendestationens personale kan ikke  

 føre til et andet resultat.
Derimod finder Nævnet, at lokalradioens gennemførelse af tilslutning til  

 et kabelnet i andre kommuner med de dermed forbundne omkostninger betegner en  

 sådan ændring i stationens aflytningsmuligheder, at den ikke kan lades ude af  

 betragtning.
Idet bestemmelsen i ophavsretslovens § 22 a efter sine  

 forarbejder og placering i loven ikke findes anvendelig på en  

 grammofonpladeproducents krav på afgift af afspillede fonogrammer, og idet  

 det fremkomne ikke giver grundlag for at tillægge antallet af medlemmer af  

 husstande, der har tilslutning til kabelanlæg, en ringere betydning end  

 indbyggertallet i de kommuner, der omfattes af sendetilladelser, tager Nævent  

 appellantens påstande til følge.  Thi bestemmes:
 Radio Sydkysten bør anerkende, at dækningsområdet for beregning af  

 vederlag til Gramex for offentlig fremførelse af fonogrammer i medfør af  

 ophavsretslovens § 47 i perioden 1. august 1991 til 1. april 1992 udgøres af  

 indbyggertallet i Ishøj og Vallensbæk kommuner med tillæg af beboerne i  

 husstande, der er tilsluttet hybridnettet i Greve, Solrød, Brøndby, Ballerup,  

 Albertslund, Glostrup og Høje Tåstrup kommuner, og med virkning fra 1. april  

 1992 udgøres af indbyggertallet i Ishøj, Vallensbæk, Greve og Solrød kommuner  

 med tillæg af beboerne i husstande, der er tilsluttet hybridnettet i Brøndby,  

 Ballerup, Albertslund, Glostrup og Høje Tåstrup kommuner samt med virkning  

 fra 1. oktober 1992 tillige med beboerne tilsluttet hybridnettet i Roskilde  

 kommune.
