Orienteringsskrivelse vedr. kontering af udgifter til den ekstra tillægsydelse og clearing af inddrevne børnebidrag, der ikke er udbetalt forskudsvis Præcisering i forbindelse med den ekstra tillægsydelse Den ekstra tillægsydelse udbetales til førtidspensionister, der er tilkendt almindelig eller forhøjet almindelig førtidspension.
Udgifterne til den ekstra tillægsydelse konteres på hovedkonto 8 under forskydninger i kortfristet gæld til staten (51), anden gæld (52) gruppering 019.
Siden den ekstra tillægsydelse blev indført i 2006 har refusionsanmodningerne vedrørende denne været misvisende.
Rigsrevisionen har konstateret, at de usikre refusionsforhold i forbindelse med den ekstra tillægsydelse ikke er tilfredsstillende, hvilket er årsagen til denne orienteringsskrivelse.
Som eksempel kan nævnes, at det anmeldte udgiftsniveau i 2006 samt 2007 til den ekstra tillægsydelse ikke er dækkende for de reelle udgifterne til den ekstra tillægsydelse, der følger af antallet af førtidspensionister på almindelig og forhøjet almindelig førtidspension samt ydelsens størrelse.
Den ekstra tillægsydelse har sin egen række i refusionsskemaet.
 Eventuelle spørgsmål vedr. ovenstående kan rettes til Hanne Rasmussen, 33 92 94 42, har@vfm.dk.
 Vedrørende clearing af inddrevne børnebidrag, der ikke er udbetalt forskudsvis.
 I henhold til pkt. 63 i vejledning nr. 10177 af 11/10/2007 (Børnetilskudsvejledningen), kan kommunerne cleare børnebidrag, der ikke er udlagt forskudsvis via refusionsindberetningerne til Velfærdsministeriet, når indbetaling er sket til en anden kommune end den, der har udbetalt beløbene.
Velfærdsministeriet skal henlede opmærksomheden på, at den enkelte kommune skal opgøre forskellen mellem det samlede beløb, den har inddrevet ud over det forskudsvis udbetalte, og det samlede beløb, den har udbetalt ud over det forskudsvis udbetalte.
Nettobeløbet opføres som udgift - eller indtægt - på en særlig post på refusionsskemaet, 8.52.10 underholdsbidrag mellemregning.
 Clearingen skal ske løbende over året, det vil sige både ved de kvartalsvise refusioner, de løbende restafregninger og ved en eventuel endelig restafregning.
 For kommunerne under et, vil mellemregningskontoen således være næsten neutral over året.
 Eventuelle spørgsmål vedr. ovenstående kan rettes til Astrid Holbøll, 33 92 47 18, alh@vfm.dk.
