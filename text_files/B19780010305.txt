 I medfør af bestemmelserne i lov nr. 80 af 8. marts 1978 om erstatning til  

 skadelidte værnepligtige m. fl., § 10, stk. 5, og lov nr. 81 af samme dato om  

 ændring i lov om invalideforsørgelse § 1, nr. 2, fastsætter sikringsstyrelsen  

 herved følgende:
§ 1.  Når modtagere af invaliditetsrente efter lov om  

 erstatning til tilskadekomne værnepligtige m. fl. fylder 75 år, kan de  

 forlange, at renten omsættes til et kapitalbeløb, selv om betingelserne i  

 lovens § 27, stk. 1, ikke er opfyldt.
Samme ret har rentemodtagere, der er  

 fyldt 75 år den 1. april 1978.
Stk. 2.  Når efterladte, som får udbetalt rente efter  

 lov om erstatning til tilskadekomne værnepligtige m. fl. § 22, fylder 75 år,  

 kan de forlange, at renten omsættes til et kapitalbeløb.
Samme ret har  

 efterladte rentemodtagere, der er fyldt 75 år den 1. april 1978.
 Stk. 3.  De i stk. 1 og stk. 2 nævnte aldersgrænser  

 nedsættes fra den 1. april 1979 til 70 år og fra den 1. april 1980 til 67 år.  

 Retten til kapitalbeløbet indtræder den 1. i måneden efter det fyldte 67. år.
 Stk. 4.  Kapitalbeløbet beregnes efter den rente, der  

 skal udbetales, efter at renten er nedsat med 20 pct. efter lovens § 21, stk.  

 4, eller § 22, stk. 6.
 Stk. 5.  Under samme betingelser som anført ovenfor kan  

 modtagere af forsørgelse efter lov om invalideforsørgelse forlange  

 forsørgelsen omsat til et kapitalbeløb.
 § 2.  Umiddelbart før en rentemodtager opnår retten  

 til at få omsat sin rente til kapitalbeløb, skal sikringsstyrelsen give ham  

 meddelelse herom med en angivelse af kapitalbeløbets omtrentlige størrelse.
 Stk. 2.  Begæring om omsætning af rente eller  

 forsørgelse til kapitalbeløb skal indsendes til sikringsstyrelsen inden 3  

 måneder efter det tidspunkt, hvor rentemodtageren opnår ret hertil.
§ 3.  Når sikringsstyrelsen tilkender  

 invaliditetserstatning eller efterladteerstatning i form af løbende rente til  

 en person, der opfylder aldersbetingelserne i § 1, skal det af kendelsen  

 fremgå, at modtageren inden for en frist af 3 måneder kan forlange at få  

 erstatningen omsat til kapitalbeløb.
Samtidig skal sikringsstyrelsen give  

 oplysning om størrelsen af kapitalbeløbet.
 § 4.  Omsætning af rente til kapitalbeløb foretages  

 efter reglerne i socialministeriets bekendtgørelse nr. 179 af 18. maj 1967.  

 For modtagere af invalideforsørgelse og for efterladtes vedkommende beregnes  

 kapitalbeløbet efter en invaliditetsgrad på 100 pct. og uden det i  

 bekendtgørelsens § 2 nævnte fradrag.
§ 5.  Udbetaling af kapitalbeløb sker gennem det  

 sociale udvalg i den erstatningsberettigedes opholdskommune.
Udbetalingen  

 sker til fri rådighed, medmindre der for det sociale udvalg fremkommer  

 oplysninger, der gør en sådan udbetaling utilrådelig.
I så fald træffer det  

 sociale udvalg efter retningslinier fastsat af sikringsstyrelsen bestemmelse  

 om, på hvilken måde kapitalbeløbet skal komme den berettigede til gode.
Er  

 den berettigede umyndiggjort, træffer det sociale udvalg efter retningslinier  

 fastsat af sikringsstyrelsen i det enkelte tilfælde afgørelse af, hvorledes  

 kapitalbeløbet bedst kommer den pågældende til gode.
 Stk. 2.  Uden for København og Frederiksberg kan  

 afgørelser efter stk. 1, truffet af det sociale udvalg, indbringes for  

 vedkommende amtsankenævn, der har den endelige administrative afgørelse.  

 Afgørelser efter stk. 1, truffet af de kommunale myndigheder i København og  

 på Frederiksberg, kan indbringes for den sociale ankestyrelse, der har den  

 endelige administrative afgørelse.
 § 6.  Denne bekendtgørelse træder i kraft den 1. april  

 1978.
 SIKRINGSSTYRELSEN, DEN 16. MARTS 1978.
