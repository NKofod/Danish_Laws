Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 forskellige skattelove. (Succession i konto for opsparet overskud og  

justering af reglerne om beskatning af løbende ydelser).
(Lovforslag nr.
L 34).
Lovforslaget er et led i regeringens initiativer  

 vedrørende generationsskifte i erhvervsvirksomheder.
Lovforslaget er  

 en udmøntning af et forslag fra det af regeringen og CD nedsatte  

 Generationsskifteudvalgs betænkning fra august 1999.
Lovforslaget går ud på at lette beskatningen  

 og dermed forbedre de økonomiske vilkår ved overdragelse af  

 virksomhed inden for familiekredsen.
Det sker ved at give mulighed for  

 succession i indestående på konto for opsparet overskud i  

 virksomhedsordningen, når en personligt ejet virksomhed overdrages  

 inden for familiekredsen.
Det foreslås at indføre en tilsvarende  

 mulighed for indestående på konto for konjunkturudligning i  

 kapitalafkastordningen.
 Der er med andre ord tale om en udvidelse af  

 gældende successionsmuligheder.
 Lovændringen vil have den virkning, at der  

 gælder de samme regler ved overdragelse i levende live og ved  

 død.
 Det foreslås, at reglen om, at virksomhedsskat, der  

 ikke kan rummes i årets slutskat, og derfor udbetales kontant, ikke  

 skal gælde ved erhververens succession i konto for opsparet overskud.  

 Det samme gælder den tilsvarende mulighed i kapitalafkastordningen.
I modsat fald vil den foreslåede mulighed for at  

 succedere betyde, at den nye ejer, hvis denne har underskud, kan få  

 udbetalt virksomheds- eller konjunkturudligningsskat fra tidligere år,  

 som den foregående ejer har indbetalt.
I stedet foreslås det, at  

 forskellen kan fradrages i en eventuel ægtefælles slutskat og  

 derefter fremføres til fradrag i den beregnede slutskat for de  

 efterfølgende 5 indkomstår.
 Lovforslaget indeholder desuden enkelte rettelser i  

 relation til sidste års omlægning af beskatningen af  

 løbende ydelser.
 For så vidt angår de provenumæssige  

 konsekvenser af forslaget, kan der henvises til det samtidig fremsatte  

 forslag om nedsættelse af skattesatsen for selskaber samt  

 virksomhedsskatteprocenten.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
