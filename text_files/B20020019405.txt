Bekendtgørelse om uddannelsen til  

 afspændingspædagog I medfør af § 5, stk.1-3, og § 11, stk. 2 og 3, i  

 lov nr. 481 af 31. maj 2000 om mellemlange videregående uddannelser  

 fastsættes:
Kapitel 1 Uddannelsens formål og varighed samt  

 betegnelser § 1. Formålet med uddannelsen er, at de  

 studerende tilegner sig den teoretiske viden og praktiske erfaring, der er  

 nødvendig for at kunne fungere selvstændigt som  

 afspændingspædagog.
De studerende skal kvalificere sig til efter  

 endt uddannelse dels at kunne fungere inden for det  

 afspændingspædagogiske og psykomotoriske funktions- og  

 arbejdsområde, dels at kunne indgå i tværfaglige  

 samarbejder.
De studerende skal tilegne sig fagets praksisformer gennem  

 selvoplevelse og være i stand til at vurdere disse i forhold til fagets  

 teori.
Stk. 2. De studerende skal kvalificere sig til at 1)	tænke og arbejde sundhedspædagogisk gennem integration  

 af viden fra de afspændingspædagogiske, de  

 pædagogisk-psykologiske, de natur- og sundhedsvidenskabelige og de  

 samfundsvidenskabelige fagområder, 2)	kunne planlægge, udføre og evaluere  

 afspændingspædagogfaglige opgaver inden for sundhedsfremme,  

 forebyggelse, undervisning, pædagogisk formidling, behandling og  

 rehabilitering, 3)	kunne iagttage, undersøge og beskrive menneskers  

 totalsituation og på grundlag heraf udvikle, tilrettelægge og  

 gennemføre passende afspændingspædagogiske tilbud, 4)	kunne deltage i vurdering og udvikling af teori og praksis inden for  

 professionen, 5)	kunne igangsætte og indgå i arbejdsmæssige  

 sammenhænge, hvor der udføres forsknings- og udviklingsarbejder  

 og 6)	kunne fortsætte i videreuddannelse.
§ 2. Uddannelsen til  

 afspændingspædagog foregår ved uddannelsesinstitutioner,  

 der af undervisningsministeren er godkendt hertil.
Uddannelsesinstitutionerne  

 er ansvarlige for uddannelsen i sin helhed, hvilket indebærer ansvar  

 for indhold, sammenhæng og koordinering af uddannelsens teori og  

 praktik.
Stk. 2. Afspændingspædagoguddannelsen er en  

 semesteropdelt uddannelse, der er normeret til 3½  

 studenterårsværk eller 210 ECTS-point.
Et  

 studenterårsværk er en heltidsstuderendes arbejde i 1 år.  

 Et studenterårsværk svarer til 60 point i European Credit  

 Transfer System (ECTS- point). Hvert semester varer 18-24 uger.
Stk. 3. Uddannelsen skal være afsluttet senest 6  

 år efter studiestart.
Uddannelsesinstitutionen kan, hvor der foreligger  

 usædvanlige forhold, dispensere herfra.
 § 3. Uddannelsen giver ret til betegnelsen  

 professionsbachelor i afspændingspædagogik og psykomotorik.  

 Betegnelsen på engelsk er Bachelor in Relaxation and Psychomotor  

 Therapy.
Kapitel 2 Uddannelsens tilrettelæggelse og indhold § 4. Uddannelsen tilrettelægges, så  

 der etableres en vekselvirkning mellem og en kombination af teori og  

 praksis.
§ 5. Uddannelsen tilrettelægges med stigende  

 sværhedsgrad og kompleksitet gennem forløbet.
Fagenes placering,  

 omfang og indhold prioriteres i forhold til de  

 afspændingspædagogiske problemstillinger i uddannelsen.
 § 6. Nationale og internationale  

 forskningsresultater fra det afspændingspædagogiske og andre  

 områder, der er relevante for professionen, integreres i størst  

 muligt omfang i undervisningen.
§ 7. I uddannelsen indgår tværfagligt  

 samarbejde i såvel den teoretiske som den praktiske undervisning  

 svarende til mindst 10 ECTS-point.
Hvert forløb skal arrangeres i  

 samspil med mindst en af de samarbejdsparter, der er relevante for  

 faggruppen.
 Stk. 2. I uddannelsens teoretiske dele og praksisdele  

 indgår undervisningsformer og læringsmiljøer, herunder IT,  

 der udvikler de studerendes selvstændighed, samarbejdsevne, refleksion  

 og evne til at skabe faglig fornyelse.
 Stk. 3. I uddannelsen lægges der vægt på, at  

 de studerende får mulighed for at opnå bred praksiserfaring inden  

 for afspændingspædagogisk relevante virksomhedsområder, og  

 at dette indgår i hele studieforløbet.
§ 8. I uddannelsen indgår, i det omfang det  

 er relevant for det pågældende fagområde, undervisning i  

 miljømæssige problemstillinger og i samspillet mellem  

 forskellige kulturformer.
Uddannelsen skal endvidere bidrage til at fremme de  

 studerendes personlige udvikling samt bidrage til at udvikle deres interesse  

 for og evne til aktiv medvirken i et demokratisk samfund.
 § 9. Uddannelsen omfatter teoretisk og praktisk  

 undervisning inden for følgende fag:
1) Afspændingspædagogiske og psykomotoriske fag 108 ECTS-point 2) Pædagogiske og psykologiske fag 36 ECTS-point 3) Natur- og sundhedsvidenskabelige fag 27 ECTS-point 4) Samfundsvidenskabelige fag 9 ECTS-point I alt 180 ECTS-point.
 Hertil kommer praktik svarende til 30 ECTS-point.
Stk. 2. Uddannelsen afsluttes med et bachelorprojekt inden for  

 uddannelsens kernefag med et omfang på mindst 20 ECTS-point.
Gennem  

 arbejdet med bachelorprojektet skal den studerende erhverve sig  

 kvalifikationer inden for afspændingspædagogisk  

 udviklingsarbejde.
I projektet behandles en selvvalgt problemstilling inden  

 for afspændingspædagogik og med anvendelse af videnskabelig  

 metode.
Problemstillingen godkendes af uddannelsesinstitutionen.
§ 10. Målet med praktikken er at skabe  

 sammenhæng mellem teoretisk og praktisk kundskab og derved sikre  

 professionsbasering og praksisnærhed.
Praktikken tilrettelægges  

 med progression fra det observerende til det reflekterende og  

 selvstændigt udøvende i forbindelse med træning af  

 grundlæggende kompetencer inden for uddannelsens faglige felt.
Stk. 2. Praktikken foregår på godkendte  

 praktiksteder med afspændingspædagogisk relevant virksomhed.
De  

 studerende har pligt til at deltage i praktikken.
For den praktikperiode, der  

 skal bedømmes, jf. § 11, stk. 3, påhviler det  

 praktikstedet i samarbejde med uddannelsesstedet og den studerende at  

 udarbejde en beskrivelse af praktikforløbet.
Beskrivelsen skal  

 godkendes af uddannelsesinstitutionen.
 Stk. 3. Nærmere regler om praktikken, herunder om  

 kriterier for godkendelse af praktiksteder og om de studerendes pligt til at  

 deltage i praktikken, fastsættes i studieordningen.
Kapitel 3 Eksamen m.v.
§ 11. Der afholdes ekstern prøve i  

 bachelorprojektet samt ekstern prøve i følgende fag: anatomi,  

 fysiologi, psykologi, bevægelsesundervisning af grupper, klinisk  

 praksis samt i faget fødsel og obstetrik.
En af prøverne  

 placeres ved udgangen af 2. semester og prøven i bachelorprojektet i  

 7. semester.
Placeringen af de øvrige eksterne prøver samt  

 eventuelle interne prøver fastsættes i studieordningen.
Stk. 2. Bachelorprojektet bedømmes ved en mundtlig  

 prøve.
Der gives en samlet karakter for det skriftlige arbejde og  

 præstationen ved prøven.
Prøven er individuel.
Stk. 3. En praktikperiode svarende til mindst 8 uger skal  

 bedømmes.
Bedømmelsen sker på grundlag af en udtalelse  

 fra praktikstedet og en af den studerende udarbejdet praktikrapport.
Der  

 gives bedømmelsen Bestået/Ikke bestået.
 Stk. 4. Før den studerende kan afslutte  

 bachelorprojektet, skal praktikken og de øvrige eksterne og interne  

 prøver være bestået.
 Stk. 5. For eksamen, herunder prøveformer,  

 bedømmelse, eksamensbevis, klage over eksamen m.v. gælder i  

 øvrigt reglerne i bekendtgørelse om eksamen ved visse  

 videregående uddannelser under Undervisningsministeriet  

 (eksamensbekendtgørelsen), bekendtgørelse om karakterskala og  

 anden bedømmelse (karakterskalabekendtgørelsen) samt  

 bekendtgørelse om censorinstitutionen for visse videregående  

 uddannelser under Undervisningsministeriet  

 (censorbekendtgørelsen).
Kapitel 4 Studieordningen § 12. Institutionen fastsætter inden for  

 bekendtgørelsens rammer nærmere regler for uddannelsen i en  

 studieordning.
 Stk. 2. Studieordningen skal indeholde regler om:
 1)	Undervisnings- og arbejdsformer i uddannelsen, jf. § 7.
2)	Mål for samt indhold og tidsmæssigt omfang af de enkelte  

 fag samt fagenes placering i studieforløbet.
Omfanget af fagene  

 fastsættes i ECTS-point, jf. § 9.
 3)	Udarbejdelse af bachelorprojektet, jf. § 9, stk. 2.
 4)	Mål, indhold, tidsmæssigt omfang, placering og  

 tilrettelæggelse af praktikken, jf. § 10, stk. 3.
 5)	Obligatorisk deltagelse i praktikken og godkendelse af  

 praktiksteder, jf. § 10, stk. 3.
 6)	Bedømmelse af fagene og praktikken, jf. § 11.
 7)	Merit, jf. § 15.
 8)	Internationalisering.
 Stk. 3. Ud over regler fastsat i henhold til denne  

 bekendtgørelse indeholder studieordningen regler fastsat i henhold til  

 eksamensbekendtgørelsen.
 § 13. Det skal af studieordningen fremgå, at  

 institutionen, hvor det er begrundet i usædvanlige forhold, kan  

 dispensere fra regler i studieordningen, der alene er fastsat af  

 institutionen.
Stk. 2. Ved udarbejdelsen af studieordningen deltager en  

 repræsentant for de studerende og en repræsentant for  

 praktikstederne.
Ved væsentlige ændringer af studieordningen  

 tager institutionen kontakt til aftagerrepræsentanter og indhenter en  

 udtalelse fra censorformandskabet, jf. censorbekendtgørelsen.  

 Studieordningen koordineres med studieordningerne fra de øvrige  

 uddannelsessteder.
Studieordningen, herunder væsentlige ændringer  

 i denne, træder i kraft ved studieårets begyndelse og skal  

 indeholde overgangsregler.
 Stk. 3. Gældende studieordninger skal være  

 offentligt tilgængelige på institutionens hjemmeside.
Kapitel 5 Andre regler § 14. Skift til samme uddannelse ved anden  

 institution kan først ske efter 1. studieår og efter, at 1.  

 eksterne prøve er bestået.
Institutionen kan dispensere herfra,  

 hvis der foreligger usædvanlige forhold.
 § 15. Beståede uddannelseselementer ved en  

 institution, der udbyder uddannelse efter denne bekendtgørelse,  

 ækvivalerer tilsvarende uddannelseselementer ved de andre  

 institutioner.
Stk. 2. Institutionen kan herudover i hvert enkelt  

 tilfælde eller ved regler i studieordningen godkende, at  

 gennemførte uddannelseselementer fra en anden dansk eller udenlandsk  

 videregående uddannelse, der er bestået efter reglerne herom,  

 træder i stedet for uddannelseselementer eller dele heraf, der er  

 omfattet af denne bekendtgørelse.
Afgørelsen træffes  

 på grundlag af en faglig vurdering af ækvivalensen mellem de  

 berørte uddannelsesdele.
 § 16. Uddannelsesinstitutionen kan beslutte, at en  

 studerende skal afbryde eller ophøre med uddannelsen, hvis det er  

 åbenbart, at den studerende på grund af vedvarende somatisk eller  

 psykisk sygdom eller diagnosticerede personlighedsforstyrrelser, misbrug  

 eller lignende ikke kan fungere forsvarligt i relevante  

 sammenhænge.
§ 17. Undervisningsministeriet kan godkende  

 fravigelse af bekendtgørelsen som led i forsøg.
Samtidig  

 fastsættes forsøgets varighed og rapporteringsformen.
 § 18. Undervisningsministeriet træffer  

 afgørelse om at dispensere fra bekendtgørelsen, når det  

 er begrundet i usædvanlige forhold, bortset fra de tilfælde, der  

 er nævnt i § 2, stk. 3, § 14 og § 15,  

 stk. 2.
§ 19. Institutionens afgørelser i henhold  

 til bekendtgørelsen kan indbringes for Undervisningsministeriet af  

 den, afgørelsen angår, når klagen vedrører den i  

 § 16 beskrevne situation eller vedrører retlige  

 spørgsmål.
Klagen indgives til institutionen.
Institutionen  

 videresender klagen til ministeriet ledsaget af en udtalelse.
Institutionen  

 giver klageren lejlighed til inden for en frist af mindst 1 uge at kommentere  

 udtalelsen.
Kommentarerne medsendes til ministeriet.
 Stk. 2. Fristen for at indgive klage efter stk.1 er 2 uger fra  

 den dag, afgørelsen er meddelt klageren.
Kapitel 6 Ikrafttræden og overgangsregler § 20. Bekendtgørelsen træder i kraft den 1.  

 august 2002 og har virkning for studerende, der begynder på uddannelsen  

 den 1. august 2002 eller senere.
