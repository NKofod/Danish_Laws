Ankestyrelsens principafgørelse A-1-99 om kontanthjælp - tilbagebetaling - afsluttet uddannelse - arbejdsløshedsdagpenge - ændring i forholdene Resume:
 Ansøger var efter afslutning af sin uddannelse berettiget til kontanthjælp, indtil arbejdsløshedsdagpengene kom til udbetaling.
Ansøger havde under uddannelsen modtaget SU.
Han havde bevaret sit medlemsskab af a-kassen under uddannelsen og var berettiget til arbejdsløshedsdagpenge fra dagen efter uddannelsens afslutning.
 Ankestyrelsen lagde vægt på, at ansøger var uden indtægter på grund af arbejdsløshed, indtil han fik udbetalt arbejdsløshedsdagpenge.
 Ankestyrelsen fandt samtidig, at hjælpen kunne kræves tilbagebetalt, da der efterfølgende blev udbetalt arbejdsløshedsdagpenge for samme periode som den udbetalte kontanthjælp.
 Kassation:
Principafgørelsen har ikke længere vejledningsværdi Love:
Lov om aktiv socialpolitik - lovbekendtgørelse nr. 707 af 29. september 1998 - § 11 og § 93, stk. 1, nr. 6 Sagsfremstilling:
 Ansøger, der afsluttede sin uddannelse den 22. juni 1998, søgte den 1. juli 1998 om udbetaling af kontanthjælp.
 Ansøger havde bevaret sit medlemskab af en arbejdsløshedskasse under uddannelsen og var derfor dagpengeberettiget fra den 23. juni 1998. Sidste udbetaling af SU fandt sted primo juni (forudbetalt), og første udbetaling (bagud) af dagpenge var til rådighed den 31. juli 1998 og dækkede perioden fra 23. juni til 18. juli.
 Ansøger fik arbejde fra 1. august 1998.
Kommunen gav afslag på ansøgningen med begrundelsen, at ansøger ikke havde perioder uden indtægtsgrundlag.
Kommunen vurderede derfor, at han havde et forudseeligt likviditetsproblem.
 Nævnet ændrede kommunens afgørelse, da ansøger på ansøgningstidspunktet var afskåret fra at skaffe det fornødne til sin forsørgelse på grund af arbejdsløshed.
 Nævnet fandt derfor, at ansøger havde været berettiget til kontanthjælp efter reglerne i lov om aktiv socialpolitik § 11. Spørgsmålet om udmålingen af hjælpen, og om hjælpen skulle ydes mod tilbagebetaling efter aktivlovens § 93, stk. 1, nr. 6, jf. stk. 2, blev hjemvist til kommunen.
I klagen til Ankestyrelsen anførte kommunen, at selv om ansøger var udsat for en social begivenhed, var der ingen perioder, hvor han ikkehavde et forsørgelsesgrundlag.
Han var berettiget til dagpenge fra a kassen fra den 23. juni 1998 efter endt uddannelse den 22. juni 1998. Der var derfor tale om et likviditetsproblem på grund af udbetalingsforskydninger, ligesom ansøger tidligere ved studiestart/påbegyndelse af SU havde været dobbeltforsørget.
 Sagen blev behandlet i principielt møde med henblik på afklaring af, om ansøger havde været udsat for en sådan ændring af sine forhold i forbindelse med, at han afsluttede sine studier og herefter var arbejdsløs, at han var berettiget til udbetaling af kontanthjælp, uanset at han efterfølgende fik udbetalt arbejdsløshedsdagpenge fra første ledighedsdag.
 Afgørelse:
 Ankestyrelsen fandt, at ansøger var berettiget til kontanthjælp i perioden 1. juli 1998 til 31. juli 1998.
 Ankestyrelsen lagde vægt på, at ansøger var arbejdsløs, efter at han den 22. juni 1998 afsluttede sine studier.
 Ankestyrelsen lagde til grund, at ansøger havde fået udbetalt SU, der dækkede perioden 1. juni til 30. juni 1998. Han var herefter på grund af arbejdsløshed uden indtægter, indtil han den 31. juli 1998 fik udbetalt arbejdsløshedsdagpenge.
 Ankestyrelsen tiltrådte således det sociale nævns afgørelse.
 Ankestyrelsen bemærkede samtidig, at den ydede hjælp kunne kræves tilbagebetalt efter aktivlovens § 93, stk. 1, nr. 6, da der efterfølgende var udbetalt arbejdsløshedsdagpenge for den periode, hvor der skulle udbetales kontanthjælp.
