Skriftlig fremsættelse (6. april 2011) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om almene boliger m.v.(Salg af almene boliger, etablering af dagligvarebutikker i tilknytning til ældreboliger m.v.) (Lovforslag nr.
L 186) Regeringen, Dansk Folkeparti og Det Radikale Venstre indgik den 8. november 2010 aftale om styrket indsats i ghettoområderne og om anvendelsen af den almene sektors midler.
Liberal Alliance har tilsluttet sig aftalen.
Hovedparten af aftalen er udmøntet i 2 love (lov nr. 1610 og 1611 af 22. december 2010). Resten udmøntes ved dette lovforslag.
 Lovforslaget indeholder følgende elementer:
 Ny salgsordning  Ny praksis vedrørende helt eller delvist salg af en afdeling  Anvendelse af overskuddet ved helt eller delvist salg af en afdeling  Etablering af dagligvarebutikker i tilknytning til ældreboliger.
Forslaget til en ny salgsordning skal erstatte den tidligere forsøgsordning og den gældende permanente ordning.
Udgangspunktet i den nye ordning er, at kommunalbestyrelsen og boligorganisationen skal være enige om beslutningen om salg.
 Det er hensigten at lempe den gældende praksis for socialministerens godkendelse af samlet salg af en hel boligafdeling eller dele af en afdeling, således at der fremover i større omfang kan ske salg til tredjemand i udsatte boligområder omfattet af en godkendt helhedsplan.
 Det foreslås, at socialministeren får mulighed for at godkende, at nettooverskuddet ved salg af boligafdelinger eller grunde, der sker som led i en helhedsplan for et udsat boligområde  efter forholdsmæssig indfrielse af lån i afdelingen  helt eller delvist kan anvendes til finansiering af helhedsplanen i stedet for ekstraordinær indfrielse af lån i afdelingen.
Med forslaget om etablering af dagligvarebutikker i tilknytning til ældreboliger gives der mulighed for, at kommuner og regioner kan medvirke til at fremme udviklingen af mindre erhverv i yderområder.
Det foreslås således, at kommunalbestyrelser og regionsråd skal kunne etablere mindre dagligvarebutikker i tilknytning til ældreboliger.
Udlejning af arealerne til den erhvervsdrivende kan i givet fald ske til en leje under markedslejen.
Det er en betingelse for udlejning under markedslejen, at erhvervsarealerne og ældreboligerne er beliggende i et yderområde.
Forslaget skal ses i sammenhæng med forliget om lukkeloven.
 Den del af forslaget, som omfatter salg af almene boliger, forventes at medføre statslige mindreudgifter på 1,9 mio. kr. i 2011 og 3,7 mio. kr. årligt herefter og kommunale mindreudgifter på 0,9 mio. kr. i 2011 og 1,8 mio. kr. årligt herefter.
 Forslaget vedrørende etablering af dagligvarebutikker har ingen økonomiske konsekvenser for staten, regionerne og kommunerne.
 Det samlede lovforslag har ingen administrative konsekvenser for det offentlige, ingen økonomiske og administrative konsekvenser for erhvervslivet, ingen administrative konsekvenser for borgerne og ingen miljømæssige konsekvenser.
 Forslaget vedrørende salg af almene boliger indeholder ikke EU-retlige aspekter, mens forslaget vedrørende etablering af dagligvarebutikker berører EUs regler om statsstøtte.
 Det foreslås, at lovændringen træder i kraft den 1. juli 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
