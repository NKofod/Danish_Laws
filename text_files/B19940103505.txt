 I medfør af § 5, stk. 4, og § 6, stk. 3, i lov om skibsfartens  

 betryggelse, jf. lovbekendtgørelse nr. 587 af 29. september 1988, og efter  

 bemyndigelse i bekendtgørelse nr. 570 af 26. september 1988, fastsættes efter  

 samråd med Forsvarsministeriet:
§ 1.  Færgesejladsen mellem Esbjerg og Nordby finder  

 sted gennem Slunden sejlrende og den sydlige del af sejlrenden Fanø Lo fra  

 Kremer Sand S fyrpæl til Nordby.
Sejlrenderne er at betragte som snævre løb,  

 idet besejlingsforholdene gør det vanskeligt for et skib, der sejler i  

 sejlrendernes længderetning, at overholde de almindelige vigeregler for  

 skibe.
 Stk. 2.  Handelsskibe, der ønsker at anløbe Nordby  

 havneanlæg, skal træffe aftale med DSB-Fanøoverfarten om benyttelse af  

 Slunden sejlrende med henblik på at koordinere sejladsen.
 § 2.  Fritidsfartøjer må kun benytte sejlrenden i Fanø  

 Lo og Slunden for direkte sejlads til og fra havneanlæggene i Nordby, og et  

 fritidsfartøj skal under sejladsen holde sig så nær, som det er sikkert og  

 muligt, til sejlrendens ydergrænse på fartøjets styrbords side.
 Stk. 2.  Et fritidsfartøj må ikke vanskeliggøre passagen  

 for et skib, som kun kan sejle sikkert i sejlrenden.
 Stk. 3.  Fritidsfartøjer, der er forsynet med motor,  

 skal benytte denne under sejladsen.
 § 3.  Udgående fritidsfartøjer fra Nordby må kun  

 passere sejlrenden i Fanø Lo umiddelbart efter færgens ankomst til eller  

 afgang fra færgelejet i Nordby.
 Stk. 2.  Indgående fritidsfartøjer fra den nordlige del  

 af Fanø Lo må kun passere Kremer Sand S fyrpæl umiddelbart efter færgens  

 passage af fyrpælen.
 Stk. 3.  Når en færge og et fritidsfartøj samtidig er  

 under anduvning af Slunden fra Grådyb, skal fritidsfartøjet vente og lade  

 færgen sejle først ind i sejlrenden.
 § 4.  Overtrædelse af denne bekendtgørelse straffes  

 med bøde.
 § 5.  Bekendtgørelsen træder i kraft den 1. januar  

 1995.
 Stk. 2.  Bekendtgørelse nr. 496 af 30. august 1982 om  

 sejlads i sejlrenden Fanø Lo ophæves.
