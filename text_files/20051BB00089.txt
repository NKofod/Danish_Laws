Fremsat den 14. marts 2006 af Anne Baastrup (SF) og Ole Sohn  

 (SF) Forslag til folketingsbeslutning om  

 forhøjelse af vederlaget til de medlemmer af  

  

 sammenlægningsudvalgene og forberedelsesudvalgene, der samtidig er  

  

 medlemmer af en kommunalbestyrelse eller et amtsråd Folketinget pålægger regeringen snarest muligt og med virkning  

 senest fra den 1. juli 2006 at ændre reglerne om vederlag til medlemmer af  

 sammenlægningsudvalgene og forberedelsesudvalgene.
Reglerne skal ændres  

 således,  

 at det ikke bliver muligt at begrænse vederlaget med den begrundelse, at  

 medlemmerne i overgangsåret før kommunalreformen også er medlemmer af en  

 kommunalbestyrelse  

 eller et amtsråd, og således, at vederlaget kommer på niveau med de nuværende  

 vederlag  

 til medlemmer af kommunalbestyrelser og amtsråd.
Bemærkninger til forslaget I forbindelse med vedtagelsen af kommunalreformen i foråret  

 2005 fik indenrigs- og sundhedsministeren en bemyndigelse til at fastsætte  

 vederlagene i de nye sammenlægningsudvalg og forberedelsesudvalg, jf. § 17,  

 stk. 2, i lov nr. 540 af 24. juni 2005 og § 50, stk. 2, i lov nr. 537 af 24.  

 juni 2005, der gav ministeren mulighed for at reducere vederlaget for de  

 medlemmer, der samtidig er medlemmer af en kommunalbestyrelse eller et  

 amtsråd.  

 Dette har ministeren så udmøntet på den måde, at det årlige faste vederlag i  

 sammenlægningsudvalgene er fastsat til mellem 50.000 og 60.000 kr. og i  

 forberedelsesudvalgene er fastsat til 60.200 kr.
Hvis medlemmerne af  

 udvalgene  

 samtidig er medlemmer af en kommunalbestyrelse eller et amtsråd, nedsættes  

 vederlaget  

 med 75 pct.
Siden starten på arbejdet i udvalgene har SF fået en række  

 henvendelser fra medlemmer af sammenlægnings- og forberedelsesudvalgene, som  

 siger, at aflønningen i sammenlægningsudvalgene og forberedelsesudvalgene  

 ikke  

 står mål med arbejdet.
Arbejdet er typisk mere omfattende end arbejdet i en  

 almindelig kommunalbestyrelse.
Derudover har det efter SFs opfattelse  

 ikke  

 vist sig, at der har været tale om en mindre arbejdsindsats i f.eks.  

 kommunalbestyrelserne i overgangsåret, inden kommunalreformen træder i kraft,  

 som  

 kan begrunde en så betydelig reduktion af vederlaget til de medlemmer, der  

 har  

 et dobbelt mandat ved f.eks. at være medlem af både et sammenlægningsudvalg  

 og  

 en kommunalbestyrelse.
 Derfor foreslås det at sætte vederlaget op, så det kommer til  

 at ligge på linje med vederlaget i en almindelig kommunalbestyrelse eller  

 amtsråd.
Skriftlig fremsættelse Anne Baastrup  

  

 (SF):
 Som ordfører for forslagsstillerne tillader jeg mig herved at  

 fremsætte:
Forslag til folketingsbeslutning  

 om forhøjelse af vederlaget til de medlemmer af sammenlægningsudvalgene og  

 forberedelsesudvalgene, der samtidig er medlemmer af en kommunalbestyrelse  

 eller et amtsråd (Beslutningsforslag nr.  

 B 89).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
