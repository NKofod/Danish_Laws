Nr LSF 162 Forslag til Lov om ændring af lov om dagpenge ved sygdom eller fødsel  

 (Forlængelse af dagpengeperioden for personer, der har indgivet ansøgning om  

 førtidspension) Fremsat af Bruno Jerup (EL) Jette Gottlieb (EL) den 31. januar 1995 § 1 I lov om dagpenge ved sygdom eller fødsel, jf. lovbekendtgørelse nr. 549  

 af 23. juni 1994, som ændret ved lov nr. 1126 af 21. december 1994, foretages  

 følgende ændring:
 I § 22, stk. 1, indsættes som nyt nummer:
 »4) der er indgivet ansøgning om førtidspension efter lov om social  

 pension, eller«.
 Nr. 4 bliver herefter nr. 5.
§ 2 Loven træder i kraft dagen efter bekendtgørelsen i Lovtidende og finder  

 anvendelse på personer, der på ikrafttrædelsestidspunktet modtager dagpenge  

 og har indgivet ansøgning om førtidspension efter lov om social pension.
Bemærkninger til lovforslaget Almindelige bemærkninger Det foreslås, at udbetalingen af sygedagpenge kan forlænges uanset  

 dagpengelovens regler om, at udbetaling af sygedagpenge ophører, når der er  

 udbetalt dagpenge for mere end 52 uger i de forudgående 18 kalendermåneder,  

 hvis der er indgivet ansøgning om førtidspension efter lov om social pension.
 Med dette lovforslag sker der en ligestilling af de personer, der har  

 rejst sag om ret til erstatning efter lov om forsikring mod følger af en  

 arbejdsskade, med de personer, hvor der er indgivet ansøgning om  

 førtidspension efter lov om social pension.
 Efter lovforslaget vil sygedagpengeudbetalingen kunne fortsætte, indtil  

 der er truffet en afgørelse vedrørende den rejste pensionsansøgning.
Det er i øvrigt Enhedslistens generelle opfattelse, at man ikke bør kunne  

 miste dagpengeretten på grund af sygdom.
Derfor støttede og støtter  

 Enhedslisten også forslag til lov om ændring af lov om dagpenge ved sygdom  

 eller fødsel. (Ophævelse af varighedsbegrænsningen). (L 14) af SF fremsat den  

 25. oktober 1994. Såfremt L 14 bliver vedtaget før dette lovforslag, vil  

 dette lovforslag blive taget tilbage.
 Økonomiske og administrative konsekvenser:
 Der er rejst forespørgsel i henholdsvis Københavns Kommune, Århus Kommune  

 og Odense Kommune vedrørende antallet af personer, som lovforslaget vil  

 omfatte.
Det er ikke muligt for kommunerne at oplyse, hvor mange personer der er  

 omfattet af lovforslaget.
Der kan derfor ikke fremlægges statistiske tal på  

 området, men det vurderes, at der er tale om en lille gruppe.
 Vedtagelse af lovforslaget vil medføre en administrativ lettelse for  

 kommunernes bistandsafdelinger, idet de pensionsberettigede vil kunne overgå  

 direkte fra dagpenge til pension og således ikke belaster  

 kontanthjælpsområdet.
Bemærkninger til lovforslagets enkelte bestemmelser Til § 1 Efter dagpengelovens regler om varighedsbegrænsning kan der kun ske  

 forlængelse af dagpengeudbetaling, når det må anses for overvejende  

 sandsynligt, at der vil blive iværksat arbejdsprøvning, revalidering, eller  

 at der efter behandling er mulighed for at vende tilbage til arbejdsmarkedet  

 inden for en nærmere angivet frist, eller det drejer sig om en alvorlig  

 livstruende sygdom, hvor helbredelse ikke skønnes mulig, eller der er rejst  

 sag om ret til erstatning efter lov om forsikring mod følger af en  

 arbejdsskade.
Der er ikke hjemmel til at forlænge dagpengeperioden, hvis det ved  

 varighedsbegrænsningens indtræden skønnes mest sandsynligt, at den pågældende  

 skal have social pension, men sagen ikke er behandlet så langt, at der kan  

 udbetales pension eller forskud herpå.
Denne bestemmelse betyder for en  

 mindre gruppe af sygdagpengemodtagere, at de overgår fra sygedagpenge til  

 kontanthjælp.
Der vil være tale om en væsentlig indtægtsnedgang, ligesom en  

 del ikke vil være berettiget til kontanthjælp på baggrund af ægtefælleindtægt  

 eller formue (uanset formuens størrelse).
Med vedtagelse af den nugældende skærpede varighedsbegrænsning blev  

 kommunernes opfølgningspligt præciseret i § 24 i dagpengeloven, hvilket  

 skulle betyde en hurtigere afklaring af den sikredes forhold og en vurdering  

 af, om der var behov for behandling, optræning, revalidering eller overgang  

 til pension.
Såfremt kommunerne ikke overholder opfølgningspligten og derved  

 ikke får færdigbehandlet en pensionsansøgning, inden varighedsbegrænsningen  

 indtræder, vil den sikrede overgå til kontanthjælp, såfremt pågældende er  

 berettiget hertil.
Intentionen i lovændringen vedrørende varighedsbegrænsningen var en  

 hurtigere afklaring med henblik på enten tilbagevenden til arbejdsmarkedet  

 eller overgang til pension.
Det har således ikke været hensigten, at de  

 pensionsberettigede skulle overgå fra sygedagpenge til kontanthjælp eller  

 forsørges af ægtefælle.
 Efter lovforslaget vil udbetaling af dagpengene kunne forlænges, indtil  

 der er truffet en afgørelse i en pensionssag.
Til § 2 Det foreslås, at lovændringen får virkning ikke alene i forbindelse med  

 fremtidige pensionsansøgninger, men også for personer, der allerede ved  

 lovens ikrafttrædelse har søgt førtidspension, og som på denne dato eller  

 senere bliver omfattet af dagpengelovens regler om varighedsbegrænsning.
