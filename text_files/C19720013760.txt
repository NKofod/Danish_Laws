 1. Mellem Danmark og Østrig er der den 29. oktober  

 1970, jfr. udenrigsministeriets bekendtgørelse nr. 15 af 28. januar 1972,  

 undertegnet en protokol om ændring af den dansk-østrigske  

 dobbeltbeskatningsoverenskomst af 23. oktober 1961 (bekendtgørelse nr. 17 af  

 7. juni 1962).
 2. Ændringsprotokollen er foranlediget af, at Østrig  

 har indført ændrede regler for beskatning af aktieselskaber.
 3. Om de skete ændringer og tilføjelser til  

 overenskomsten skal følgende bemærkes:
 I art. 9, stk. 2, er sidste punktum udgået som overflødig, efter at det  

 ved en ny bestemmelse i art. 19, stk. 3, er fastsat, at bopælsstaten skal  

 indrømme fradrag i sine skatter for den skat, der i henhold til art. 9, stk.  

 2, og art. 10, stk. 2, under visse betingelser kan opkræves af kildestaten af  

 licensafgifter og aktieudbytter.
4. Overenskomstens art. 10 er delt op i to nye  

 artikler, nemlig art. 10, der vedrører beskatningen af aktieudbytter, og art.  

 10A vedrørende beskatningen af renteindtægter.
Denne opdeling er  

 nødvendiggjort af, at der efter de nu gennemførte ændringer ikke længere  

 gælder samme regler for beskatningsretten til sådanne indkomster.
 5. For så vidt angår beskatningsretten til  

 renteindtægter, der oppebæres af en person med bopæl i den ene stat fra  

 kilder i den anden stat, er der ved de nye bestemmelser i art. 10A ikke i  

 princippet sket ændringer, og der kan derfor herom henvises til  

 bemærkningerne vedrørende den tidligere art. 10 i skattedepartementets  

 cirkulære nr. 138 af 7. juni 1962.
6. Derimod er der i art. 10 indført nye regler for  

 beskatningen af aktieudbytter.
Efter den hidtil gældende regel var  

 beskatningen af udbytter forbeholdt den stat, hvori aktionæren var bosat,  

 medens kildestaten, d.v.s. den stat, hvori det udbyttegivende selskab er  

 hjemmehørende, var afskåret fra enhver beskatning.
Efter den nye regel skal  

 kildestaten have adgang til at opkræve en skat ved udlodning af udbytter til  

 aktionærer, bosat i den anden stat, på 10 pct. af udbytternes bruttobeløb.  

 Denne skattesats på 10 pct. skal gælde, uanset om modtageren af udbyttet er  

 en fysisk person eller et selskab i den anden stat og uanset størrelsen af  

 den aktieandel, som dette selskab måtte have i det udbyttegivende selskab.
7. Udtrykket "udbytte" er defineret i  

 artiklens stk. 6 og omfatter såvel afkast af aktier eller andre rettigheder,  

 som ikke er gældsfordringer, med ret til andel i fortjeneste, som afkast af  

 andre selskabsrettigheder, der er ligestillet med afkast af aktier efter  

 skattelovgivningen i den stat, hvori det selskab, der foretager udlodningen,  

 har bopæl.
De i ligningslovens § 16A nævnte former for udbytte er således  

 alle omfattet af definitionen.
8. Ifølge stk. 7 gælder de ovennævnte regler om  

 fordeling af beskatningsretten til aktieudbytter ikke, såfremt de pågældende  

 aktier reelt tilhører et fast driftssted, beliggende i den stat, hvori det  

 selskab, som udlodder udbyttet er hjemmehørende.
I så fald finder reglen i  

 overenskomstens art. 5 om fast driftssted anvendelse.
9. For at afbøde den dobbeltbeskatning, der ellers  

 ville opstå efter den ny fordelingsregel om beskatningsretten til  

 aktieudbytter, er der i et nyt stk. 3 til art. 19 fastsat en creditregel,  

 hvorefter der i aktionærens bopælsstat skal gives et nedslag i skatten for  

 den kildeskat, der er betalt i den anden stat.
Reglen er som anført en  

 "creditregel" og svarer nøje til bestemmelsen i ligningslovens §  

 33. Her i landet skattepligtige personer skal herefter ved opgørelsen af den  

 skattepligtige indkomst medregne bruttoaktieudbytter, udbetalt dem af  

 østrigske selskaber, og nedslag i danske skatter beregnes derefter som enten  

 den betalte østrigske udbytteskat på 10 pct. eller som den del af de danske  

 skatter, der forholdsmæssigt vedrører udbyttet fra Østrig, hvis denne  

 forholdsmæssige andel er mindre end den betalte østrigske skat.
Det skal  

 bemærkes, at denne creditregel alene gælder for kildeskat af aktieudbytter.  

 For alle andre indtægter gælder fortsat den i art. 19, stk. 2, i  

 overenskomsten af 23. oktober 1961 fastsatte metode til ophævelse af  

 dobbeltbeskatning, den såkaldte "gamle exemptionsmetode".
 10. Som forudsat ved bestemmelserne i art. 10, stk. 4,  

 og art. 10A, stk. 2, er der mellem det danske og østrigske finansministerium  

 under 25. januar og 25. februar 1972 indgået en aftale om gennemførelsen af  

 fritagelsen for den ved kilden fradragne skat af udbytter og renter.
 Denne aftale indeholder bl.a. de nærmere regler om, hvorledes skatteydere  

 i de to stater skal forholde sig for at opnå tilbagebetaling af henholdsvis  

 østrigsk og dansk kildeskat, der er opkrævet ved indeholdelse ud over den  

 skat, bestemmelserne i overenskomstens art. 10 og art. 10A berettiger til.
 Ved ansøgning om tilbagebetaling skal benyttes blanket R-D2 (vedr.  

 østrigsk skat) eller blanket U-35-A (vedr. dansk skat).
 Aftalen er i sin helhed optaget i Ministerialtidende som nr. 90-1972,  

 hvorfor der iøvrigt med hensyn til de nærmere regler for indgivelse af  

 ansøgning om tilbagebetaling m.v. henvises dertil.
 11. Ændringsprotokollen er trådt i kraft den 17.  

 december 1971 og dens bestemmelser finder første gang anvendelse på udbytter  

 og renter, der forfalder på eller efter den 1. januar 1970.
Der kan som følge heraf blive tale om ændringer af skatteberegninger,  

 foretaget for indkomstårene 1970 og 1971, jfr. foran under pkt. 9. For så  

 vidt begæring om regulering af skatteberegninger for nævnte indkomstår i  

 overensstemmelse med ændringsprotokollens bestemmelser allerede er fremsat  

 eller fremsættes inden udgangen af 1972, bemyndiges skatterådene herved til  

 at genoptage vedkommende skatteberegninger uden forud indhentet bemyndigelse  

 fra Statens Ligningsdirektorat.
De som følge heraf fornødne ændringer  

 foretages af vedkommende kommunale ligningsmyndighed i overensstemmelse med  

 reglerne i § 10 i finansministeriets bekendtgørelse af 23. december 1971  

 vedrørende slutligning for 1971. Fremsættes begæring overfor skatterådene  

 først efter udgangen af 1972, vil bemyndigelse til genoptagelse være at  

 indhente på sædvanlig måde.
 Med hensyn til eventuelle ændringer i den foreløbige skattesvarelse for  

 indkomståret 1972 vil der være at forholde i overensstemmelse med reglerne i  

 kildeskattelovens § 53.
 12. Tvivlsspørgsmål med hensyn til  

 ændringsprotokollens praktisering vil være at forelægge for  

 skattedepartementet.
 Skattedepartementet, den 22. juni 1972.
