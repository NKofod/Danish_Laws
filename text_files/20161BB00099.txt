Fremsat den 28. marts 2017 af Jesper Petersen (S) og Dennis Flydtkjær (DF) Forslag til folketingsbeslutning om flere ressourcer og flere årsværk til SKATs indsatsområder Folketinget pålægger regeringen at indkalde til politiske drøftelser med henblik på at tilføre øgede ressourcer og flere årsværk til SKATs indsatsområder, således at skattegabet mindskes, indtægterne øges og tilliden til skattevæsenet forbedres.
Bemærkninger til forslaget De senere års massive problemer og skandalesager har vist, at der er dybe problemer hos SKAT  svindelen med udbytteskat, skattelyspekulation, uholdbart lange sagsbehandlingstider i klagesystemet og manglende skatte- og momsindtægter, der beløber sig til milliarder.
Mens skattegabet stiger, daler virksomhedernes oplevede opdagelsesrisiko, og det samme gør borgernes tillid til skattevæsenet.
I november 2016 indgik et flertal af Folketingets partier en aftale, »Et nyt skattevæsen«.
Med aftalen blev der afsat nødvendige ressourcer i forhold til inddrivelse, et nyt toldsystem og et nyt ejendomsvurderingssystem.
Men det var på det tidspunkt desværre ikke muligt at opnå enighed om at tilføre midler til arbejdet på SKATs såkaldte indsatsområder og dermed styrke kontroller og øvrigt arbejde for at undgå fejl og egentligt skattesnyd.
SKAT har i »Kontrolaktiviteter 2016  Styrket regelefterlevelse på skatteområdet«, jf.
SAU alm. del  bilag 134 (folketingsåret 2015-16), opgjort det forventede skattegab i 2016 til at være ca. 22,8 mia. kr.
Hertil kommer, at SKAT endnu ikke kan opgøre 9 ud af 22 delområder af skattegabet, og samtidig er der 4 delområder, som SKAT kun delvis har kunnet opgøre.
Konservativt kan et samlet skattegab derfor estimeres til i omegnen af 25 mia. kr.
Siden 2006 er antallet af medarbejdere i SKAT faldet fra ca. 9.200 til ca. 6.200 i 2015. Når der kan effektiviseres og pengene bruges bedre i den offentlige sektor, er det positivt, og det gælder selvfølgelig også for en stor statslig myndighed som skattevæsenet.
Men det er hævet over enhver tvivl, at der er skåret alt for dybt i vores skattevæsen de sidste 10 år med tab af kompetencer og mangelfuld kontrol til følge.
I samme periode som besparelserne er sket, er antallet af virksomheder, der skal kontrolleres, steget betydeligt  fra ca. 570.000 virksomheder i 2006 til ca. 700.000 i dag.
De fleste vil gerne følge reglerne.
Men de, der svindler, bruger metoder, der er mere aggressive, mere internationale og mere komplekse end tidligere.
Bl.a. derfor står SKATs ressourcer ikke mål med omfanget af udfordringer.
 Der er derfor behov for at tilføre flere ressourcer til SKATs indsatsområder, hvor skattegabet kan mindskes, indtægterne kan øges og tilliden til skattevæsenet kan forbedres.
Tilførsel af ekstra mandskab til indsatsområderne vil skulle finansieres som led i de politiske drøftelser, regeringen pålægges at indkalde til.
Forslagsstillerne bemærker dog samtidig, at der ifølge både Rigsrevisionen og ministerielle svar til Folketingets Skatteudvalg er et klart potentiale for at øge skatteindtægterne ved at tilføre flere ressourcer til kontrol på områder, hvor der er et betydeligt skattegab.
Skriftlig fremsættelse Jesper Petersen (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om flere ressourcer og flere årsværk til SKATs indsatsområder.
(Beslutningsforslag nr.
B 99) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
