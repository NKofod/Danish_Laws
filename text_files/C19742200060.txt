I.
Optagelsesproceduren.
 Studievejlederen er med til at give oplysning om højere  

 forberedelseseksamen til personer, der retter henvendelse herom til kursus,  

 og med til at formidle kontakt til afleverende skoler og andre institutioner.
 Studievejlederen medvirker ved interviews med den enkelte ansøger med  

 bl.a. det formål at få belyst den enkelte ansøgers baggrund for og mål med  

 uddannelsen til højere forberedelseseksamen.
II.
Kursusforløbet.
 1. Studievejlederen medvirker ved planlægning og  

 gennemførelse af eventuelle introduktionsarrangementer for nye studerende.
2. Studievejlederen redegør for tilvalgsmulighederne  

 og drøfter med den enkelte studerende konsekvenserne af forskellige tilvalg  

 for kursusforløbet og for videre uddannelse.
Det er naturligt, at faglærerne  

 inddrages i denne orientering.
3. I forbindelse med orienteringen om tilvalget gives  

 uddannelses- og erhvervsorientering, således at hver studerende bliver klar  

 over, hvilken kompetence de forskellige tilvalg indebærer, og hvorledes det  

 efter bestået højere forberedelseseksamen vil være muligt at skaffe sig  

 yderligere kompetence.
I forbindelse med indsamling af skriftligt  

 oplysningsmateriale fra forskellige institutioner giver studievejlederen de  

 studerende en løbende orientering om materialet.
Studievejlederen giver de  

 studerende den nødvendige forberedelse, så de kan få udbytte af  

 studieoplysende møder og andre kontakter bl.a. med uddannelsessøgende,  

 erhvervsrepræsentanter og den offentlige erhvervsvejledning.
 4. Indføringen i den generelle studieteknik skal give  

 de studerende forudsætninger for at tilrettelægge arbejdet hjemme og i  

 timerne på en hensigtsmæssig måde.
 Timerne kan tilrettelægges således, at de studerende får kendskab til de  

 vigtigste indlæringspsykologiske faktorer, samtidig med at de - blandt andet  

 gennem praktiske øvelser - gøres bekendt med faktorer som læsehastighed,  

 notetagning og forskellige former for de aktiviserende metoder, der kan  

 anvendes, når man skal tilegne sig indholdet af en tekst.
En del af timerne vil med fordel kunne anvendes til indføring i den  

 specielle studieteknik, der anvendes ved større skriftlige opgaver og ved  

 eksamenslæsning.
Sådanne timer kan lægges senere i kursusforløbet.
Der skal ske en koordinering af den almene studieteknik og faglærernes  

 arbejde med dette emne.
Faglærerne skal gøres bekendt med tidspunktet for og  

 indholdet af timerne i almen studieteknik.
 5. Studievejlederen skal have et grundigt kendskab til  

 de økonomiske forhold, der gælder for studerende, først og fremmest til de  

 støtteordninger, der administreres af statens Uddannelsesstøtte, og  

 statsgaranterede lån.
 Studievejlederen skal have et sådant kendskab til det sociale  

 bistandssystem, at han kan foretage de fornødne henvisninger af studerende  

 med personlige og sociale problemer.
 6. Det er naturligt, at studievejlederen deltager i de  

 møder på kursus, hvor de studerendes problemer behandles.
III.
Individuel og kollektiv vejledning.
1. Studievejlederens vigtigste opgave er at yde  

 individuel bistand til den enkelte studerende.
Det er af betydning, at  

 studievejlederen i 1. semester sikrer sig kontakt med hver enkelt studerende,  

 bl.a. ved med udgangspunkt i valg af tilvalgsfag at tage en samtale, hvor man  

 også kan bevæge sig ind på almene forhold.
De studerende kan kontakte  

 studievejlederen i hans træffetider.
 2. Kollektiv vejledning gives i de situationer, hvor  

 alle studerende skal have informationer, eller hvor mere almene forhold inden  

 for f.eks. uddannelses- og erhvervsorientering skal drøftes.
Som eksempler kan nævnes: Diskussion af bekendtgørelsen om højere  

 forberedelseseksamen med særlig vægt på emner som eksamensbestemmelser og  

 beståelseskriterier.
Tilvalgssystemets opbygning og almindelige konsekvenser.  

 Støtteordninger i forbindelse med Statens Uddannelsesstøtte og andre  

 økonomiske og sociale forhold under og efter kursusforløbet.
De videregående  

 uddannelsers opbygning, herunder adgangsbetingelser, struktur og placering i  

 samfundsbilledet.
 Et vigtigt formål for de kollektive timer er, at de studerende  

 aktiviseres, så de fortsætter arbejdet med deres egne uddannelsesproblemer og  

 motiveres for yderligere individuel vejledning hos studievejlederen eller  

 andre, som han kan henvise til.
 Enkelte timer - navnlig i 3. og 4. semester - kan med fordel benyttes som  

 spørgetimer, efter at de studerende forinden har fået orientering om  

 informationsmateriale eller andet baggrundsstof.
IV.
Vejledning af selvstuderende.
Vejledning af selvstuderende indebærer udover de i bekendtgørelsens § 8  

 nævnte punkter bl.a. orientering om kombinationsmulighederne mellem  

 selvstudium, enkeltfagskurser og kursusforløb.
Desuden formidler  

 studievejlederen kontakten mellem den selvstuderende og faglærerne.
