Landsskatteretskendelse Fortjeneste ved salg af andel af landbrugsejendom - solgt uden ikke vurderet 16 m2 fritidshus Reference:
 EBL § 8, stk. 2.
 A klagede for indkomståret 1997 over, at  

 skatteankenævnet havde anset fortjeneste ved salg af andel af ejendom  

 som skattepligtig efter ejendomsbeskatningsloven.
Det fremgik af de forelagte oplysninger, at ejendommen  

 blev erhvervet af klagerens ægtefælle og to andre  

 familiemedlemmer i 1955. Ejendommen var på 369.220 kvm frijord, og  

 bestod af granskov, selvsået bjergfyr og hede.
Ejendommen blev  

 erhvervet med henblik på jagt og andre rekreative formål, og  

 havde ikke været udnyttet erhvervsmæssigt.
 Ifølge det af klageren oplyste henstod der ved  

 købet i 1955 en ældre fritidsbeboelse på ejendommen.  

 Fritidsbeboelsen blev ifølge klageren revet ned i 1962, hvorefter der  

 blev opført en anden fritidsbeboelse på 16 kvm.
Den faste ejendom havde i hele perioden været  

 vurderet som ubebygget landbrugsareal, og bebyggelsen havde således  

 ikke været selvstændigt vurderet.
Ifølge brev fra amtet  

 kunne der ikke meddeles tilladelse til udstykning af ejendommen.
I foråret 1997 blev ejendommen solgt ved frivillig  

 auktion som ubebygget parcel for 1,9 mio kr., og klageren modtog sin andel af  

 salgssummen.
Den på ejendommen opførte bebyggelse medfulgte ikke  

 i handelen, men blev senere afhændet til køberen af parcellen  

 for 3000 kr.
 Skatteankenævnet havde anset fortjenesten ved salget  

 af andelen af ejendommen som skattepligtig efter  

 ejendomsavancebeskatningslovens almindelige regler, idet ejendommen ikke  

 kunne anses for omfattet af fritagelsesbestemmelsen for sommerhusejendomme i  

 § 8, stk. 2.
 Til støtte herfor havde skatteankenævnet  

 bl.a. anført, at ejendommen ikke kunne sidestilles med de typer af  

 ejendomme, der var nævnt i ejendomsavancebeskatningslovens § 8, samt at  

 den ej heller var omfattet af ejendomsavancebeskatningslovens § 9, idet der  

 ikke i vurderingsmæssig henseende var taget stilling til det i klagen  

 omtalte hus.
 Klagerens repræsentant havde gjort gældende,  

 at fortjenesten ved salg af andelen af ejendommen ikke skulle beskattes efter  

 ejendomsavancebeskatningslovens almindelige regler, idet afhændelsen af  

 ejendommen skulle behandles efter fritagelsesbestemmelsen i  

 ejendomsavancebeskatningslovens § 8, stk. 2.
 Til støtte herfor havde repræsentanten bl.a.  

 anført, at klageren var af den opfattelse, at det måtte anses  

 for dokumenteret, at der på ejendomme havde været opført  

 en fritidsbeboelse, samt at denne havde været anvendt som  

 fritidsbeboelse, og at den vurderingsmæssige status ikke havde nogen  

 betydning, idet det var den faktiske benyttelse af ejendommen, der var  

 afgørende for beskatningen ved afståelsen.
 Landsskatteretten udtalte:
Uanset at klageren havde benyttet ejendommen med den  

 eksisterende opholdsmulighed til fritidsformål, havde ejendommen efter  

 det oplyste stedse været vurderet som en ubebygget grund.
Endvidere  

 fremgik det af det vedlagte udbudsmateriale m.v., at ejendommen var  

 afstået som et ubebygget areal.
Herefter kunne ejendommen ikke  

 karakteriseres som et sommerhus eller lignende, og forholdet var  

 således ikke omfattet af ejendomsavancebeskatningslovens § 8, stk.  

 2.
 Avancen ved salget skulle herefter beskattes efter  

 ejendomsavancebeskatningslovens almindelige regler.
 Skatteankenævnets afgørelse blev  

 stadfæstet.
