Skriftlig fremsættelse (3. november 2006) Videnskabsministeren  

  

 (Helge Sander):
 Herved tillader jeg mig for Folketinget at fremsætte:
 Forslag til lov om ændring af lov om konkurrence- og  

 forbrugerforhold på telemarkedet (Visse tekniske krav til udbydere af  

 elektroniske kommunikationsnet eller -tjenester - opfølgning på regeringens  

 handlingsplan for terrorbekæmpelse).
(Lovforslag nr.
L 63).
Regeringen fremlagde i november 2005 sin handlingsplan for  

 terrorbekæmpelse.
Handlingsplanen blev behandlet af Folketinget den 16.  

 november 2005.
 Handlingsplanen indeholder en række anbefalinger, hvoraf  

 nærværende lovforslag implementerer dele af anbefaling 15.
 Ifølge anbefaling 15 skal udbydere af elektroniske  

 kommunikationsnet eller -tjenester indrette deres udstyr og systemer, så der  

 kan foretages indgreb i meddelelseshemmeligheden jf. retsplejelovens kapitel  

 71, uanset teknologisk fremførelsesform.
Lovforslaget implementerer den del af anbefaling 15, der  

 vedrører de bagudrettede oplysninger.
Den del af anbefaling 15, der vedrører  

 de  

 fremadrettede oplysninger, blev implementeret med lov nr. 545 af 8. juni 2006  

 om ændring af lov om konkurrence- og forbrugerforhold på telemarkedet mv.
 Lovforslaget skal ses i sammenhæng med bekendtgørelse nr. 988  

 af 28. september 2006 om udbydere af elektroniske kommunikationsnets og  

 elektroniske kommunikationstjenesters registrering og opbevaring af  

 oplysninger  

 om teletrafik (logningsbekendtgørelsen), som er udstedt af justitsministeren  

 med hjemmel i retsplejeloven på baggrund af ændringer vedtaget i 2002. Denne  

 bekendtgørelse fastlægger omfanget af de oplysninger, der er pligt til at  

 registrere og opbevare og dermed omkostningsniveauet ved at gennemføre  

 lovforslaget.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
