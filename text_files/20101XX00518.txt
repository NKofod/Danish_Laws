Skriftlig fremsættelse (10. februar 2011) Ministeren for videnskab, teknologi og udvikling (Charlotte Sahl-Madsen) Herved tillader jeg mig for Folketinget at fremsætte:
 Forslag til lov om ændring af universitetsloven, lov om teknologioverførsel m.v. ved offentlige forskningsinstitutioner og lov om almene boliger m.v. (Opfølgning på evaluering af universitetsloven, internationale uddannelsessamarbejder og selskabsdannelse ved udbud af uddannelse i udlandet m.v.).
(Lovforslag nr.
L 143) Behovet for højt kvalificeret arbejdskraft vil stadigt være stigende, og de studerende bliver mere mobile i søgningen efter den bedst mulige uddannelse.
Traditionelle fagområder ændrer sig og udvider sig, og uddannelser og forskning tænkes stadigt mere tværgående.
For at universiteterne kan være attraktive samarbejdspartnere og kan tiltrække de bedst kvalificerede forskere og studerende, skal de have de bedst mulige rammer  herunder for at engagere sig internationalt.
I Danmark er denne udvikling blevet mødt gennem flere institutionelle reformer.
Dette lovforslag ligger i forlængelse heraf og er en opfølgning på universitetsevalueringen fra 2009. Målet er, at den institutionelle ramme er udformet, så universiteterne har en udstrakt grad af selvbestemmelse og samtidig udøver denne med stor ansvarlighed for de betydelige offentlige midler, der bevilges til sektoren.
Med lovforslaget afskaffes en række krav til universiteternes organisering.
Rektor fastlægger herefter universitetets interne organisering inden for de rammer, som bestyrelsen har fastsat i vedtægten.
Samtidig lempes reglerne for nedsættelse af akademisk råd, ph.d.-udvalg og studienævn, så disse kan nedsættes på flere organisatoriske niveauer, og der kan nedsættes flere på samme niveau.
I forhold til forskningsfrihed præciseres det, at det videnskabelige personale ikke over længere tid må pålægges opgaver i hele deres arbejdstid, således at de reelt fratages deres forskningsfrihed.
Herudover præciseres det, at universitetets forskningsstrategiske rammer dækker hele universitetets profil.
Bestyrelsen sikrer, at der sker medbestemmelse og medinddragelse af medarbejdere og studerende i væsentlige beslutninger.
Hvordan det sikres, skal fremgå af universiteternes vedtægter.
Der lægges endvidere op til at reducere antallet af mål og at styrke udviklingskontrakterne som værktøjer til at nå politiske mål samt at øge kontrakternes individualisering.
Desuden skal udefrakommende bestyrelsesmedlemmer rekrutteres fra et så bredt felt som muligt og der gives mulighed for rullende udskiftning i bestyrelsen.
Regelsættet om danske universitetsuddannelser i udlandet ensrettes og forenkles.
Universiteterne kan selv fastlægge om de dele af uddannelserne, der gennemføres i udlandet, skal være obligatoriske eller valgfrie for de studerende.
Det er en forudsætning, at der ved udveksling af studerende samlet set er økonomisk balance for universitetssektoren.
Derudover foreslås det, at universiteternes eneudbud af hele uddannelser i udlandet kan placeres i et aktieselskab, så universiteterne ikke påføres forpligtelser og tab ud over de midler, der er anbragt i selskabet.
Som opfølgning på den tværministerielle rapport »Selvejende institutioner  styring, regulering og effektivitet« fra april 2009 skal statsfinansierede selvejende institutioner anvende de fælles statslige regelsæt for tilskud, regnskab og revision.
Fremover fastsættes tilskudsregler for statsfinansierede selvejende institutioner i budgetvejledningen.
Desuden udmøntes regnskabsreglerne i statsregnskabsbekendtgørelsen og Finansministeriets Økonomisk Administrative Vejledning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
