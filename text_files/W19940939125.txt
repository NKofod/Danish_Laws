Ankestyrelsens principafgørelse O-121-94 om opholdskommune - ændring af revalidering - flytning - refusion Resume:
 En kommune var fortsat refusionspligtig, selv om der var sket ændringer i revalideringsforløbet.
 Da der var tale om en person med en uddannelsesmæssig og social svag baggrund, måtte kommunen være forberedt på afbrydelse eller ændringer i revalideringsforløbet, og ændringen fandtes relevant på grund af forholdene.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 11, stk. 1, nr. 1 Sagsfremstilling:
 En 23-årig mand henvendte sig til A kommune i 1984 og anmodede om kontanthjælp.
 Manden havde haft en meget belastende opvækst, og de almene kundskaber var små som følge af sporadisk skolegang.
 Om hans erhvervsforhold var oplyst følgende:
 I perioden juli 1984 til 1985 var han ansat i et lønnet beskæftigelsesforhold i A kommune.
I oktober 1987 fik han bevilget et 3 1/2 årigt læreforhold i henhold til bistandslovens § 42 med henblik på en uddannelse til klejnsmed.
Dette læreforhold blev afbrudt i januar 1989. 2 måneder senere bevilgede A kommune ham en arbejdspraktik på et center på Fyn.
Denne arbejdspraktik ophørte i oktober 1989, hvorefter han af A kommune fik bevilget ophold på en skole i Norge efter bistandslovens § 42 (nu § 43).
 I juni 1990 blev der indgået en lønnet praktikordning efter bistandslovens § 42 på Fyn.
 I midten af 1991 bevilgede A kommune ham hjælp til at gennemføre et 2-årigt forløb af Handelsskolens grunduddannelse sideløbende med praktikordningen.
 Da manden nu varigt var bosiddende på Fyn, blev sagen med virkning fra den 1. januar 1992 sendt til B kommune, således at A kommune var betalingskommune efter bistandslovens § 11 med hensyn til udgifter vedrørende manden.
 -------------------------------------------------------------------- |*)      Denne SM erstatter SM O-82-94, som indeholdt en            | |forstyrrende trykfejl                                              |-------------------------------------------------------------------- I juni 1993 afsluttede han Handelsskolens grunduddannelse med et resultat, der ikke kvalificerede ham til HH - studiet  eller erhvervelse af praktikplads indenfor Handels- og Kontorområdet.
 Manden havde modtaget revalideringsydelse fra sommeren 1991.
 B kommune ændrede herefter revalideringsplanen fra handelsuddannelse til erhvervelse af 9. /10. klasse og visse HF - fag.
 B kommune anførte bl. a. , at det var svært at tilrettelægge en målrettet erhvervsmæssig revalidering, under hensyn til mandens svage baggrund og narkotikamisbrug og fandt, at der i dette tilfælde skulle anlægges et særligt rummeligt syn på en revalideringsmålsætning.
A kommune afviste at være retlig opholdskommune for dette uddannelsesforløb.
A kommune anførte, at manden havde været igennem forskellige former for revalideringsmæssige foranstaltninger, og den nuværende ændring syntes perspektivløs.
 Ankenævnet traf afgørelse om, at B kommune ikke fortsat kunne få refusion efter ændring af den lagte revalideringsplan.
 Nævnet lagde til grund, at der var tale om en væsentlig ændring af den af A kommune lagte behandlingsplan.
 Nævnet fandt, uagtet mandens sociale baggrund, at der var tale om en ændring af den oprindelig lagte behandlingsplan af så radikal karakter, at A kommunes forpligtelse til at yde refusion herefter ophørte.
 Sagen blev behandlet i principielt møde med henblik på, under hvilke forhold og betingelser en ændring af en uddannelse kan medføre ophør af refusionspligt.
 Afgørelse:
 Ankestyrelsen fandt, at hvor der var tale om en person med en uddannelsesmæssig og social svag baggrund, måtte en kommune være forberedt på, at der kunne ske afbrydelser eller ændringer i revalideringsforløbet.
 Ankestyrelsen fandt således, at en ændring af en revalideringsplan ikke automatisk medførte ophør af refusionspligt.
 Ankestyrelsen fandt, at B kommune fortsat havde ret til refusion fra A kommune  af den kommunale andel vedrørende udgifterne til manden.
 Ankestyrelsen lagde vægt på, at A kommune på baggrund af mandens forhold måtte være forberedt på afbrydelser eller ændringer i revalideringsforløbet, og at ændringen af revalideringsplanen på grund af forholdene måtte anses for relevant.
 Ankestyrelsen ændrede således nævnets afgørelse.
