Pressenævnets kendelse i sag nr. 13-70-00531 Resumé Der blev klaget over, at DR ikke omtaler, hvordan fædre bliver behandlet i samværssager.
Samtidig blev der klaget over, at Lytternes og seernes redaktør ikke har grebet ind over for denne undladelse.
Klagen over Lytternes og seernes redaktør afvises, da redaktøren ikke er omfattet af Pressenævnets kompetence.
DR bestemmer selv, hvad mediet bringer.
Derfor afvises klagen over DRs manglende omtale af fædres behandling i samværssager.
 Pressenævnets formand udtaler:
 Pressenævnet træffer afgørelse om, hvorvidt god presseskik er tilsidesat, jf. medieansvarslovens § 34. Spørgsmålet om, hvorvidt mediers interne klageorganer har handlet i overensstemmelse med deres instrukser, falder uden for Pressenævnets kompetence.
 Klagen over Lytternes og seernes redaktør afvises derfor, jf. medieansvarslovens § 43, stk. 2, nr. 1, 1. led.
 I overensstemmelse med det almindelige princip om redaktørens ret til at redigere mediet, er DR berettiget til at beslutte, hvilke oplysninger man vil bringe i mediet.
DR har efter det oplyste undladt at omtale, hvordan fædre behandles i samværssager.
Sådan som sagen foreligger oplyst, findes det at ligge inden for grænserne af redaktørens redigeringsret at undlade at omtale disse forhold.
 Klagen afvises herefter som åbenbar grundløs, jf. medieansvarslovens § 43, stk. 2, nr. 1, 2. led.
[Klager] har klaget til Pressenævnet, idet han mener, at DR har handlet i strid med god presseskik ved ikke at omtale, hvordan fædre behandles i samværssager.
Klagen omfatter endvidere en klage over DRs Lytternes og seernes redaktør.
 Sagen er behandlet sammen med sag nr. 13-70-00534, [Klager] mod TV 2.
[Klager] har til klagen bl.a. anført, at DR har undladt at informere offentligheden om de overgreb, der har fundet sted i det daværende Civilretsdirektorat/Familiestyrelsen.
DR har bevidst medvirket til, at en stor gruppe fædre uberettiget og ved manipulation er blevet hindret i samvær med deres børn.
DRs Lytternes og seernes redaktør har ikke grebet ind over for denne undladelse [Klager] har endvidere anført, at Lytternes og seernes redaktør ikke har grebet ind over for redaktører og journalister, der beskytter og hjælper hinanden.
 Pressenævnets formand udtaler:
 Pressenævnet træffer afgørelse om, hvorvidt god presseskik er tilsidesat, jf. medieansvarslovens § 34. Spørgsmålet om, hvorvidt mediers interne klageorganer har handlet i overensstemmelse med deres instrukser, falder uden for Pressenævnets kompetence.
 Klagen over Lytternes og seernes redaktør afvises derfor, jf. medieansvarslovens § 43, stk. 2, nr. 1, 1. led.
 I overensstemmelse med det almindelige princip om redaktørens ret til at redigere mediet, er DR berettiget til at beslutte, hvilke oplysninger man vil bringe i mediet.
DR har efter det oplyste undladt at omtale, hvordan fædre behandles i samværssager.
Sådan som sagen foreligger oplyst, findes det at ligge inden for grænserne af redaktørens redigeringsret at undlade at omtale disse forhold.
 Klagen afvises herefter som åbenbar grundløs, jf. medieansvarslovens § 43, stk. 2, nr. 1, 2. led.
