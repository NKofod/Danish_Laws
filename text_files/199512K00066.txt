Nr LSF 66 Forslag til Lov om ændring af lov om elforsyning (Afregning af  

 elektricitet fra decentrale kraftvarmeværker m.v.) Fremsat af miljø- og energiministeren (Svend Auken) den 8. november 1995 Vedtaget ved tredjebehandling den 15. december 1995 Lov nr. 1088 af 20/12/1995 § 1 I lov nr. 54 af 25. februar 1976 om elforsyning, som senest ændret ved lov  

 nr. 409 af 14. juni 1995, foretages følgende ændring:
 1. § 9 a affattes således:
»§ 9 a.
Elforsyningsvirksomheder, der transporterer  

 elektricitet, skal aftage elektricitet, der fremstilles af decentrale  

 kraftvarmeværker eller af elproduktionsanlæg, der anvender biogas, affald  

 eller andre fornyelige brændsler eller vedvarende energi.
Betalingen for den  

 leverede elektricitet skal fastsættes således, at betalingen svarer til  

 elforsyningens omkostninger ved at producere og transportere elektricitet,  

 herunder brændsels- og driftsomkostninger m.v. og langsigtede  

 anlægsomkostninger.
Ved fastsættelsen af de langsigtede anlægsomkostninger  

 skal der tages hensyn til de i lovens § 1, stk. 1 og 2, nævnte formål.
 Stk. 2. Miljø- og energiministeren kan fastsætte nærmere regler om  

 pligten til at aftage elektricitet og om, hvilke anlæg der omfattes af  

 bestemmelserne i stk. 1. Miljø- og energiministeren kan endvidere fastsætte  

 nærmere regler om afregningsprisernes beregning.
 Stk. 3. Ved tilslutning af et af de i stk. 1 nævnte anlæg til  

 elforsyningsnettet skal anlægget afholde den udgift, der er forbundet med at  

 lade sig tilslutte 10-20 kV-nettet. Øvrige omkostninger, herunder til  

 netforstærkning og netudbygning, afholdes af elforsyningsvirksomheden.
 Stk. 4. Anlæg som nævnt i stk. 1, der ønsker at levere  

 elektricitet på et højere spændingsniveau end 10-20 kV-nettet, skal afholde  

 den udgift, der er forbundet med at lade sig tilslutte et net med det  

 tilsvarende højere spændingsniveau. Øvrige omkostninger, herunder til  

 netforstærkning og netudbygning, afholdes af elforsyningsvirksomheden.
Stk. 5. Bestemmelserne i stk. 1-4 gælder ikke for  

 vindkraftanlæg.« § 2 Miljø- og energiministeren fastsætter tidspunktet for lovens ikrafttræden.
Oprindeligt fremsat forslag § 1 I lov nr. 54 af 25. februar 1976 om elforsyning, som senest ændret ved lov  

 nr. 409 af 14. juni 1995, foretages følgende ændringer:
 1. § 9 a affattes således:
»§ 9 a.
Elforsyningsvirksomheder, der transporterer  

 elektricitet, skal aftage elektricitet, der fremstilles af decentrale  

 kraftvarmeværker eller af elproduktionsanlæg, der anvender biogas, affald  

 eller andre fornyelige brændsler eller vedvarende energi.
Betalingen for den  

 leverede elektricitet skal fastsættes, således at betalingen svarer til  

 elforsyningens omkostninger ved at producere og transportere elektricitet,  

 herunder brændsels- og driftsomkostninger m.v. og langsigtede  

 anlægsomkostninger.
Ved fastsættelsen af de langsigtede anlægsomkostninger  

 skal der tages hensyn til de i lovens § 1, stk. 1 og 2, nævnte formål.
 Stk. 2. Miljø- og energiministeren kan fastsætte nærmere regler om  

 pligten til at aftage elektricitet og om, hvilke anlæg der omfattes af  

 bestemmelserne i stk. 1. Miljø- og energiministeren kan endvidere fastsætte  

 nærmere regler om afregningsprisernes beregning.
 Stk. 3. Ved tilslutning af et af de i stk. 1 nævnte anlæg til  

 elforsyningsnettet skal anlægget afholde den udgift, der er forbundet med at  

 lade sig tilslutte 10-20 kV nettet. Øvrige omkostninger, herunder til  

 netforstærkning og netudbygning, afholdes af elforsyningsvirksomheden.
 Stk. 4. Anlæg, som nævnt i stk. 1, der ønsker at levere  

 elektricitet på et højere spændingsniveau end 10-20 kV nettet, skal afholde  

 den udgift, der er forbundet med at lade sig tilslutte et net med det  

 tilsvarende højere spændingsniveau. Øvrige omkostninger, herunder til  

 netforstærkning og netudbygning, afholdes af elforsyningsvirksomheden.
 Stk. 5. Bestemmelserne i stk. 1-4 gælder ikke for  

 vindkraftanlæg.«.
§ 2 Miljø- og energiministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger Formålet med lovforslaget er at sikre, at miljøvenlige elproducerende  

 anlæg, som leverer elektricitet til elforsyningsnettet, får en betaling  

 herfor, som svarer til den langsigtede samfundsmæssige værdi af den leverede  

 elektricitet.
Der er en betydelig samfundsmæssig interesse i at sikre udbygningen med  

 decentrale kraftvarmeværker og elproducerende anlæg, der udnytter fornyelige  

 brændsler eller vedvarende ennergikilder.
Disse anlæg er miljømæssigt  

 attraktive, idet de gør det muligt at reducere luftemissionerne fra  

 elproduktionen i betydeligt omfang.
Udbredelsen af disse anlæg er derfor et  

 bærende element i regeringens energihandlingsplan Energi 2000 og  

 opfølgningerne på handlingsplanen.
Der er allerede i lov om udnyttelse af vedvarende energikilder m.v.  

 fastsat afregningsregler for elektricitet fra vindkraftanlæg.
Disse anlæg vil  

 derfor ikke blive omfattet af nærværende lovforslag.
 Der er derimod ikke idag særlige bestemmelser om levering af elektricitet  

 fra decentrale kraftvarmeværker og de andre miljøvenlige elproduktionsanlæg,  

 som er nævnt i lovforslaget.
 De omhandlede anlæg er i vidt omfang ejet af andre end  

 elforsyningsvirksomheder, f.ex. fjernvarmeforsyningsvirksomheder,  

 erhvervsvirksomheder eller andelsvirksomheder (f.ex. biogasfællesanlæg). Det  

 er af væsentlig betydning for udbygningen af disse anlæg, at afregningsprisen  

 for elektriciteten er forudsigelig og rimelig.
 Der er ikke idag nogen forpligtelse for elforsyningen til at aftage  

 elektricitet fra de omhandlede anlæg.
Der er ikke særlige bestemmelser om, hvorledes elektriciteten fra  

 anlæggene skal betales.
Betalingen beregnes med udgangspunkt i de almindelige  

 prisbestemmelser i lovens § 9, stk. 1. Efter disse bestemmelser kan  

 elforsyningen indregne nødvendige omkostninger i salgsprisen for  

 elektricitet.
Det følger heraf, at elforsyningen kan købe elektricitet fra de  

 her omhandlede elproducenter, så længe prisen ikke overstiger elsystemets  

 egne nødvendige omkostninger.
 I praksis har leveringsforholdene indtil for nylig fungeret rimeligt for  

 de omhandlede anlæg.
Elforsyningsvirksomhederne har således hidtil aftaget elektricitet,  

 produceret på decentrale kraftvarmeværker og de andre nævnte miljøvenlige  

 anlæg.
Elforsyningen har i praksis afregnet elektriciteten til en pris, der  

 svarer til elsystemets sparede langsigtede omkostninger ved at producere og  

 transportere elektriciteten.
Dette dækker såvel brændsels- og andre  

 driftsomkostninger som langsigtede kapacitetsomkostninger ved, at elsystemet  

 sparer udbygning med nye produktionsanlæg.
 Betalingen for de sparede kapacitetomkostninger kaldes effektbetalingen;  

 den er beregnet ud fra en sammenligning af, hvad det ville koste at anlægge  

 et elværksejet, centralt produktionsanlæg, væsentligst baseret på kul.
Der har imidlertid i den seneste tid vist sig vanskeligheder ved at  

 opretholde dette afregningssystem.
Elforsyningsvirksomhederne har således ved  

 forskellige lejligheder tilkendegivet overfor decentrale kraftvarmeanlæg og  

 biogasanlæg, at de ikke fremover vil betale for de sparede langsigtede  

 kapacitetsomkostninger.
Elforsyningen har bl.a. henvist til, at der - især i  

 ELSAMs forsyningsområde, Jylland og Fyn - er tale om en kortsigtet  

 overkapacitet, således at nye elproducerende anlæg ikke længere har nogen  

 selskabsøkonomisk værdi for elforsyningen i form af, at denne sparer at bygge  

 nye anlæg.
 For et decentralt kraftvarmeværk vil afregningsprisen som et gennemsnit  

 blive reduceret fra ca. 29 øre/kWh til ca. 16 øre/kWh, hvis effektbetalingen  

 bortfalder helt.
Der vil være tale om en væsentlig forringelse af økonomien i de anlæg, som  

 ikke allerede har indgået leveringsaftaler med elforsyningen, som giver dem  

 sikkerhed for at bevare de hidtidige afregningsprincipper.
Usikkerheden  

 omkring afregningsprisen vil kunne føre til, at en række projekterede anlæg  

 ikke etableres, f.ex. indenfor industriel kraftvarme, som er afhængig af en  

 kort tilbagebetalingstid.
 Hvis effektbetalingen bortfalder, vil det således blive vanskeligere at  

 gennemføre de energipolitiske mål, som ligger bag udbygningen med  

 miljøvenlige elproduktionsanlæg.
Der er p.t. ca. 1000 MW eleffekt i drift på de her omhandlede  

 elproduktionsanlæg, og der ventes i de kommende år udbygget med ca. 1000 MW  

 mere.
Regeringen har i en årrække arbejdet for at fremme udbygningen med  

 disse elproduktionsanlæg, eksempelvis gennem ændringen af  

 varmeforsyningsloven i 1990, hvorved et stort antal fjernvarmeværker er  

 omstillet til kraftvarmeproduktion, og ved statstilskud bl.a. til at etablere  

 industriel kraftvarme.
Hertil kommer eksempelvis initiativerne for at sikre  

 anvendelsen af biomasse (halm, træflis) i elproduktionen.
 Det er en forudsætning for at realisere disse mål, at de miljøvenlige  

 produktionsanlæg får en rimelig afregningspris, som svarer til de  

 samfundsmæssige fordele, herunder også en rimelig effektbetaling for den  

 sparede udbygning med konventionelle elproduktionsanlæg.
 Det er forudsat i de energipolitiske initiativer, at de her omhandlede  

 anlæg indgår i planlægningen af den samlede fremtidige udbygning af  

 elsystemet.
I øvrigt er det væsentligt at sikre afsætningen af elektricitet fra  

 miljøvenlige elproduktionsanlæg også i fremtiden.
Der er klare tendenser til,  

 at der vil komme konkurrence i handelen med elektricitet.
Europa-  

 Kommissionen har fremlagt et forslag til et direktiv om det indre marked for  

 elektricitet, og elhandelen er allerede liberaliseret i bl.a.
Norge, mens  

 Sverige ventes at gennemføre en lignende reform ved årsskiftet 1995/96.
 Det foreslås derfor, at elforsyningsvirksomheder, der transporterer  

 elektricitet, skal være pligtige at aftage elektricitet, der leveres af  

 decentrale kraftvarmeværker eller af elproduktionsanlæg, der anvender biogas,  

 affald eller andre fornyelige brændsler eller vedvarende energi.
Endvidere foreslås, at betalingen for den leverede elektricitet skal  

 fastsættes, således at betalingen svarer til elforsyningens omkostninger ved  

 at producere og transportere elektricitet, herunder brændsels- og  

 driftsomkostninger m.v. og langsigtede anlægsomkostninger.
Ved fastsættelsen  

 af de langsigtede anlægsomkostninger skal der tages hensyn til de i lovens §  

 1, stk.1 og 2, nævnte formål.
Ifølge § 1, stk. 1, er elforsyningslovens formål at sikre, at  

 elforsyningen tilrettelægges og gennemføres med sigte på den mest  

 hensigtsmæssige indpasning i landets samlede energiforsyning.  

 Tilrettelæggelsen skal ske i overensstemmelse med miljømæssige og  

 samfundsøkonomske hensyn.
Ifølge stk. 2 tilsigter loven i overensstemmelse  

 med de i stk. 1 nævnte hensyn særligt at fremme en miljømæssig  

 energianvendelse, herunder ved besparelser i elektricitetsforbruget,  

 samproduktion af elektricitet og varme, vedvarende energikilder og  

 miljøvenlige brændsler.
Forslaget sikrer, at de nuværende afregningsprincipper fastholdes,  

 herunder særligt effektbetalingen.
Der tilsigtes ikke nogen principiel  

 ændring af afregningssystemet.
 Lovfæstelsen af afregningsprincipperne indebærer, at elforsyningen kan  

 inddække sine udgifter til køb af elektriciteten i sin egen elsalgspris som  

 en nødvendig omkostning.
Elforsyningen har idag etableret et sammenhængende system for levering af  

 elektricitet.
Kraftværksselskaberne leverer elektricitet til  

 distributionsselskaberne i hver deres forsyningsområde.
ELSAM og ELKRAFT  

 varetager driftsplanlægningen og den overordnede fordeling af elektriciteten  

 i hhv.
Jylland- Fyn og på Sjælland.
Udgifter til køb af den her omhandlede  

 elektricitet vil føre til sparede omkostninger i elsystemet ved køb af  

 elektricitet fra andre anlæg.
 Endvidere indeholder forslaget de fornødne bemyndigelser til miljø- og  

 energiministeren til at fastsætte nærmere regler om gennemførelsen af  

 forslaget, jf. bemærkningerne til de enkelte bestemmelser.
 I første omgang vil det være Elprisudvalget, der fastlægger den  

 administrative praksis for anvendelsen af bestemmelserne i stk. 1. Det er  

 således tanken, at bemyndigelsesbestemmelserne i stk. 2 kun skal anvendes i  

 det omfang forholdene taler for det.
Endelig indeholder forslaget en ændring af de nuværende bestemmelser i § 9  

 a, stk. 1 og 2, om, hvorledes udgifterne ved at slutte et decentralt  

 kraftvarmeværk til elnettet skal fordeles.
Det er fundet formålstjenligt at  

 sikre, at også andre miljøvenlige elproduktionsanlæg fremover bliver omfattet  

 af disse bestemmelser.
 Lovforslaget har været forelagt Danske Elværkers Forening, som har taget  

 til efterretning, at der fremsættes et lovforslag, som sikrer, at den  

 hidtidige afregning kan fortsætte.
 Danske Elværkers Forening og andre berørte parter til blive inddraget i  

 forberedelsen af nærmere regler på området.
Økonomiske og administrative konsekvenser Lovforslaget ventes ikke at få økonomiske eller administrative  

 konsekvenser for staten.
Miljømæssige konsekvenser Lovforslaget vil have en positiv indvirkning på miljøet, da det fremmer  

 udbygningen med miljøvenlige elproduktionsanlæg.
Erhvervsmæssige konsekvenser Lovforslaget ventes at give erhvervsvirksomheder bedre mulighed for egen  

 elproduktion på økonomisk fordelagtige vilkår.
Forholdet til EU- retten Der kan anføres grunde, der taler for, at lovforslaget indeholder  

 statsstøtte, og forslaget skal derfor notificeres i medfør af EUs  

 statstøtteregler, jf.
EF- Traktatens art. 93, stk. 3. Kommissionens  

 godkendelse skal foreligge, før det notificerede lovforslag sættes i kraft.
Bemærkninger til de enkelte bestemmelser Til § 1 Til nr. 1 Til § 9 a, stk. 1 Elforsyningsvirksomheder, der transporterer elektricitet, skal aftage  

 elektricitet, der leveres af decentrale kaftvarmeværker eller af  

 elproduktionsanlæg, som anvender biogas, affald eller andre fornyelige  

 brændsler eller vedvarende energi.
Aftagepligten påhviler elforsyningsvirksomheder, der transporterer  

 elektricitet.
Pligten gælder således for elforsyningsvirksomheder, der ejer  

 net, som anvendes til fordelingen af elektricitet i elsystemet.
Primært  

 hviler opgaven på den elforsyningsvirksomhed, til hvis net pågældende anlæg  

 er tilsluttet (typisk distributionsselskaber), men også andre  

 elforsyningsvirksomheder skal efter forholdene medvirke ved fordelingen af  

 elektriciteten.
 Ved decentrale kraftvarmeværker forstås her et anlæg, baseret på naturgas  

 eller andre miljøvenlige brændsler, som primært er dimensioneret efter at  

 skulle dække et givet varmebehov til rumopvarmning eller til procesvarme.  

 Kategorien omfatter eksempelvis fjernvarmeværker med samproduktion af el og  

 varme og industrielle kraftvarmeværker.
 Derudover vil bestemmelserne også gælde rent elproducerende anlæg, der  

 anvender biogas, affald eller andre fornyelige brændsler (især halm og  

 træflis) eller vedvarende energikilder, herunder forventede nye teknologier  

 (solceller etc.). Med hensyn til vindkraft henvises dog til bemærkningerne  

 til § 9 a, stk. 5.
 Der kan fastsættes nærmere regler om aftagepligtens omfang, herunder at  

 elforsyningen kun er pligtig at aftage elektricitet til den her omhandlede  

 afregningspris under nærmere angivne betingelser.
Der kan således fastsættes bestemmelser om, at elforsyningen kun er  

 pligtig til at afregne elektricitet fra decentrale kraftvarmeværker efter de  

 her omhandlede principper, når elektriciteten er fremstillet i samproduktion  

 med varme.
Dette svarer til forholdene efter loven om statstilskud til  

 elproduktion.
 I øvrigt forudsættes det, at elforsyningen skal have mulighed for at  

 indpasse elproduktionen på større anlæg, eksempelvis over 25 MW, på rimelig  

 vis i den samlede elproduktion.
Der kan endvidere fastsættes nærmere regler om, hvilke anlæg der omfattes  

 af bestemmelserne, herunder bl.a. en mindste grænse for anlæg, således at  

 gårdbiogasanlæg f.ex. kan undtages.
Disse anlæg modtager i dag i en række  

 tilfælde afregningspriser, svarende til prisen for vindkraft.
Betalingen for den leverede elektricitet skal fastsættes, således at  

 betalingen svarer til elforsyningens omkostninger ved at producere og  

 transportere elektricitet, herunder brændsels- og driftsomkostninger m.v. og  

 langsigtede anlægsomkostninger.
Ved fastsættelsen af de langsigtede  

 anlægsomkostninger skal der tages hensyn til de i lovens § 1, stk. 1 og 2,  

 nævnte formål.
Ifølge bestemmelserne i lovens § 1, stk. 1 og 2, skal elforsyningen  

 tilrettelægges i overensstemmelse med miljømæssige og samfundsøkonomiske  

 hensyn.
Om bestemmelsens indhold henvises i øvrigt til de almindelige  

 bemærkninger.
 Henvisningen til lovens § 1, stk. 1 og 2, indebærer, at der i  

 afregningsprisen skal tages hensyn til de særlige miljømæssige og  

 samfundsøkonomiske fordele ved disse anlæg, herunder at de tilfører det  

 samlede elsystem en miljøvenlig produktionskapacitet og medfører langsigtede  

 kapacitetsbesparelser.
Betalingen skal indenfor disse rammer svare til elforsyningens langsigtede  

 omkostninger ved at producere og transportere elektricitet.
Der sigtes til  

 elforsyningens langsigtede sparede omkostninger ved ikke selv at producere og  

 transportere elektriciteten, herunder: brændselsforbrug, afsvovling, drift og  

 vedligeholdelse af anlæggene, transmissionstab i nettet samt omkostninger til  

 udbygning med nye produktionsanlæg.
 Anlægsomkostninger ved pågældende anlægs tilslutning til elforsyningens  

 net reguleres ved bestemmelserne i forslagets stk. 3 og 4.
 Elforsyningens udgifter ved at aftage elektricitet efter disse regler kan  

 indregnes i elprisen som en nødvendig udgift, jf. lovens § 9, stk. 1.
Betalingen ydes af den elforsyningsvirksomhed, som modtager elektriciteten  

 på sit net.
Denne virksomhed sparer udgifter til køb af elektricitet fra  

 elsystemet.
Bestemmelserne sigter primært til anlæg, som ejes af andre end  

 elforsyningen (fjernvarmevirksomheder, erhvervsvirksomheder m.v.), herunder  

 også anlæg, hvor elforsyningen er medejer sammen med f.ex. den lokale  

 fjernvarmeforsyningsvirksomhed.
Principperne gælder dog også, når  

 omkostninger ved elværksejede anlæg af den her omhandlede art skal indregnes  

 i elprisen.
 Overholdelsen af reglerne vil blive påset af Elprisudvalget.
Til § 9 a, stk. 2 Miljø- og energiministeren bemyndiges til at fastsætte nærmere regler om  

 gennemførelsen af bestemmelserne i stk. 1.
 Der kan således fastsættes regler om pligten til at aftage elektricitet og  

 om, hvilke anlæg der omfattes af bestemmelserne.
Endvidere kan der fastsættes nærmere regler om afregningsprisernes  

 beregning.
Reglerne vil blive fastsat på grundlag af de i stk. 1 nævnte  

 principper.
 Der vil kunne fastsættes kalkulationsregler for, hvorledes  

 elforsyningsvirksomhederne skal kalkulere afregningsprisen eller delelementer  

 i denne, herunder effektbetalingen.
Til § 9 a, stk. 3 og 4 Efter forslaget vil elproduktionsanlæg, der anvender biogas, affald eller  

 andre fornyelige brændsler eller vedvarende energi, få samme stilling, som  

 decentrale kraftvarmeværker har idag, når det drejer sig om fordeling af  

 udgifterne ved tilslutning til elforsyningsnettet.
Efter bestemmelserne i de nuværende stk. 1 og 2 i § 9 a skal det  

 decentrale kraftvarmeværk betale udgifterne ved at lade sig tilslutte 10-20  

 kV- nettet, mens elforsyningsvirksomheden betaler øvrige omkostninger.
Dog  

 skal det decentrale værk betale udgifterne ved at blive tilsluttet et højere  

 spændingsniveau, hvis anlægget ønsker at levere el på dette højere niveau.
 Af redaktionelle grunde er de nuværende § 9 a, stk. 1 og 2, foreslået  

 placeret efter de nye bestemmelser om afregningspriser.
Til § 9 a, stk. 5 Elektricitet, der leveres til elforsyningsnettet fra vindkraftanlæg, vil  

 fortsat blive afregnet efter bestemmelserne i § 10 c i lov om udnyttelse af  

 vedvarende energikilder m.v.
Efter denne bestemmelse afregnes elektriciteten  

 med 85 % af salgsprisen til almindelige forbrugere excl. afgifter og tilskud  

 hos den lokale elforsyningsvirksomhed.
Til § 2 EU- Kommissionens godkendelse efter statsstøttereglerne skal foreligge,  

 før loven kan sættes i kraft.
