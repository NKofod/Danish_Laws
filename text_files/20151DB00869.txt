Betænkning afgivet af Europaudvalget den 13. maj 2016 Betænkning over Forslag til folketingsbeslutning om afskaffelse af sommerhusreglen [af Christina Egelund (LA) m.fl.]:
1. Udvalgsarbejdet Beslutningsforslaget blev fremsat den 23. februar 2016 og var til 1. behandling den 18. marts 2016. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 3 møder.
2. Indstillinger og politiske bemærkninger Et flertal i udvalget (udvalget med undtagelse af LA og ALT) indstiller beslutningsforslaget til forkastelse.
Dansk Folkepartis medlemmer af udvalget bemærker, at Danmark siden 1973  og dermed siden sin tiltræden af Det Europæiske Fællesmarked  har haft en bestemmelse, der muliggør, at danske sommerhuse ikke kan sælges til udlændinge.
DF er tilhænger af denne regel.
Bestemmelsen tjener det formål at sikre, at også almindelige danskere vil kunne erhverve sig et sommerhus.
Priserne på sommerhuse er steget over de seneste år.
Samtidig er interessen blandt i særdeleshed tyske turister for at besøge Danmark heldigvis også stigende.
Sammenholdes dette, må det befrygtes, at såfremt sommerhusreglen afskaffes, vil det medføre ikke ubetydelige prisstigninger på danske sommerhuse, og at et betragteligt antal vil komme på udenlandske hænder.
Det støtter DF selvsagt ikke.
 Et mindretal i udvalget (LA og ALT) indstiller beslutningsforslaget til vedtagelse uændret.
Liberal Alliances medlemmer af udvalget stiller sig undrende over for, at den merværdiskabelse, som flere partier under normale omstændigheder tillægger det indre marked, tilsyneladende ikke gør sig gældende på dette område.
For LA er det åbenlyst, at en afskaffelse af forbeholdet mod salg af sommerhuse til udlændinge vil skabe de samme gevinster, som det indre marked har tilvejebragt på andre områder.
LA finder det paradoksalt, at danskerne har mulighed for at eje fritidsboliger i andre EU-lande, samtidig med at udlændinge afskrives denne mulighed i Danmark.
 I forhold til de eventuelle konsekvenser for udkantsdanmark håber LA, at der kan skabes opbakning til en undersøgelse af, hvilke konsekvenser en afskaffelse af sommerhusreglen vil medføre, så debatten fremadrettet kan baseres på fakta frem for antagelser.
Alternativets medlemmer af udvalget mener, at der er noget helt principielt forkert i, at danskerne nyder godt af en EU-regel, men at vi i Danmark ikke vil tillade andre EU-borgere samme mulighed.
Siden udvalgsbehandlingen af beslutningsforslaget ikke viste, at der er et faktuelt behov for den danske sommerhusregel, kan ALT støtte beslutningsforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Marlene Harpsøe (DF) Jan E.
Jørgensen (V) Marcus Knuth (V) Erling Bonnesen (V) Jakob Ellemann-Jensen (V) Eva Kjer Hansen (V) Thomas Danielsen (V) Christina Egelund (LA) Merete Riisager (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Mette Gjerskov (S) fmd.
Mette Reissmann (S) Peter Hummelgaard Thomsen (S) Anne Paulin (S) Søren Søndergaard (EL) Nikolaj Villumsen (EL) Finn Sørensen (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
