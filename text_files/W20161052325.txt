Offererstatningslovens § 10  plejepersonales mv. tilskadekomst i arbejdstiden, for sen anmeldelse, nævnets j.nr. 14-520-04800 Under sit arbejde som social- og sundhedshjælper på et plejecenter fik ansøger et knytnæveslag i ansigtet af en dement og psykotisk beboer i forbindelse med et bleskift.
Ansøger pådrog sig herved skade på sin kæbe og tænder.
Ansøgers arbejdsgiver valgte ikke at anmelde forholdet til politiet, og ansøgeren anmeldte først forholdet mere end en måned efter hændelsen.
Arbejdsgiveren oplyste om baggrunden for, at der ikke var sket politianmeldelse blandt andet, at beboeren var i en tilstand, hvor politiafhøring forekom vanskelig at gennemføre og kunne forventes at bidrage til en yderligere forværring af beboerens tilstand.
 Nævnet fandt hændelsen omfattet af offererstatningslovens § 1 og dispenserede for den manglende/sene politianmeldelse i medfør af offererstatningslovens § 10 stk. 2. Nævnet lagde ved afgørelsen vægt på, at ansøgers arbejdsgiver med oplysningen om, at afhøring kunne forventes at bidrage til en forværring af beboerens tilstand, havde taget relevante konkrete, individuelle behandlingsmæssige og/eller pædagogiske hensyn i relation til skadevolder.
