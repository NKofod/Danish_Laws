Ved udmåling af hjælp efter bistandslovens § 42, jfr. § 37, fandtes en  

 indtægtsnedgang, der var forårsaget af dagpengelovens bestemmelse om  

 karensdag, ikke uden videre at burde kompenseres ved forhøjelse af den  

 løbende hjælp.
Ankestyrelsen bemærkede, at der dog var mulighed for at yde  

 hjælp til enkeltudgifter i henhold til bistandslovens § 40, stk, 1, såfremt  

 betingelserne for at yde hjælp efter denne bestemmelse iøvrigt var opfyldt.
 REDEGØRELSE FOR SAGEN:
 En gift ansøger modtog uddannelseshjælp efter bistandslovens § 42, stk. 1.  

 I den beregnede hjælp blev der foretaget fradrag med et beløb svarende til  

 ansøgerens støtte fra Statens Uddannelsesstøtte samt hustruens nettoindtægt.
Ved beregningen af hjælpen pr. 1. marts 1985 havde socialforvaltningen  

 udover fradrag for studiestøtten og den til hustruen udbetalte nettoløn  

 foretaget et fradrag på 214 kr. svarende til nettoværdien af en karensdag for  

 hustruen.
Forvaltningen begrundede sin afgørelse med, at såfremt hustruens  

 indtægt alene blev fratrukket med den udbetalte nettoløn, ville forvaltningen  

 indirekte komme til at betale for hustruens karensdag.
 Over for amtsankenævnet anførte ansøgeren, at den foretagne modregning  

 ikke var i overensstemmelse med det grundlag, som han og hans familie havde  

 fået bevilget hjælp på og ej heller i overensstemmelse med udmålingen af  

 denne hjælp.
 AFGØRELSEN, DER KLAGES OVER:
 Amtsankenævnet tiltrådte socialforvaltningens afgørelse med forvaltningens  

 begrundelse.
 KLAGEN TIL ANKESTYRELSEN:
 Ansøgeren anførte, at såfremt det var lovmedholdeligt at lægge den fiktive  

 indtægt til den udbetalte nettoløn, måtte der tilsvarende kunne ydes  

 supplerende kontanthjælp til uddannelseshjælpen grundet indtægtsbortfaldet.
 LOVGRUNDLAG:
 Bistandsloven, §§ 37, 42 og 40, stk. 1.
 Socialministeriets cirkulære af 20. december 1982 om kontanthjælp efter  

 bistandsloven, pkt. 15.
 ANKESTYRELSENS AFGØRELSE:
 Ved udmåling af kontanthjælp i tilfælde, hvor kontanthjælpen er et  

 supplement til en indtægt, lægges som hovedregel den faktiske nettoindtægt  

 til grund for udmålingen, uanset hvad årsagen til indtægtsnedgangen er.
I den foreliggende situation må der imidlertid være tale om en undtagelse  

 fra hovedreglen, idet indtægtsnedgangen er forårsagen af dagpengelovens  

 bestemmelse om karensdag.
Denne lovbestemte indtægtsnedgang findes ikke uden  

 videre at burde kompenseres ved forhøjelse af den løbende hjælp efter  

 bistandslovens §§ 37 og 42.
 Der er dog mulighed for at yde hjælp til enkeltudgifter i henhold til  

 bistandslovens § 40, stk. 1, såfremt betingelserne for at yde hjælp efter  

 denne bestemmelse iøvrigt er opfyldt.
 Ankestyrelsen tiltræder hefefter amtsankenævnets afgørelse.
