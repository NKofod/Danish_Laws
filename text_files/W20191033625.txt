Offererstatningslovens § 10  manglende medvirken til politiets opklaring af sagen, nævnets j.nr. 19-520-04867 Ansøger blev overfaldet i forbindelse med, at ansøger var ved at sælge hash til skadevolderen.
Ansøger blev under overfaldet stukket i venstre lår med en kniv.
Politiet blev tilkaldt til skadestuen, hvor de afhørte ansøger, der var under behandling for sine skader.
Ansøger oplyste ved denne afhøring fornavn, bopæl og telefonnummer på skadevolder.
Fire dage efter overfaldet meddelte ansøger til politiet, at han ikke længere ønskede at bidrage til sagens opklaring.
 Ca. 1½ måned efter overfaldet skrev politiet til ansøger, at de havde standset efterforskningen, idet der ikke var tilknyttet en person til det oplyste telefonnummer, og at det ikke var lykkedes at identificere og udfinde en gerningsmand.
Fire dage herefter kontaktede ansøger politiet med henblik på at få efterforskningen genoptaget, da ansøger bl.a. telefonisk fortsat blevet truet af skadevolderen.
Ansøger oplyste i den forbindelse, hvilket kvarter ansøger mente, at skadevolderen boede i, og hvor skadevolder muligvis gik i skole.
Ansøger oplyste endvidere, at skadevolder og han begge havde deltaget i et kommunalt resocialiseringsprojekt.
Ansøger fik desuden forevist fotos af mulige gerningsmænd, men kunne ikke udpege gerningsmanden.
Nogle måneder herefter standsede politiet på ny efterforskningen, idet det fortsat ikke havde været muligt at finde gerningsmanden.
Ansøger indgav en ansøgning om erstatning hos Erstatningsnævnet.
Nævnet fandt, at ansøger i tilstrækkeligt omfang havde bidraget til sagens opklaring.
