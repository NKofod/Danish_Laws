Konkrete afgørelser vedr. § 1, stk. 1 fra ÅB 2006 III (N.j.nr. 06-520-02881) Ansøger anmeldte til politiet, at hun havde været udsat for grov vold begået af sin ekskæreste og dennes nye kæreste.
Politiet opgav påtale mod de udpegede gerningsmænd, idet videre forfølgning ikke kunne ventes at føre til, at de pågældende fandtes skyldige til straf.
Politiet lagde i den forbindelse blandt andet vægt på, at der var meget forskellige forklaringer om omstændighederne omkring episoden, at ansøgers skader ikke svarede til den vold, som ansøger angav sig udsat for, og at ansøger om aftenen og natten forud for tilskadekomsten havde sendt flere SMSer til ekskæresten, hvoraf fremgik, at ansøger savnede ham.
Efter en gennemgang af sagen fandt nævnet, at ansøger måtte anses for at have været udsat for en straffelovsovertrædelse ved episoden.
Nævnet lagde herved vægt på ansøgers fysiske skader efter episoden, og at ansøgers samlever og dennes søn, der havde været vidne til episoden, havde forklaret, at ansøger var blevet udsat for vold.
Selv om volden sandsynligvis ikke havde været helt af den karakter, som ansøger havde oplyst, anså nævnet således forholdet for omfattet af offererstatningsloven.
