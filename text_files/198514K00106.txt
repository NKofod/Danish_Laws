Nr BTL 106 Betænkning over Forslag til lov om indkomstskat og formueskat for personer  

 m.v. (personskatteloven)   

 Nr L 106 1985-86, 1. samling Blad nr 573 Afgivet af skatte- og afgiftsudvalget Afgivet: 19860220 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter og til boligministeren, som disse har besvaret dels skriftligt, dels i samråd.
Nogle af disse besvarelser er optrykt som bilag til denne betænkning.
Udvalget har endvidere modtaget mundtlige og skriftlige henvendelser fra:
Centralforeningen for Danske Assurandører, Christensen, Christian, Horsens, Dansk Skovforening, Erhvervenes Skatteudvalg, Foreningen af Statsautoriserede Revisorer, Forsikringsselskabernes Forhandlingssammenslutning, Industrirådet, Kommunernes Landsforening, Tolvmandsforeningerne og Århus kommune, magistratens 1. afdeling.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren stillede ændringsforslag.
Et mindretal (socialistisk folkepartis medlemmer af udvalget) indstiller lovforslaget til forkastelse ved 3. behandling og udtaler:
Mindretallet finder, at der er gode elementer i lovforslaget.
Således kan mindretallet tilslutte sig den foreslåede begrænsning af rentefradragets værdi, ligesom mindretallet isoleret set er tilhænger af, at nogle fradrag forsvinder.
Men samtidig ændres marginaltrækprocenterne, så velhavere får et fald på 5 pct. og mellemindkomster et fald på 6 pct., medens lavindkomstgrupper får en stigning på 1/2 pct.
Som det fremgår af svarene på spørgsmål, der er optrykt som bilag til betænkningen, betyder disse elementer en skattestigning for en række dårligt stillede grupper.
Samtidig indføres der nu en principiel skelnen mellem arbejdsindkomster og arbejdsfrie indkomster, så arbejdsfrie indkomster beskattes væsentligt lavere end arbejdsindkomster.
I sammenhæng med den samtidigt foreslåede virksomhedsskatteordning betyder dette væsentlige skattelettelser for velhavende erhvervsdrivende, som ifølge sagens natur må betales af lønmodtagere, pensionister, uddannelsessøgende og dårligere stillede erhvervsdrivende.
Den samlede virkning af skattereformen er da også en forværring af den sociale balance, som det fremgår af en række svar, der er optrykt som bilag til betænkningen.
Det skal tilføjes, at forhøjelsen af selskabsskatteprocenten, der somme tider nævnes i sammenhæng med skattereformen, omvendt har en gunstig social virkning, som det også fremgår af de optrykte bilag.
Det er da også baggrunden for, at socialistisk folkeparti i modsætning til bl.a. socialdemokratiet stemte for forhøjelsen af selskabsskatteprocenten.
Men mindretallet finder ikke deri anledning til at stemme for et lovkompleks, der ophæver den gunstige sociale virkning, som forhøjelsen af selskabsskatteprocenten medførte.
Som påvist af vismændene og som bekræftet i svaret på spørgsmål 18, medfører skattereformen en finanspolitisk lempelse, som vismændene skønner til 2,5 mia kr.
Hvis denne lempelse imødegås af en momsforhøjelse, vil der blive tale om en samlet lempelse på 260 kr. om året for lavindkomstfamilier, en samlet lempelse på 1.830 kr. for mellemindkomstfamilier og en samlet lempelse på 4.460 kr.
for højindkomstfamilier, som det fremgår af svarene på spørgsmål 19 og 60. I øvrigt er vismændenes skøn over den finanspolitiske lempelse givetvis for lavt, som det bl.a. fremgår af svaret på spørgsmål 82, der er optrykt i bilaget til betænkningen.
Når der tages hensyn til, at nogle af skattestramningerne (bl.a. de 1,8 mia kr. fra realkreditinstitutterne) ingen realøkonomisk virkning har, bliver det skabte hul endnu større.
De deraf nødvendiggjorte stramninger vil derfor helt forvandle de små lempelser, som nogle lavindkomstgrupper vil få, til stramninger.
Ud over de negative sociale konsekvenser af skattereformen trækker det også i den forkerte retning, at sambeskatningen nu delvis genindføres, som det fremgår af svaret på spørgsmål 50.
Så selv om mindretallet har sympati for nogle af de strukturændringer, som skattereformen medfører, må det af sociale grunde stemme imod lovforslaget ved 3. behandling.
Et andet mindretal (fremskridtspartiets medlem af udvalget) vil redegøre for sin stilling til lovforslaget ved dettes 2.
behandling.
Mindretallet vil endvidere fremkomme med sine bemærkninger til skattereformen som helhed i tillægsbetænkningerne over de enkelte lovforslag.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF og FP):
Til § 9 1) I 1. pkt. indsættes efter »staten«: »skal, efter at skattebeløbene er reguleret efter § 13,».
Til § 10 2) I stk. 3 ændres »13.800 kr.« til: »17.000 kr.«.
Til § 13 3) Stk. 1-2 udgår, og i stedet indsættes:
»Hvis den skattepligtige indkomst udviser underskud, skal skatteværdien af underskuddet - beregnet med de i § 12, stk. 1, nævnte procenter - så vidt muligt modregnes i de beregnede skatter efter §§ 7-8. Et herefter resterende underskud fremføres til fradrag i den skattepligtige indkomst for de følgende 5 indkomstår, jfr. dog stk. 2 og 4. Inden for 5 års perioden kan fradraget for underskud i skattepligtig indkomst dog kun fremføres til et senere indkomstår, hvis det ikke kan rummes i skattepligtig indkomst eller modregnes med skatteværdien i skat efter §§ 7-8 for et tidligere indkomstår.
Stk. 2. Hvis en gift persons skattepligtige indkomst udviser underskud og ægtefællerne er samlevende ved indkomstårets udløb, skal underskud, der ikke er modregnet efter stk. 1, 1. pkt., i størst muligt omfang fradrages i den anden ægtefælles skattepligtige indkomst.
Derefter modregnes skatteværdien af uudnyttet underskud i ægtefællens beregnede skatter efter §§ 7-8.
Et herefter overskydende beløb fremføres til fradrag i de 5 følgende indkomstår efter stk. 1, 3. pkt.
Hvert år fradrages underskud først i den skattepligtiges indkomst og i øvrigt efter samme regler, som gælder for underskudsåret.
Stk. 3. Hvis den personlige indkomst er negativ, modregnes den ved opgørelsen af beregningsgrundlaget efter § 8 i indkomstårets positive kapitalindkomst.
Et resterende negativt beløb fremføres til fradrag først i kapitalindkomst og derefter i personlig indkomst for de nærmest følgende 5 indkomstår ved opgørelsen af beregningsgrundlaget efter §§ 7-8. I denne periode kan fradraget for negativ personlig indkomst dog kun fremføres til et senere indkomstår, hvis det ikke kan rummes i kapitalindkomst og personlig indkomst for et tidligere indkomstår.
Stk. 4. Hvis en gift persons personlige indkomst er negativ og ægtefællerne er samlevende ved indkomstårets udløb, skal det negative beløb ved opgørelsen af beregningsgrundlaget efter §§ 7-8 fradrages i den anden ægtefælles personlige indkomst.
Et resterende negativt beløb modregnes i ægtefællernes positive kapitalindkomst opgjort under et.
Har begge ægtefæller positiv kapitalindkomst, modregnes det negative beløb fortrinsvis i den skattepligtiges kapitalindkomst og derefter i ægtefællens kapitalindkomst.
Et negativt beløb, der herefter ikke er fradraget, fremføres inden for de følgende 5 indkomstår efter stk.
3, sidste pkt.
Hvert år fradrages negativ personlig indkomst først i ægtefællernes positive kapitalindkomst opgjort under et, derefter i den skattepligtiges personlige indkomst og endelig i ægtefællens personlige indkomst. 3. pkt. finder tilsvarende anvendelse.« 4) I stk. 3, der bliver stk. 5, indsættes efter »stk. 2« ordene:
 »eller 4«.
 5) Stk. 4 udgår.
Til § 19 6) Stk. 1 affattes således:
»Hvis en skatteyders indkomstskat til staten, kommunale indkomstskat og amtskommunale indkomstskat tilsammen beregnes med mere end 68 pct. af en del af den personlige indkomst, nedsættes indkomstskatten til staten med det overskydende beløb.
Ved beregningen af de nævnte indkomstskatter betragtes den øverste del af beskatningsgrundlagene som personlig indkomst, og der ses bort fra skattenedsættelse efter stk. 2-5.« 7) I stk. 2 indsættes efter 3. pkt. som nyt punktum:
»Det samlede nedslag i formueskatten og indkomstskatten til staten kan ikke overstige den samlede formueskat.« 8) Stk. 3 affattes således:
»Stk. 3. For gifte personer, der er samlevende i hele indkomståret, og dette omfatter en periode af et helt år, beregnes nedsættelsen efter stk. 2 på grundlag af summen af følgende skatter:
 1) Ægtefællernes samlede formueskat.
2) De i stk. 1 nævnte indkomstskatter nedsat efter stk. 1 og § 9, der beregnes for den af ægtefællerne, der har den største skattepligtige indkomst.
3) Almindelig indkomstskat til staten efter § 6, kommunal indkomstskat og amtskommunal indkomstskat af den anden ægtefælles positive kapitalindkomst, dog højst af beløb svarende til den del af den skattepligtige indkomst, der overstiger personfradragene.
Er kapitalindkomsten negativ, nedsættes skatterne med skatteværdien af den negative kapitalindkomst.
Hvis den skattepligtige indkomst er mindre end personfradragene, beregnes der dog kun skatteværdi af den del af den negative kapitalindkomst, der overstiger et beløb svarende til forskellen mellem personfradragene og den positive eller negative skattepligtige indkomst.
Har den anden ægtefælle positiv kapitalindkomst, tillægges endvidere den del af denne ægtefælles eventuelle indkomstskat efter § 8, der svarer til forholdet mellem på den ene side den positive kapitalindkomst og på den anden side summen af personlig indkomst og positiv kapitalindkomst, som indkomstskat af positiv kapitalindkomst.« 9) Stk. 4, 1. pkt., affattes således:
»Stk. 4. De efter stk. 3 beregnede skatter nedsættes efter stk. 2 i det omfang, de overstiger 78 pct. af summen af den skattepligtige indkomst for den af ægtefællerne, der har den største skattepligtige indkomst, og den anden ægtefælles kapitalindkomst.
Til § 21 10) I 2. pkt. indsættes i parentesen før »beregningsmæssig«  

 ordet:
 »positiv«.
Til § 23 11) Stk. 4 affattes således:
»Stk. 4. Er ægtefællerne samlevende i hele indkomståret, og omfatter dette en periode af et helt år, beregnes skatterne efter §§ 7-8 således:
1) For den ægtefælle, hvis personlige indkomst nedsat efter § 24 er størst, reguleres denne indkomst med overskydende positiv eller negativ kapitalindkomst (beregningsmæssig personlig indkomst). Ved beregning af skat efter § 8 forøges den beregningsmæssige personlige indkomst med positiv beregningsmæssig kapitalindkomst.
2) For den anden ægtefælle beregnes skatterne efter §§ 7-8 først af den personlige indkomst uden regulering for overskydende kapitalindkomst.
Ved beregning af skat efter § 8 forøges den personlige indkomst med positiv beregningsmæssig kapitalindkomst.
De således beregnede skattebeløb forhøjes eller nedsættes med de positive eller negative skatter efter §§ 7-8 af overskydende kapitalindkomst.
Disse skattebeløb beregnes som forskellen mellem på den ene side skatterne efter §§ 7-8 af de under nr. 1 nævnte beregningsgrundlag reguleret med ægtefællens positive eller negative overskydende kapitalindkomst og på den anden side de tilsvarende skattebeløb beregnet af de under nr. 1 nævnte beregningsgrundlag.« Til § 26 12) I stk. 4 ændres »i den skattepligtige indkomst« til:  

 »efter § 13, stk. 1-2«.
 13) Efter stk. 4 indsættes som nyt stykke:
»Stk. 5. Vedkommende ligningskommission - i København og på Frederiksberg vedkommende skattedirektorat - kan for indkomstårene 1987 og 1988 tillade, at personfradraget efter § 10 for en person, der er skattepligtig efter kildeskattelovens § 1, og som ikke ved indkomstårets udgang lever sammen med en ægtefælle, forhøjes efter 6. og 7. pkt.
Det er en betingelse, at den skattepligtige godtgør at have børn, herunder stedbørn, adoptivbørn og plejebørn, som ved begyndelsen af det kalenderår, hvori skatten betales, er fyldt 17 år og er under uddannelse.
Det er endvidere en betingelse, at barnet i indkomståret i overvejende grad forsørges af den skattepligtige.
Amtsligningsrådet kan ændre de af ligningskommissionen trufne afgørelser.
Ligningsrådet kan ændre de af amtsligningsrådet og af skattedirektoraterne for København og Frederiksberg trufne afgørelser.
For indkomståret 1987 udgør forhøjelsen 2/3 af det efter § 10 opgjorte personfradrag.
For indkomståret 1988 udgør forhøjelsen 1/3 af det efter § 10 opgjorte personfradrag.« BEMÆRKNINGER Til nr. 1 Efter de gældende regler opgøres den skattepligtige indkomst efter skattelovgivningens almindelige regler på grundlag af indkomstårets samtlige indtægter og udgifter.
Dette indebærer, at den skattepligtige indkomst bliver reguleret for eventuel overført/ fremført underskud efter ligningslovens § 15.
Indkomstskatten, der herefter beregnes af den således opgjorte skattepligtige indkomst, nedsættes med skatteværdien af personfradragsbeløbet.
Da der ikke er tilstræbt nogen ændring i denne rækkefølge for fremført underskud og modregning med skatteværdien af personfradraget, foreslås det i ændringsforslaget at fremhæve, at personfradraget i indkomstskatterne til staten først foretages, når der ved skatteberegningen er taget hensyn til modregning af underskud efter lovforslagets § 13. Efter § 13 nedsættes årets skattepligtige indkomst med underskud i den skattepligtige indkomst, der er overført fra ægtefællen eller fremført fra tidligere indkomstår. Årets personlige indkomst og positive kapitalindkomst nedsættes med negativ personlig indkomst, der er overført fra ægtefællen eller fremført fra tidligere indkomstår.
Endelig nedsættes årets skatter efter §§ 7-8 med skatteværdien af underskud i den skattepligtige indkomst, der er overført fra ægtefællen eller fremført fra tidligere indkomstår.
Eventuel resterende indkomstskat nedsættes først herefter med skatteværdien af personfradraget.
Til nr. 2 Efter de gældende regler er størrelsen af personfradraget ikke afhængig af skatteyderens alder, bortset fra de særlige personfradrag for pensionister.
Som led i skattereformen udbetales en skattefri, indkomstuafhængig ydelse på 5.000 kr. pr. år til familier med børn og unge under 18 år.
Som følge heraf udgør personfradraget for personer under 18 år ved lovforslaget et grundbeløb på 13.800 kr.
For 1987 udgør personfradraget dog 18.800 kr.
Ved ændringsforslaget foreslås personfradragets grundbeløb forhøjet fra 13.800 kr. til 17.000 kr.
Det højere personfradrag skønnes at komme ca. 78.000 børn og unge med indkomster over 13.800 kr. til gode.
Heraf er ca. 69.000 15-17 år, svarende til ca. 32 pct. af alle 15-17 årige.
Skattelettelsen er ca. 1.600 kr. hos børn og unge, der tjener over 17.000 kr., og 0-1.600 kr., hvis indkomsten er fra 13.800 kr.-17.000 kr.
Provenutabet ved den nu foreslåede forhøjelse af personfradraget anslås til ca. 110 mill. kr. fra og med 1988.
Til nr. 3-5 Ændringsforslagene er i første række af redaktionel art, idet reglerne om underskud i skattepligtig indkomst efter omskrivning er adskilt fra reglerne om negativ personlig indkomst.
Reglerne om underskud i skattepligtig indkomst findes i ændringsforslag nr. 2, stk. 1-2. Reglerne om negativ personlig indkomst findes i ændringsforslag nr. 2, stk. 3-4.
Derudover er der sket en tydeliggørelse af reglerne i lovforslaget om, at negativ personlig indkomst skal modregnes i ægtefællernes positive kapitalindkomst under et. Ændringsforslaget præciserer, at denne modregning skal fordeles mellem ægtefællerne i tilfælde, hvor begge ægtefæller har positiv kapitalindkomst.
Modregningen skal først ske i den skattepligtiges egen positive kapitalindkomst og derefter i ægtefællens.
Herudover er det fremhævet, at negativ personlig indkomst modregnes i de indkomster, der danner grundlag for 12 pct.s- og 6 pct.s-skatten, før beregningsgrundlaget opgøres.
Det vil sige, at der også sker modregning i beløb, der er mindre end grundbeløbene på henholdsvis 200.000 kr. og 130.000 kr.
Til nr. 6 Ændringsforslaget præciserer, hvorledes nedslaget i statsindkomstskatten som følge af det »skrå« skatteloft skal beregnes.
Med de nuværende kommunale beskatningsprocenter vil det foreslåede skatteloft kun få betydning, når der beregnes skat af indkomstskattebeløb, der indgår i beskatningsgrundlagene for alle de indkomstskatter, der omfattes af det »skrå« skatteloft.
Det  

 vil sige almindelig indkomstskat til staten, kommunal og amtskommunal indkomstskat samt 12 pct.s- og 6 pct.s-indkomstskat til staten.
Da det kun er skat af den personlige indkomst, der opfylder denne betingelse, foreslås det, at det »skrå« skatteloft beregnes som  

 68 pct. af den personlige indkomst.
I de kommuner, hvor de nævnte indkomstskatters samlede beskatningsprocenter overstiger 68 pct., nedsættes statsindkomstskatten med et beløb, der beregnes som forskellen mellem de sammenlagte beskatningsprocenter og de 68 pct. på grundlag af den del af indkomsten, der beskattes med samtlige beskatningsprocenter.
Ved opgørelsen af beregningsgrundlaget for nedsættelsen af statsskatten forudsættes det, at den yderste del af den skattepligtige indkomst og af det indkomstbeløb, hvoraf der beregnes 6 pct.s skat, består af personlig indkomst.
Hvor stor en del af den personlige indkomst der skal beregnes skattenedsættelse af, beror på, hvorledes den enkelte skatteyders indkomst er sammensat.
Det almindeligste vil være, at en eventuel nedsættelse skal beregnes af den del af den personlige indkomst, hvoraf der beregnes 12 pct.s skat.
Det vil sige den del af den personlige indkomst, der overstiger 200.000 kr.
I nogle tilfælde beregnes nedslaget dog af et mindre beløb.
Det kan for det første skyldes, at overført bundfradrag fra ægtefællen medfører, at der ikke skal betales 6 pct.s skat af hele den del af den personlige indkomst, der ligger over 200.000 kr.
Får skatteyderen f.eks. hele ægtefællens bundfradrag på 130.000 kr., og er der ingen positiv kapitalindkomst, vil 6 pct.s-skatten først sætte ind ved en personlig indkomst på 260.000 kr., svarende til to bundfradrag.
I så fald vil nedsættelsen blive beregnet af den del af den personlige indkomst, der overstiger de 260.000 kr.
For det andet kan det forekomme, at rentefradragene eller andre fradrag, der kun medregnes ved opgørelsen af den skattepligtige indkomst, er så store, at den skattepligtige indkomst bliver mindre end den del af den personlige indkomst, der overstiger de foran nævnte 200.000 kr.-260.000 kr.
I disse tilfælde vil nedslaget kun blive beregnet af den del af den personlige indkomst, hvoraf der beregnes almindelig indkomstskat til stat og kommune.
Det vil sige af et beløb, der svarer til den del af den skattepligtige indkomst, der overstiger det statslige personfradrag.
Til nr. 7 Ændringsforslaget vedrører det såkaldte »vandrette« skatteloft  

 (78 pct.s-loftet).
Ved ændringsforslaget sikres - ligesom efter gældende lovgivning - at nedslag i formueskatten og indkomstskatten til staten for skatteydere, hvis indkomstskat m.v. og formueskat tilsammen udgør mere end 78 pct. af den skattepligtige indkomst, alene omfatter skatteydere, der skal betale formueskat.
Efter det »skrå« skatteloft kan indkomstskatten m.v. til stat og kommune højst efter de gældende regler udgøre 73 pct. af nogen del af indkomsten.
Det »vandrette« skatteloft får derfor først betydning, når de nævnte skatter med tillæg af formueskatten overstiger 78 pct. af den skattepligtige indkomst.
Virkningen af disse regelsæt i det gældende skattesystem er, at den kreds af skatteydere, der omfattes af det »vandrette« skatteloft  

 - 78 pct.s-loftet - alene er skatteydere, der betaler formueskat.
Efter lovforslaget nedsættes procenten for det »skrå« skatteloft  

 til 68 , og satsen på 78 for det »vandrette« opretholdes.
Efter lovforslaget beregnes indkomstskatten af de forskellige elementer, der indgår i opgørelsen af den skattepligtige indkomst, forskelligt.
Skatten af personlig indkomst er stadig progressiv, idet der ud over den almindelige indkomstskat til stat og kommune eventuelt skal betales 12 pct.s skat af personlig indkomst og 6 pct.s skat af personlig indkomst med tillæg af positiv kapitalindkomst.
Kapitalindkomst beskattes derimod proportionalt eller næsten proportionalt med ca. 50 eller ca. 56 pct.
Og skatteværdien af en række fradrag, herunder rentefradraget, er også proportional, idet den beregnes med ca. 50 pct.
Disse regler bevirker, at skatteydere med høj personlig indkomst skal betale 12 pct.s- og 6 pct.s skat, selv om deres skattepligtige indkomst er meget lav, f.eks. fordi de har meget store rentefradrag, der ikke hidrører fra en virksomhed, der omfattes af virksomhedsordningen.
I disse tilfælde kan 12 pct.s og 6 pct.s skatten udgøre mere end 78 pct. af den lave skattepligtige indkomst, selv om der slet ikke skal betales formueskat.
For disse skatteydere vil lovforslagets regler om det  

 »vandrette« skatteloft betyde, at rentefradraget og andre fradrag, der alene medregnes ved opgørelsen af den skattepligtige indkomst, helt eller delvis får en skatteværdi, der ikke er ca. 50 pct., men derimod 78 pct.
Ændringsforslaget tilsigter at hindre denne virkning af 78 pct.s skatteloftet ved at begrænse den skattenedsættelse, der kan indrømmes, når skatterne overstiger 78 pct. af den skattepligtige indkomst.
Ligesom efter de gældende regler kan nedsættelsen efter lovforslaget ikke overstige 60 pct. af formueskatten med tillæg af hele indkomstskatten til staten.
Ved ændringsforslaget indsættes der en yderligere begrænsning af skattenedsættelsen, hvorefter denne heller ikke kan overstige den samlede formueskat.
På denne måde vil skatteydere, der ikke skal betale formueskat, som hidtil være afskåret fra at få skattenedsættelse i kraft af, at det »vandrette« skatteloft er overskredet.
Virkningen af det foreslåede regelsæt er i det følgende belyst ved hjælp af et par eksempler.
I det første eksempel har skatteyderen ingen formue.
I eksempel 2 indgår formueskat i skatteberegningen.
I begge tilfælde har skatteyderne renteudgifter, der ikke hidrører fra en virksomhed, som er omfattet af virksomhedsordningen.
 Eksempel 1: Skatteyder uden formue (Gennemsnitskommune ekskl.
kirkeskat) Efter gældende regler udgør skatteyderens samlede indkomstskat til stat og kommune under 78 pct. af den skattepligtige indkomst, fordi den indkomst, hvoraf skatterne beregnes, er nedsat med rentefradraget på de 400.000 kr.
Skatteyderen omfattes ikke af det »vandrette« skatteloft.
Efter lovforslaget kommer den samlede skat op på ca. 94 pct. af den skattepligtige indkomst.
Uden ændringsforslaget ville der i dette tilfælde blive tale om et nedslag i skatten, der bragte den ned på 78 pct. af den skattepligtige indkomst.
I forhold til gældende regler ville der være tale om en udvidelse af 78 pct.s reglens anvendelsesområde, idet skatteyderen ikke efter gældende regler omfattes af bestemmelsen.
Nedslaget ville i realiteten ophæve virkningen af 12 pct.s skatten og 6 pct.s skatten.
Ændringsforslaget bevirker, at skatteyderen ikke får ret til nedslaget, fordi der ikke indgår formueskat i skatteberegningen.
 Eksempel 2: Skatteyder med skattepligtig formue på 4 mill. kr.
(Gennemsnitskommune, ekskl. kirkeskat) I eksemplet kommer skatteyderen efter ændringsforslaget til at betale mere end 78 pct. af den skattepligtige indkomst i skat, idet det samlede nedslag ikke kan overstige den samlede formueskat.
Der gives derfor kun delvis nedslag i statsskatten - nemlig et beløb svarende til 40 pct. af formueskatten.
I forhold til gældende regler har skatteyderen fået et større nedslag.
Efter gældende regler er nedslaget på 18.663 kr., og efter lovforslaget med tilhørende ændringsforslag er nedslaget på 59.868 kr.
Til nr. 8 Ved ændringsforslaget suppleres reglerne om det »vandrette« skatteloft med en mere detaljeret beskrivelse af, hvilke skattebeløb der skal medregnes ved opgørelsen af, om og i hvilket omfang ægtepars indkomst- og formueskat overstiger 78 pct. af den skattepligtige indkomst.
Det fremgår allerede af lovforslagets § 19, stk. 3, at begge ægtefællers formueskat og al indkomstskat (bortset fra kirkelige afgifter) hos den ægtefælle, der har den største skattepligtige indkomst, skal medregnes.
Fra den anden ægtefælle medregnes skatten af positiv kapitalindkomst eller skatteværdien af den negative kapitalindkomst.
Lovforslaget indeholder regler om, hvorledes 6 pct.s skatten af positiv kapitalindkomst skal beregnes, men ikke nogen nærmere anvisning på, hvordan man skal beregne den del af den almindelige indkomstskat til staten samt kommunale og amtskommunale skatter, der skal henføres til den positive kapitalindkomst, og hvordan den tilsvarende negative skatteværdi af negativ kapitalindkomst skal opgøres.
Ved ændringsforslaget er der derfor i § 19, stk. 3, nr. 3, 1.-3.
punktum, indsat en nærmere beskrivelse af en beregningsmetode, der sikrer, at de nævnte skatter af positive kapitalindkomster alene medregnes med beløb, der ikke overstiger de skattebeløb, den pågældende ægtefælle faktisk skal betale.
Desuden sikrer ændringsforslaget, at den beregnede skatteværdi af negativ kapitalindkomst ikke overstiger den nedsættelse, som ægtefællen faktisk har opnået i sin almindelige indkomstskat til staten og i sine kommunale og amtskommunale indkomstskatter som følge af den negative kapitalindkomst.
Til nr. 9 Ændringsforslaget er en konsekvens af den redaktionelle ændring af § 19, stk. 3, ændringsforslag nr. 8.
Til nr. 10 Der er tale om en præcisering af bestemmelsen som følge af omskrivningen efter ændringsforslag nr. 11 af § 23, stk. 4.
Til nr. 11 Der er tale om en redaktionel omskrivning af bestemmelsen.
Til nr. 12 Efter lovforslagets formulering kan »gamle« underskud fra  

 1982-1986 kun fradrages i skattepligtig indkomst.
Efter ændringsforslaget kan »gamle« underskud i skattepligtig indkomst dels fragå i skattepligtig indkomst, dels med skatteværdien i 6 og 12 pct.s-skatterne.
Herved sikres, at underskuddet udlignes hurtigst muligt.
Til nr. 13 Efter de gældende regler kan enlige forsørgere med børn over 17 år få det dobbelte personfradrag efter ansøgning.
Det er en betingelse, at barnet i indkomståret i overvejende grad forsørges af den skattepligtige.
Ved skattereformaftalen ophæves denne mulighed for at få det dobbelte personfradrag. Ændringsforslaget går ud på at indføre en overgangsordning.
Ordningen skal tilgodese de enlige forsørgere, som allerede har opnået dobbelt personfradrag, samt de forsørgere, der efter de gældende regler har kunnet forvente at opnå det, og som har tilrettelagt deres økonomi derefter.
Det foreslås derfor, at det dobbelte personfradrag først ophæves fra og med indkomståret 1989. I indkomståret 1987 gives i alt 12/3 personfradrag og i indkomståret 1988 i alt 11/3 personfradrag.
 Provenutabet i forhold til lovforslaget skønnes til ca. 7 mill.
 kr. i 1987 og ca. 3 mill. kr. i 1988.
Hagen Hagensen (KF) nfmd.
Collet (KF) Houe (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilagshæfte til Betænkning over Forslag til lov om indkomstskat og formueskat for personer m.v. (personskatteloven) Blad nr 573 Bilag Nogle af udvalgets spørgsmål til ministeren for skatter og afgifter og dennes svar herpå Spørgsmål 3:
Hvorledes defineres arbejdsgiverkontingenter? Gælder det alle brancheorganisationer og faglige sammenslutninger? Gælder det også kontingentet til det tidsskrift eller andet oplysningsmateriale, f.eks. statistisk materiale, branche/arbejdsgiverorganisationer udsender? Spørgsmål 4:
Hvorledes kan man sikre, at kontingentet ikke blot fratrækkes i virksomhedens driftsregnskab, men fremgår af regnskabet som særlig udskilt post? Spørgsmål 5:
Hvordan vil man sikre dette, når der er tale om et kommanditselskab eller interessentskab med mange parthavere? Kan det bekræftes, at hvis virksomheden drives i selskabsform, vil disse kontingenter kunne fradrages i virksomhedsregnskabet, således at de er fradraget, før personlig indkomst opgøres, og dermed i praksis får fuld fradragsværdi? Svar:
Som led i skattereformen kan udgifter til arbejdsgiverkontingenter alene fradrages ved beregningen af den skattepligtige indkomst.
Udgifterne fragår derimod ikke ved beregningen af den personlige indkomst eller kapitalindkomsten.
Fradragsretten for arbejdsgiverkontingenter m.v. fremgår af ligningslovens § 14, stk. 7. Efter forslag L 112 til lov om ændring af ligningsloven. (Begrænsning af fradragsretten for løbende ydelser) foreslås bestemmelsen uændret flyttet til § 13.
Bestemmelsen omfatter kontingenter til arbejdsgiverforeninger, fagforeninger og andre faglige sammenslutninger, der har til hovedformål at varetage de økonomiske interesser for den erhvervsgruppe, hvortil den skattepligtige hører.
Af bestemmelsen fremgår, at det er en betingelse for fradragsret efter denne bestemmelse, at foreningen m.v. har til hovedformål at varetage de økonomiske interesser for den pågældende erhvervsgruppe.
Såfremt udgifterne til tidsskrifter, konsulentbistand m.v. debiteres medlemsvirksomhederne særskilt, vil disse udgifter ikke være omfattet af fradragsbegrænsningen i forslagets § 3, stk. 2, nr. 1, og udgifterne vil kunne fradrages ved opgørelsen af den personlige indkomst.
Når udgifter som f.eks. arbejdsgiverkontingenter bringes til fradrag, skal årsagen til fradraget oplyses.
Det vil indgå som led i den normale kontrol med virksomhedernes regnskaber at påse, at arbejdsgiverkontingenter kun bringes til fradrag ved opgørelsen af den skattepligtige indkomst.
Der er ikke her nogen forskel på, om der er tale om et kommanditselskab eller interessentskab.
Den enkelte interessent eller kommanditist skal som hidtil opgøre skatteregnskab for sin del af virksomheden.
Der er kun fradragsret i den skattepligtige indkomst for den enkelte interessents eller kommanditists del af arbejdsgiverkontingentet, uanset om dette er betalt af virksomheden eller ej.
Hvis virksomheden drives i selskabsform som f.eks. aktieselskab, vil fradraget ske i den skattepligtige indkomst, da selskaber ikke opgør en personlig indkomst eller en kapitalindkomst.
 Spørgsmål 7:
 Er det muligt at ændre de 12 pct. i § 5, nr. 2, til f.eks. 14 pct.
uden at ændre § 5, nr. 3? Spørgsmål 8:
 Er det en del af skattereformaftalen, at forholdet mellem 56 pct.
skat og 68 pct. skat fastholdes? Svar:
Efter lovforslaget beregnes den samlede indkomstskat til stat og kommune således, når det lægges til grund, at de kommunale skattesatser (inkl. kirkelige afgifter) i 1987 ligesom 1986 udgør 28,1 pct. i en gennemsnitskommune:
1) Skattepligtig indkomst uanset størrelse og sammensætning beskattes med 50,1 pct.
(Staten = 22 pct. og kommunen = 28,1 pct., jfr.
L 106, § 5, nr. 1).
 2) Personlig indkomst ud over 200.000 kr. beskattes med 12 pct.
(Staten, jfr.
L 106, § 5, nr. 2).
3) Personlig indkomst med tillæg af positiv nettokapitalindkomst i det omfang summen overstiger et bundfradrag på 130.000 kr.
 (ægtepar 260.000 kr.) beskattes med 6 pct.
(Staten, jfr.
L 106, § 5, nr. 3).
Med de foreslåede satser for statsindkomstskat og en gennemsnitlig kommunal skatteprocent som for 1986 kan kapitalindkomst højst blive beskattet med op til 56,1 pct. i en gennemsnitskommune og personlig indkomst med en sats, der er 12 procent-points højere, dvs. 68,1 pct. i gennemsnitskommunen. (Skatteloftet på de 68 pct.
omfatter ikke kirkelige afgifter, der i gennemsnitskommunen er 0,7 pct. i 1986).
De foreslåede satser for statsindkomstskatten er fastsat på baggrund af det aktuelle udskrivningsbehov.
Det kan selvfølgelig ikke udelukkes, at det som led i en tilpasning af finanspolitikken i de kommende år kan vise sig hensigtsmæssigt at ændre niveauet for den samlede udskrivning af statsskat.
Sådanne lovændringer vil ikke være i strid med skattereformaftalen, så længe den aftalte struktur i skattereformens indkomstbeskatning til staten fastholdes.
Det vil først og fremmest sige, at de foreslåede tre forskellige beskatningsgrundlag bevares, at satserne for 12 pct.'s-skatten og 6 pct.'s-skatten til staten fastholdes, at de fremtidige bundgrænser, der skal anvendes ved beregningen af disse to skatter, svarer til de nu foreslåede.
Det er en del af skattereformaftalen, at der ikke uden enighed mellem aftaleparterne kan gennemføres ændringer i satserne på 12 pct. og 6 pct. og dermed heller ikke i det forhold, at den højeste sats for beskatning af personlig indkomst overstiger den højeste sats for beskatning af kapitalindkomst med 12 procent-points (henholdsvis 68,1 pct. og 56,1 pct. i gennemsnitskommunerne i 1987).
 Spørgsmål 9: Vedr. § 13.
Vil ministeren oversætte indholdet af § 13, således at ikke-skattelovkyndige kan begribe indholdet? Svar:
Reglerne om overførsel/ fremførsel af underskud er ikke tilstræbt ændret ved personskatteloven, men blot tilpasset skattereformen, der er opbygget med tre slags indkomstskatter med hver sit beskatningsgrundlag.
Underskud i den skattepligtige indkomst modregnes i skattepligtig indkomst.
Endvidere kan skatteværdien af underskud i den skattepligtige indkomst modregnes i 12 pct.'s og 6 pct.'s skatten.
Underskud i den personlige indkomst kan kun modregnes i de indkomster, der benyttes som grundlag for 12 pct.'s og 6 pct.'s skatten, det vil sige i positiv kapitalindkomst og i personlig indkomst.
Modregningen har kun virkning for beregningen af disse skatter.
Begge former for underskud modregnes hos skatteyderen og hos dennes ægtefælle.
Modregningen foretages først i underskudsåret.
Kan underskuddet ikke rummes her, desuden i de følgende fem indkomstår.
Underskudsbeløb kan ikke overføres til modregning i et senere indkomstår, hvis det er muligt at modregne det i et tidligere indkomstår.
Reglerne er belyst i følgende taleksempler, der er udarbejdet uden hensyntagen til overgangsreglerne i §§ 21-24:
A.
I § 13, stk. 1, er det forudsat, at den skattepligtige er ugift eller dog ikke samlevende med ægtefællen ved udløbet af indkomståret.
Der sondres mellem underskud i den skattepligtige indkomst (I) og underskud i den personlige indkomst (II).
I.
Underskud i skattepligtig indkomst:
 (Jfr. taleksempel 1).
a.
I underskudsåret fragår skatteværdien af underskud i 12 pct.'s og 6 pct.'s skat.
Dette kan være aktuelt, fordi den skattepligtige har positiv kapitalindkomst og/ eller positiv personlig indkomst og store ligningsmæssige fradrag.
b.
Det resterende underskud fremføres til de 5 følgende indkomstår, hvor det hvert år først fratrækkes i den skattepligtige indkomst, og skatteværdien af et eventuelt resterende underskud fratrækkes derefter i 12 pct.'s og 6 pct.'s skat.
 Taleksempel 1.
Underskud i skattepligtig indkomst.
Der er forudsat en skatteprocent på 50 ved beregningen af skat af skattepligtig indkomst.
 År 1.
Såfremt fremført negativ skattepligtig indkomst ikke kan modregnes fuldt ud i positiv skattepligtig indkomst, skal skatteværdien af det resterende underskud modregnes i 12 pct.'s- og 6 pct.'s-skatterne.
Herefter resterende underskudsbeløb fremføres til de følgende år og modregnes på samme måde som i fremførselsår 1.
II.
Underskud i personlig indkomst:
 (Jfr. taleeksempel 2).
a.
I underskudsåret fragår underskuddet i positiv kapitalindkomst ved beregning af 6 pct.'s-skat.
b.
Et resterende underskud fremføres til de 5 følgende år.
Hvert år fragår det først i positiv kapitalindkomst og derefter i personlig indkomst, men kun med virkning for beregningen af 6 pct.'s- og 12 pct.'s-skatten.
 Taleksempel 2.
 År 1.
Modregning af negativ personlig indkomst nedsætter ikke den skattepligtige indkomst.
Hvis hele den negative personlige indkomst ikke kan modregnes i fremførselsår 1, overføres det resterende negative beløb til modregning i de følgende år og modregnes her på samme måde som i fremførselsår 1.
B.
I § 13, stk. 2, forudsættes, at den skattepligtige er gift og samlevende med ægtefællen ved indkomstårets udløb.
Der sondres også her mellem underskud i skattepligtig indkomst (I) og underskud i personlig indkomst (II).
I.
Underskud i skattepligtig indkomst:
 (Jfr. taleksempel 3).
a.
Først modregnes skatteværdi af underskuddet i den skattepligtiges eventuelle 12 pct.'s- og 6 pct.'s-skat.
b.
Et resterende underskud fratrækkes i ægtefællens skattepligtige indkomst.
c.
Skatteværdi af herefter uudnyttet underskud fragår i ægtefællens 12 pct.'s- og 6 pct.'s-skat.
d.
Resterende underskud fremføres til de 5 følgende år.
 I hvert af disse år modregnes underskuddet således:
Først modregnes underskuddet i den skattepligtiges skattepligtige indkomst, dernæst modregnes skatteværdien af uudnyttet underskud i den skattepligtiges 12 pct.'s- og 6 pct.'s-skat, dernæst modregnes uudnyttet underskud i ægtefællens skattepligtige indkomst, og endelig modregnes skatteværdien af uudnyttet underskud i ægtefællens eventuelle 12 pct.'s- og 6 pct.'s-skat.
 Taleksempel 3.
Underskud i skattepligtig indkomst.
Der er forudsat en skatteprocent på 50 ved beregning af skat af skattepligtig indkomst.
II.
Underskud i personlig indkomst.
 (Jfr. taleksempel 4).
a.
Underskud fragår i den anden ægtefælles personlige indkomst ved beregning af 12 pct.'s- og 6 pct.'s-skat.
b.
Restunderskud fragår i ægtefællernes samlede kapitalindkomst.
c.
Eventuelt resterende underskud fremføres til de 5 følgende år.
I hvert af disse fragår underskuddet, d. først i ægtefællernes samlede kapitalindkomst og e. derefter i den skattepligtiges personlige indkomst og endelig i f. ægtefællens personlige indkomst.
Modregning af negativ personlig indkomst nedsætter ikke den skattepligtige indkomst.
 Taleksempel 4.
Ægtefælle 1's overførte negative personlige indkomst har helt udlignet begge ægtefællers kapitalindkomst og nedsat deres personlige indkomst så meget, at de ikke skal betale 12 pct.'s- og 6 pct.'s-skat.
Ægtefælle 2's personlige indkomst på 150.000 kr. ligger ganske vist over 6 pct.'s-skattens bundfradrag på 130.000 kr., men ægtefælle 1's personlige indkomst er kun 80.000 kr.
Den uudnyttede del af ægtefælle 1's bundfradrag, 50.000 kr., skal derfor overføres til ægtefælle 2, og dette bringer bundfradraget op på 180.000 kr., således at også ægtefælle 2 slipper for at betale 6 pct.'s-skat.
C.
For at gøre bestemmelsen mere overskuelig er det tanken at fremsætte et ændringsforslag, hvorefter reglerne for underskud i skattepligtig indkomst og underskud i personlig indkomst opdeles.
 Spørgsmål 15:
Fastholder ministeren sin vurdering af, at det er muligt at forbedre ligningen med et forventet merprovenu på 800 mill. kr. i 1987? I bekræftende fald bedes vurderingen begrundet.
 Svar:
Som led i skattereformaftalen er det aftalt, at der skal gennemføres en effektivisering af skattevæsenets og toldvæsenets kontrolindsats vedrørende skatter og afgifter.
Herved skal der opnås samlede merindtægter på mindst 600 mill. kr. på årsbasis efter en 5-årig periode.
Både skattevæsenets og toldvæsenets andel af det forventede merprovenu er anslået til ca. 300 mill. kr. på årsbasis.
Dertil kommer et merprovenu på 200 mill. kr. fra regler, der hindrer skatteflugt.
Det er endvidere aftalt, at der skal tilføres skattevæsenet og toldvæsenet de nødvendige ressourcer hertil, og at effektiviseringen skal påbegyndes snarest.
Med henblik herpå er der på finansloven bevilget toldvæsenet og skattevæsenet 25 mill.
kr. i 1986 og 50 mill. kr. de følgende år til den øgede kontrolindsats.
Med henblik på at øge kontrolindsatsen inden for skatteområdet er det tanken, at følgende skal iværksættes:
1) SLS-E-systemet (Statens Ligningssystem for erhvervsdrivende) udbygges.
Der træffes foranstaltninger til forbedring af regnskabsgrundlaget.
Revisionen af selskaber og foreninger styrkes.
Koordineringen af ligningen af selskaber og hovedaktionærer forbedres, hvor disse er hjemmehørende i forskellige kommuner.
Revisionen i hovedstadsregionen styrkes.
Arbejdet med kontrolaktioner intensiveres, f.eks. ved at specialisere visse medarbejdere i bestemte virksomhedstyper og brancherevisioner.
2) Der etableres en serviceordning, hvorefter de lokale ligningsmyndigheder besøger alle nystartede virksomheder inden for det første år for at vejlede og bistå virksomhederne i bogførings- og skattespørgsmål.
For så vidt angår større virksomheder - koncerner - knyttes der til hver af disse en kompetent medarbejder, som dels kan medvirke til løsning af virksomhedens skattemæssige spørgsmål (servicefunktionen), dels kan medvirke til planlægningen af den almindelige skattemæssige revision af virksomheden.
 3) Det kan overvejes at søge ekstern bistand fra f.eks.
revisionsfirmaer i det omfang, det ikke er muligt at få ansat kvalificeret personale til at løse de forhåndenværende opgaver.
4) Samarbejdet med udenlandske skattemyndigheder og mellem toldvæsenet og skattevæsenet udbygges.
 5) Tilførsel af personale med en målrettet revisionsuddannelse.
Bevillingerne på skatteområdet vil blive delt mellem statsskattedirektoratet og amtsskatteinspektoraterne.
Størstedelen af bevillingerne skal anvendes til at styrke amtsskatteinspektoraternes kontrolindsats.
Den del af bevillingerne, der går til statsskattedirektoratet, skal hovedsagelig anvendes til tilrettelæggelse og planlægning af den øgede kontrolindsats.
Den øgede kontrolindsats på tolddepartementets område forudsætter, at personalestyrken i momskontrollen øges.
Den øgede personalestyrke tilvejebringes dels ved interne overflytninger, dels ved nyansættelser.
Det samlede årsværkforbrug kommer dog på intet tidspunkt til at overstige årsværkforbruget i 1985.
De interne overflytninger forudsætter en øget anvendelse af moderne teknik.
Det omfatter som et meget væsentligt element EDB-samarbejde med erhvervslivet.
Dette EDB-samarbejde overflødiggør et betydeligt antal manuelle rutiner og meget omfattende papirekspeditioner.
EDB-samarbejdet indebærer også, at virksomheder direkte kan få informationer om en række forhold uden udveksling af papir.
Omlægningen omfatter endvidere en udbygning af toldvæsenets virksomhedskontrolsystem med henblik på, at der bl.a. kan ske en hurtigere og sikrere udskillelse af virksomheder, som er kontrolmæssigt »interessante«.
Herved bliver det også muligt for toldvæsenet at øge hyppigheden i kontrollen med sådanne virksomheder.
Det er forudsat, at samspillet mellem toldvæsenets og skattevæsenets EDB-systemer videreudvikles.
Det forudsættes også, at det centrale og lokale kontrolsamarbejde udbygges.
Endelig er det planen at forbedre informationen til og vejledningen af virksomhederne væsentligt.
Ud over en bedre service vil toldvæsenet samtidig herved kunne modvirke fejl i afgiftsafregningerne.
 Spørgsmål 16:
Det bedes oplyst, hvordan tallene i tabel 1 og 2 i finansredegørelsen (side 148 og 149) vil ændre sig, hvis skatteydere, der ikke betaler skat, tages ud af grundlaget? Svar:
De to tabeller i finansredegørelsen viser, hvorledes skattereformen påvirker henholdsvis ejer- og lejerfamiliernes disponible indkomst.
En familie består her af en ugift eller et ægtepar samt eventuelle hjemmeboende børn under 18 år.
Opgjort på denne måde består befolkningen af knap 2,9 mill. familier, af hvilke ca.
300.000 ikke betaler skat.
Knap halvdelen af familierne, som ikke betaler skat, er ugifte pensionister.
De øvrige familier, der ikke betaler skat, er typisk ugifte personer over 18 år, som ikke har børn, og som er ude af erhverv.
I tabel 1 og 2 nedenfor er finansredegørelsens tabeller vist for de 2,6 mill. familier, som betaler skat.
Tabel 1. Fordeling på ændring i disponibel indkomst for ejerfamilier, der betaler skat.
Tabel 2. Fordeling på ændring i disponibel indkomst for lejerfamilier, der betaler skat.
 Spørgsmål 17:
Der udbedes et skøn over, hvordan tallene i de to nævnte tabeller vil ændre sig, hvis der tages hensyn til begrænsning af fradrag for repræsentation, beskatning af fonde og foreninger, kursgevinstordningen, ophævelse af dobbeltbeskatningen af aktieudbytter og virksomhedsskatteordningen.
Skønnet udbedes kun for medianen for skattelettelsen fordelt på indkomstgrupper, men uden hensyn til antallet af børn.
 Svar:
Regelsættet for, hvorledes ophævelsen af dobbeltbeskatningen af aktieudbytter fra 1990 skal gennemføres, er endnu ikke udarbejdet.
Det er således ikke muligt at indregne dette element i skattereformens fordelingsmæssige virkninger vedrørende personbeskatningen.
Der foreligger ikke statistiske oplysninger i ligningsstatistikken, der gør det muligt at indregne de direkte og/ eller afledede virkninger for personer af den gennemførte kursgevinstordning og den foreslåede beskatning af fonde og foreninger (L 108).
Virksomhedsskatteordningen som foreslået i lovforslag nr.
L 107 er indregnet i de fordelingsmæssige virkninger i tabellerne i finansredegørelsen.
Beskæringen af fradragsretten for repræsentationsudgifter foretages med 25 pct. for 1986 og med 75 pct. fra 1987.
Repræsentationsudgifter er en driftsudgift for virksomhederne, som fratrækkes ved opgørelsen af virksomhedernes skattepligtige overskud.
Der findes ikke i den tilgængelige skattestatistik oplysninger om denne fradragspost for personer.
Hvorvidt der er en statistisk sammenhæng mellem størrelsen af repræsentationsfradraget og virksomhedernes omsætning eller skattepligtige overskud kan således ikke efterprøves.
Hvis det antages, at der er en proportional sammenhæng mellem størrelsen af repræsentationsudgifter og virksomhedernes overskud, og det samtidig antages at repræsentationsfradragsbeskæringens forventede merprovenu for det offentlige på ca. 800 mill. kr.
(vedrørende personer) bæres af selvstændige erhvervsdrivende uden for landbruget, vil det medføre, at det skattepligtige overskud for denne personkreds vil stige med ca. 4,5 pct.
På baggrund af disse hypotetiske forudsætninger er i nedenstående oversigt vist de ønskede oplysninger for de elementer af skattereformen, der er indregnet i tabellerne i finansredegørelsen plus beskæringen af repræsentationsfradraget.
Familiernes fordeling på ændring i disponibel indkomst Spørgsmål 18:
Der udbedes en vurdering af skønnet i rapporten fra Det økonomiske Råd (resume, side 5 øverst) over forbrugsudvidelsen på 2,5 mia kr.
 fra 1986 til 1987 på grund af skattereformen.
 Spørgsmål 61:
Forbrugsudviklingen som følge af skattereformen bedes belyst bl.a. ud fra, at skattesystemet efter reformen ifølge oplysningerne i L 106 vil indbringe 1 mia kr. mindre end forudsat i forligsaftalen.
 Svar:
I bemærkningerne til lovforslaget er det angivet, at merprovenuet ved skattereformen i indkomståret 1987 er ca. 1,4 mia kr.
Dette tal fremkommer ved, at lettelser i personbeskatningen på ca. 5,3 mia kr. mere end opvejes af et øget provenu på ca. 6,7 mia kr. fra selskabsbeskatning, beskatning af fonde og foreninger m.v.
Skattereformen vil umiddelbart give anledning til en stigning i det private forbrug i 1987 i nogenlunde den størrelsesorden, som Det økonomiske Råd angiver.
Der er ved denne opgørelse taget hensyn til, at skatteprovenuet bliver ca. 1 mia kr. lavere end forudsat i forligsaftalen.
Den umiddelbare stigning i det private forbrug vil imidlertid blive modvirket af, at skattereformen vil gøre det mere attraktivt at spare op og mindre fordelagtigt at stifte gæld.
Dette skyldes, at skattereformen medfører en mere lempelig beskatning af renteindtægter, og at skatteværdien af renteudgifter begrænses.
Desuden vil skattereformen fjerne en række muligheder for skattetænkning, som formentlig har medgået til at finansiere privat forbrug.
Endelig er opsparingsmulighederne inden for rammerne af den ny virksomhedsordning endnu et incitament til at øge opsparingen.
 Spørgsmål 19:
Det bedes oplyst, hvor stor en momsforhøjelse der er nødvendig for at opsuge en forbrugsudvidelse på 2,5 mia kr., og med hvor store beløb en sådan momsforhøjelse vil ramme gennemsnitsfamilien fordelt på de samme indkomstintervaller som i tabel 1 og 2 i finansredegørelsen.
 Svar:
I rapporten fra Det økonomiske Råd skønnes skattereformen isoleret set at bidrage med en forbrugsudvidelse på 2,5 mia kr. i 1987.
Budgetdepartementet har oplyst, at det er nødvendigt at hæve momssatsen med 0,85 pct. for at opsuge et forbrug på 2,5 mia kr. i 1987.
I nedenstående tabel er den skønnede gennemsnitlige belastning af forbruget i 1987 ved en momsforhøjelse på 0,85 pct. gengivet for visse husstandsbruttoindkomstintervaller.
Det bemærkes, at den gennemsnitlige afgiftsbelastning, som er beregnet på grundlag af den af Danmarks Statistik foretagne forbrugsundersøgelse for 1981, er behæftet med usikkerhed.
 Spørgsmål 31:
Der udbedes en uddybende beskrivelse af virkningen ifølge lovforslaget af det skrå skatteloft.
 Svar:
Ifølge udskrivningslovens § 3, stk. 5, gælder, at såfremt en skatteyders indkomstskat til staten, folkepensionsbidrag, bidrag til dagpengefonden, kommunale indkomstskat og amtskommunale indkomstskat tilsammen beregnes med mere end 73 pct. af en del af den skattepligtige indkomst, nedsættes indkomstskatten til staten med det overskydende beløb. (Det såkaldte »skrå« skatteloft).
De kirkelige afgifter indgår ikke i loftet og skal således betales ud over de 73 pct.
Bestemmelsen har betydning for personer med skattepligtige indkomster, der overstiger grænsen for statsskatteskalaens 3. trin (i 1986 186.100 kr.) i kommuner, hvor den samlede primær- og amtskommunale skatteprocent overstiger 27,9 pct. (73,0 pct. - 39,6 pct. - 2,0 pct. - 3,5 pct. = 27,9 pct.).
Princippet i det gældende regelsæt om skatteloftet er fastholdt i lovforslagets § 19, stk. 1. På baggrund af den generelle sænkning af marginalskatterne er loftet nedsat fra 73 pct. til 68 pct.
Skatteloftsbestemmelsen i den foreslåede udformning sikrer, at såfremt en skatteyders indkomstskat til staten, kommunale indkomstskat og amtskommunale indkomstskat tilsammen beregnes med mere end 68 pct. af en del af beskatningsgrundlagene (skattepligtig indkomst, personlig indkomst og kapitalindkomst), nedsættes indkomstskatten til staten med det overskydende beløb.
Under forudsætning af uændrede kommunale udskrivningsprocenter fra 1986 til 1987 vil bestemmelsen få betydning for personer med personlig indkomst over 200.000 kr., og som tillige bliver beskattet med 12 pct.'s skatten (§ 7) og 6 pct.'s skatten (§ 8) i kommuner med en samlet primær- og amtskommunal udskrivningsprocent på mere end 28,0 pct.
I disse tilfælde vil den samlede skatteprocent nå op over 68 pct., og statsskatten bliver nedsat med det overskydende beløb.
Også efter de nye regler betales kirkelige afgifter ud over de 68 pct.
For ægtepar, hvor den ene ægtefælle har en lille eller ingen indkomst, vil bestemmelsen i § 8, stk. 2, om overførsel af uudnyttet bundfradrag til den anden ægtefælle ved beregning af 6 pct.'s skatten kunne bevirke, at reglen først får virkning, når den personlige indkomst ligger over de 200.000 kr.
Hvis ægtefællen med den højeste indkomst (over 200.000 kr.) får overført mere end 70.000 kr. i uudnyttet bundfradrag fra den anden ægtefælle, vil den indkomstgrænse, hvorfra 6 pct.'s skatten skal beregnes, overstige 200.000 kr. (130.000 kr. + 70.000 kr.). Den samlede skatteprocent vil i disse tilfælde kun kunne overstige 68 pct. for den del af den personlige indkomst, der overstiger denne indkomstgrænse, der vil ligge et sted mellem 200.000 kr. og 260.000 kr.
Hvis den ene ægtefælle har en personlig indkomst på 300.000 kr. (Æ1) og den anden 30.000 kr. (Æ2), overføres der 100.000 kr. (130.000 kr. - 30.000 kr.) fra Æ2 til Æ1 som uudnyttet bundfradrag ved beregning af 6 pct.'s-skatten.
Det giver Æ1 et samlet bundfradrag på 130.000 kr. + 100.000 kr. = 230.000 kr. 6 pct.'s-skatten starter derfor først ved de 230.000 kr. i dette tilfælde, og den samlede skatteprocent vil derfor først kunne overstige 68 pct.
 fra denne grænse.
Med de for 1986 fastlagte kommunale og amtskommunale udskrivningsprocenter vil der ikke forekomme kommuner, hvor skatteloftet vil få betydning for kapitalindkomst.
Der vil heller ikke være kommuner, hvor den almindelige statsskat på 22 pct. og 12 pct.'s-skatten sammen med kommuneskatten vil kunne få den samlede skatteprocent til at overstige 68 pct.
 Spørgsmål 32:
 Hvad vil skattereformen betyde for følgende tre skatteydere:
En skifteholdsarbejder med lønindkomst 120.000 kr.
Eneste fradrag:
fradrag for natarbejde på 2.200 kr. samt fradrag for kontingent til fagforening og arbejdsløshedskasse.
En arbejdsløs på højeste dagpengesats.
Eneste fradrag: 2.000 kr.'s-fradraget samt fradrag for kontingent til fagforening og arbejdsløshedskasse.
En studerende med en lønindkomst ved løsarbejde på 65.000 kr.
Eneste fradrag: det faste lønmodtagerfradrag.
 Svar:
I nedenstående oversigt er vist, hvorledes skattereformen påvirker skattebetalingen for de 3 skatteydere, hvorom det er forudsat, at de er enlige og uden børn.
Jeg skal knytte følgende kommentarer til indkomstopgørelserne:
1. Såfremt kontingent til fagforening og A-kasse sættes til 5.800 kr., vil skifteholdsarbejderen med de oplyste indkomst- og fradragsforhold have en skattepligtig indkomst på 112.000 kr.
 efter gældende regler.
Efter skattereformen gives der fortsat fuldt fradrag for fagforeningskontingent og bidrag til A-kasse, dog beregnet med laveste skattesats.
Fradrag for øvrige lønmodtagerudgifter indrømmes kun for beløb, der overstiger 3.000 kr., og det medfører i dette tilfælde, at fradraget for natarbejde på 2.200 kr.
 bortfalder.
Efter reformen vil skatteyderen have en personlig indkomst på 120.000 kr. og ligningsmæssige fradrag på i alt 9.000 kr. (inkl. 3 pct.-fradrag), dvs. en skattepligtig indkomst på 111.000 kr.
2. Under forudsætning af, at den arbejdsløse er ledig hele indkomståret, udgør den samlede arbejdsløshedsunderstøttelse 104.500 kr. ved en dagpengesats på 335 kr. pr. dag.
Kontingent til fagforening og A-kasse er også her forudsat at være 5.800 kr.
Efter gældende regler bliver den skattepligtige indkomst herefter 96.700 kr. (104.500 kr. - 2.000 kr. - 5.800 kr.).
Efter skattereformen bevarer skatteyderen fradrag for kontingent til fagforening og A-kasse, mens 2.000 kr.'s-fradraget bortfalder.
Efter reformen vil skatteyderen have en personlig indkomst på 104.500 kr., ligningsmæssige fradrag på i alt 8.935 kr. (inkl. 3 pct.'s fradrag). Den skattepligtige indkomst bliver således 95.565 kr.
 (104.500 kr. - 5.800 kr. - 3.135 kr.).
3. Med en lønindkomst på 65.000 kr. og det faste lønmodtagerfradrag A på 3.200 kr. har den studerende en skattepligtig indkomst på 61.800 kr. efter gældende regler.
Efter skattereformen bortfalder det faste lønmodtagerfradrag.
Til gengæld forhøjes personfradraget, og der indføres det særlige 3 pct.'s-fradrag.
Efter reformen vil den studerende have en personlig indkomst på 65.000 kr. og en skattepligtig indkomst på 63.050 kr. (65.000 kr.
 - 1.950 kr.).
 4. Beregningsforudsætningerne er angivet i vedhæftede bilag.
 Spørgsmål 34:
Tabellen på alm.del - bilag 71 bedes suppleret med virkningen efter de regler, der skal gælde for 1987.
 Svar:
 I vedføjede oversigt er vist de ønskede oplysninger.
Oversigten er udarbejdet under samme forudsætninger som beskrevet i alm.del - bilag 71.
 I oversigten er tillige medtaget tallene fra alm.del - bilag 71 (kol.
 3), der viser virkningen i 1992 (slutvirkning).
Bruttoindkomsten er ligesom i besvarelsen af spørgsmål 4 (alm.del - bilag 71) opgjort uden fradrag for erhvervsrenteudgifter.
Tabel 1. Samlet skat inkl. børnefamilieydelse i pct. af bruttoindkomsten1) (1987-kr.).
 Spørgsmål 36:
Kan det bekræftes, at leasinganparter, der har givet fradrag med op til 73 pct. skatteværdi, kun vil medføre beskatning af overskuddet med op til 56 pct.? Svar:
Efter forslagets § 4, stk. 1, nr. 10, beskattes indkomst ved selvstændig skibsvirksomhed som kapitalindkomst, når denne virksomhed er den skattepligtiges binæring.
Kapitalindkomsten indgår i overgangsordningen for positiv eller negativ kapitalindkomst og vil således i en overgangsperiode kunne blive behandlet som personlig indkomst.
Såfremt der er tale om meget stor positiv kapitalindkomst, vil denne blive behandlet som personlig indkomst i en lang årrække.
Hvis overgangsordningen ikke finder anvendelse, vil kapitalindkomsten blive beskattet med op til ca. 56 pct.
Ad svar på spørgsmål 4, alm. del Spørgsmål 38:
Under hvilke forudsætninger er den frivillige virksomhedsskatteordning indregnet i fordelingsvirkningerne på forskellige indkomstniveauer? Kan der udarbejdes en opstilling over fordelingsvirkningerne, som er renset for erhvervsmæssige renter og dermed også for virksomhedsskatteordningen? Svar:
Der foreligger ikke i den tilgængelige skattestatistik oplysninger om virksomhedsejeres erhvervsmæssige renteudgifter og heller ikke oplysninger, der direkte viser størrelsen af det grundlag, hvoraf der skal beregnes kapitalafkast.
Indregningen af virksomhedsordningen i de provenu- og fordelingsmæssige virkninger af skattereformen har derfor måttet baseres på en række forudsætninger om sammenhængen mellem erhvervsformuen og den øvrige formue samt en heraf følgende skematisk deling af de samlede renteudgifter i en privat og erhvervsmæssig del.
På baggrund af statistiske oplysninger fra selvangivelsesundersøgelsen for indkomståret 1982 er der for forskellige erhvervsgrupper skønnet over, hvor stor en andel af personernes samlede aktiver og passiver der er erhvervsmæssige.
På basis af skønnet over de erhvervsmæssige passiver er de samlede renteudgifter fordelt på private og erhvervsmæssige renteudgifter efter forholdet mellem de private og erhvervsmæssige passiver.
Det er her tillige forudsat, at de private renteudgifter ikke kan overstige 150.000 kr., og i tilfælde, hvor denne begrænsning har virket, er den skønnede andel af de samlede passiver, der udgøres af erhvervsmæssige passiver, forhøjet, således at den forholdsmæssige fordeling af renteudgifterne i en privat og erhvervsmæssig del har medført private renteudgifter på 150.000 kr.
Af de således skønnede erhvervsmæssige aktiver efter tillæg af skønnet formuenedslag og de ligeledes skønnede erhvervsmæssige passiver er dannet et udtryk for egenkapitalen, der er benyttet som grundlag for beregningen af kapitalafkastet.
I beregningerne er der forudsat en kapitalafkastfaktor på 10 pct.
Ved hjælp af disse skematiske opgørelser af erhvervsmæssige renteudgifter og kapitalafkast er den del af virksomhedens skattepligtige overskud, der kan henregnes til personlig indkomst, opgjort.
 Denne fremkommer således:
Skattepligtigt overskud - evt. overførsel til medarbejdende ægtefælle - erhvervsmæssige renteudgifter - beregnet kapitalafkast --------------------------------------------------------------------- = personlig indkomst før opsparing --------------------------------------------------------------------- I det omfang den selvstændige erhvervsdrivende ikke ønsker at trække hele restbeløbet ud til privat forbrug, kan en del af beløbet blive stående som virksomhedsopsparing, hvoraf der skal erlægges en a conto-skat på 50 pct.
Det er i beregningerne forudsat, at de selvstændige erhvervsdrivende i gennemsnit vil opspare 25 pct. af den del af det resterende virksomhedsoverskud, der overstiger 200.000 kr.
 Foreligger der uden for virksomheden personlig indkomst (f.eks.
lønindkomst) eller ligningsmæssige fradrag (f.eks. private renteudgifter) er opsparingsgrundlaget korrigeret for disse beløb.
I svaret på spørgsmål 4, alm.del (alm.del - bilag 71) er der ved udmåling af skattetrykket for forskellige indkomstgrupper benyttet det traditionelle udtryk for bruttoindkomsten, der er opgjort uden fradrag af erhvervsrenteudgifter, hvis nøjagtige størrelse som nævnt ikke kendes.
I de beregninger, der er redegjort for i det følgende, er de foran omtalte skematisk opgjorte erhvervsrenter benyttet, og det her anvendte bruttoindkomstbegreb består således af den traditionelle bruttoindkomst korrigeret med de skønsmæssigt anslåede erhvervsrenteudgifter.
Resultatet af beregningerne er anført i nedenstående oversigt, der viser beskatningen opgjort efter gældende regler og efter skattereformens endelige 1992-regler under tre sæt forudsætninger:
 Søjle 1: Skat i pct. af bruttoindkomsten efter »gældende«  

 regler.
 (1986 regelsæt fremskrevet med 2 pct.).
Søjle 2: Skat i pct. af bruttoindkomsten efter skattereformen for de samme elementer, der er indregnet i svaret på spørgsmål 4, alm.del. (Alm.del - bilag 71).
Søjle 3: Skat i pct. af bruttoindkomsten efter skattereformen som »søjle 2«, men uden virkningen af virksomhedsopsparingen.
Tallene i søjle 3 viser således den samlede procentvise skattebetaling under forudsætning af, at selvstændige erhvervsdrivendes overskud bliver endeligt beskattet i indkomståret, enten som personlig indkomst eller som kapitalindkomst, dvs. at den latente skattebyrde på det opsparede overskud er indregnet i de fordelingsmæssige virkninger.
Samlet skat inkl. børnefamilieydelse i pct. af bruttoindkomsten opgjort efter fradrag for erhvervsrenteudgifter (1992-slutvirkning) Ad svar på spørgsmål 4, alm. del.
 Spørgsmål 39:
Der ønskes en tabel over virkninger af begrænsningen for repræsentationsfradraget opstillet efter bruttoindkomster med samme intervaller som i svaret på spørgsmål 4.
 Svar:
Beskæringen af fradragsretten for repræsentationsudgifter foretages med 25 pct. for 1986 og med 75 pct. fra 1987.
Repræsentationsudgifter er en driftsudgift for virksomhederne, som fratrækkes ved opgørelsen af virksomhedernes skattepligtige overskud.
Der findes ikke i den tilgængelige skattestatistik oplysninger om denne fradragspost for personer.
Hvorvidt der er en statistisk sammenhæng mellem størrelsen af repræsentationsfradraget og virksomhedernes omsætning eller skattepligtige overskud kan således ikke efterprøves.
Hvis det antages, at der er en proportional sammenhæng mellem størrelsen af repræsentationsudgifter og virksomhedernes overskud, og det samtidig antages, at det forventede merprovenu for det offentlige på ca. 800 mill. kr. af beskæringen af repræsentationsfradraget hos skattepligtige personer bæres af selvstændige erhvervsdrivende uden for landbruget, vil det medføre, at det skattepligtige overskud for denne peronkreds vil stige med ca. 4,5 pct.
På baggrund af disse hypotetiske forudsætninger er i nedenstående oversigt, søjle (2), vist de ønskede oplysninger for de elementer af skattereformen, der er indregnet i svaret på spørgsmål 4 alm.del (Alm.del - bilag 71) inklusive beskæringen af repræsentationsfradraget.
Forskellen mellem procenterne i søjle (1) og søjle (2) viser således - isoleret set - den skønnede virkning for personer af 75 pct.'s beskæringen af repræsentationsfradraget.
 Skattereform (1992-slutvirkning).
Samlet skat inkl. børnefamilieydelse i pct. af bruttoindkomsten opgjort efter fradrag for erhvervsrenteudgifter (1987-kr.).
 Ad svar på spørgsmål 4, alm. del.
 Spørgsmål 40:
Der ønskes en opstilling over, hvilke indkomstgrupper der ejer aktier og anparter, samt en tabel, der indregner den øgede aktieselskabsskat i fordelingsvirkningen med samme intervaller som i svaret på spørgsmål 4.
 Spørgsmål 41:
Der ønskes en tabel, der sammenstiller fordelingsvirkningen i svaret på Alm. del - spørgsmål 4 med indregning af repræsentationsudgifter og aktieselskabsskatteforhøjelsen efter principperne i spørgsmål 39 og 40.
 Svar:
De senest foreliggende statistiske oplysninger om personers aktie- og anpartsbesiddelser findes i selvangivelsesundersøgelsen for indkomståret 1982.
I nedenstående oversigt er vist, hvorledes den gennemsnitlige formueskattepligtige værdi af hovedpersoners aktier og anparter er fordelt efter bruttoindkomst for indkomståret 1982.
Der foreligger ingen senere statistiske oplysninger om husholdningers besiddelser af aktier og anparter.
Der findes heller ikke statistiske oplysninger, der gør det muligt at beregne, hvorledes forhøjelsen af selskabsskatten i 1987 vil påvirke udloddede selskabsudbytter samt aktiers og anparters kursværdi hos grupper af skattepligtige personer med bruttoindkomster af forskellig størrelse.
Under henvisning til ovennævnte kan spørgsmål 41 kun besvares for så vidt angår den del, der indgår i besvarelsen af spørgsmål 39 vedrørende begrænsningen af fradraget for repræsentationsudgifter.
For en skatteyder, hvis skattepligtige indkomst er f.eks. 16.000 kr., vil en beskatning med persontilskud virke således:
I dette tilfælde slipper skatteyderen for at betale skatten på de 8.000 kr., men får ingen fordel af personfradragets skatteværdi, der overstiger den beregnede skat.
Det drejer sig i dette eksempel om 4.000 kr.
Det svarer netop til det beløb, hvormed den kontante udbetaling i ordningen med persontilskud overstiger den betalte skat.
Rent teknisk kan denne forskel mellem de to ordninger udlignes, f.eks. ved at supplere personfradraget med en regel om, at uudnyttet skatteværdi af personfradraget udbetales kontant.
En anden mulighed er at udbetale hele personfradragets skatteværdi og til gengæld opkræve indkomstskatten også hos de skatteydere, hvis indkomster er så lave, at den beregnede skat er mindre end skatteværdien af personfradraget.
Begge disse supplerende ordninger vil under de forannævnte forudsætninger bevirke, at skat - persontilskud også på de laveste indkomsttrin bliver af samme størrelse som skat - personfradrag.
For fuldt ud at opnå denne overensstemmelse mellem de to skitserede ordninger er det som allerede nævnt nødvendigt, at persontilskuddet på disse indkomsttrin fastsættes således, at det bliver af samme størrelse som skatteværdien af personfradraget eller den samlede skatteværdi af personfradragene, hvis der er tale om flere indkomstskatter med personfradrag af forskellig størrelse.
 Spørgsmål 50:
Den samlede skat bedes beregnet for følgende seks par, der alle har en samlet indkomst på 300.000 kr.: tre gifte par, under forudsætning af, at den ene tjener indkomsten alene, under forudsætning af, at den ene tjener 220.000 kr. og den anden 80.000 kr., og under forudsætning af, at de to ægtefæller tjener 150.000 kr. hver, samt tre papirløse par under samme forudsætninger.
Ved beregningerne bedes det forudsat, at al indkomst er personlig indkomst, og at der ikke forekommer fradrag.
 Spørgsmål 63:
(Ad besvarelsen af spørgsmål 50) Samme beregninger bedes foretaget efter gældende regler.
 Svar:
I vedlagte oversigt er den samlede skat beregnet for de i spørgsmålet nævnte par, når den samlede indkomst på 300.000 kr. er fordelt mellem parterne i de 3 ægtepar og de 3 papirløse par som anført i spørgsmålet.
Skatten er beregnet dels efter L 106, dels efter »gældende« 1987-regler, det vil sige gældende 1986-regler, hvor personfradrag og skalatrin er fremskrevet med 2 pct.
I oversigten er ægtefællerne benævnt A og B.
Tilsvarende er de to parter i det papirløse par benævnt A og B.
I.
Af oversigten fremgår, at når A tjener 300.000 kr. og B ingen indkomst har, er skatten efter L 106 19.719 kr. mindre, når A og B er gift, end når A og B er papirløst samlevende.
Forskellen fremkommer ved, at ægtefælle A får overført et uudnyttet personfradrag fra B med en skatteværdi på 11.919 kr.
Endvidere får A overført et uudnyttet bundfradrag på 130.000 kr. ved beregning af 6 pct.'s skatten.
Værdien af det uudnyttede bundfradrag er 7.800 kr.
For det papirløse par sker ingen overførsel af uudnyttede fradrag mellem parterne.
Efter gældende regler er forskellen mellem skatten for ægteparret og det papirløse par 10.654 kr. svarende til skatteværdien af B's uudnyttede personfradrag, som overføres til A.
II: Når A tjener 220.000 kr. og B tjener 80.000 kr., får ægtefælle A, når skatten beregnes efter L 106, overført et uudnyttet bundfradrag fra B på 50.000 kr. (130.000 kr. - 80.000 kr.) ved beregning af 6 pct.'s skatten.
Værdien af det uudnyttede bundfradrag er 3.000 kr.
 For det papirløse par sker ingen overførsel af uudnyttet bundfradrag.
Efter gældende regler er der ingen forskel på skatten mellem ægteparret og det papirløse par.
Det skyldes, at de to ægtefæller i ægteparret begge udnytter deres personfradrag fuldt ud.
III.
Når A og B tjener 150.000 kr. hver, er der ingen forskel på skatten mellem ægteparret og det papirløse par såvel efter lovforslaget som efter gældende regler.
Det hænger sammen med, at i dette tilfælde er der ingen uudnyttede fradrag, der kan overføres mellem ægtefællerne i ægteparret.
 Spørgsmål 60:
(Ad besvarelse af spørgsmål 19) De anførte belastninger for forskellige indkomstgrupper bedes sammenholdt med oplysningerne i finansredegørelsen tabel 1 og 2, side 148 og 149, om skattelettelsen for de forskellige indkomstgrupper, idet der benyttes et gennemsnit for alle familier uanset boligform og antal børn.
Nettolettelsen for de forskellige indkomstgrupper bedes beregnet, og der udbedes et skøn over, i hvilket omfang det fænomen, at der er tale om skattelettelser til alle grupper, skyldes, at ikke alle dele af stattereformen er indregnet i finansredegørelsens tal, og i hvilket omfang det skyldes, at det økonomiske råds formandskab undervurderer forbrugsudvidelsen som følge af skattereformen.
Opmærksomheden henledes i øvrigt på, at der tilsyneladende er tale om to forskellige statistiske mål for gennemsnittet i de to opgørelser; hvis det skønnes rigtigere, bedes de to opgørelser beregnet med samme mål for gennemsnittet, før nettolettelsen beregnes.
 Svar:
Som det fremgår af den mellemfristede fremskrivning af samfundsøkonomien i Finansredegørelse 1986, kapitel IV, giver gennemførelsen af skattereformen ikke anledning til en finanspolitisk stramning.
En sammenkædning af skattereformen og en momsforhøjelse må derfor anses for at være af rent teoretisk karakter.
De gennemsnitlige stigninger i disponibel indkomst svarende til opgørelsen i finansredegørelsen er vist i nedenstående tabel.
Der er ved denne beregning ikke taget hensyn til en række elementer i skattereformen.
Således er konsekvenserne af kursgevinstbeskatningen, begrænsningen af repræsentationsfradragene, effekterne af fondsbeskatningen samt den forhøjede selskabsbeskatning ikke indregnet i tallene.
Tabel.
Gennemsnitlig ændring i disponibel indkomst i 1987 som følge af skattereformen.
Kr.
Det er ikke muligt ud fra det foreliggende materiale at udregne nettotal for skattelettelsen, hvis skattereformen kombineres med en momsforhøjelse. Årsagen til dette er bl.a., at tallene for belastningen ved en momsforhøjelse er beregnet på grundlag af forbrugsundersøgelsens husstandsbegreb, som adskiller sig fra det, der benyttes ved beregningerne for skattereformen.
Opregnet til hele befolkningen vedrører forbrugsundersøgelsen 2,1 mill.
husstande, mens beregningerne for skattereformen vedrører 2,9 mill. husstande.
Forskellen opstår ved, at forbrugsundersøgelsen består af større og dermed færre husstande.
Desuden indgår personer i visse typer af fælles husholdninger ikke i forbrugsundersøgelsen.
Endvidere er det ikke muligt at sammenligne tallene for afgiftsbelastningen med skattelettelserne ved skattereformen, fordi svaret på spørgsmål 19 kun vedrører en del af den afgiftsbelastning, som rammer husstandene ved en momsforhøjelse.
Moms på boliginvesteringer, offentlige investeringer og offentligt råvareindkøb indgår således ikke i de beregnede tal i spørgsmål 19, da de ikke kan fordeles på husstandene.
Tallene i svaret på spørgsmål 19 undervurderer således afgiftsbelastningen pr.
 husstand.
 Spørgsmål 64:
Skemaet på side 13 i lovforslagets bemærkninger bedes suppleret med en opgørelse, der alene viser provenuændringerne fra 1986 til 1987. Denne opgørelse bedes suppleret med en anden opgørelse, der kun medtager provenuændringer i den udstrækning, de påvirker forbruget.
 Svar:
De skøn over skattereformens provenumæssige virkninger, der er anført på side 13 i bemærkningerne til L 106, angiver forskellen mellem skattebeløb beregnet efter »gældende« 1987-regler og de skattebeløb, man når frem til ved, at skatterne efter lovforslaget beregnes af de samme indkomster.
Det fælles beregningsgrundlag er præget af, at der ikke foreligger noget gennemarbejdet skøn over de forventede indkomster i 1987 og deres sammensætning.
Derfor er provenuberegningerne foretaget på basis af foreløbige skøn over de samlede indkomster og fradrag, der bygger på oplysninger fra tidligere år og er fremregnet til 1987 under skematiske forudsætninger, hvorefter væksten i de skattepligtige indkomster fra 1986 til 1987 er ca. 3,5 pct.
Selv om det skønnede 1987-niveau for indkomster og fradrag m.v., man på denne måde når frem til, er ret usikkert, udelukker det ikke, at resultatet bliver et nogenlunde rimeligt skøn over de ændringer i provenuet, som skattereformen vil medføre, når det som her drejer sig om at beregne forskelle i provenuet mellem to forskellige sæt udskrivningsregler anvendt på samme indkomstgrundlag.
Det hænger sammen med, at begrænsede ændringer i indkomstniveauet erfaringsmæssigt kun giver forholdsvis mindre udslag i forskellen mellem de sammenlignede provenuer, når de to sæt beregningsregler ikke medfører alt for store skatteforskelle for de fleste skatteydere.
Derimod bevirker usikkerheden i forbindelse med det skematisk anslåede indkomstniveau for 1987, at skønnene over 1987-provenuet af skattereformen ikke med rimelighed kan sammenlignes med provenuet af den gældende beskatning for indkomståret 1986, der inkl. formueskat kan anslås til ca. 166,5 mia kr.
En sådan sammenligning ville simpelt hen ikke være egnet til at belyse virkningerne af skattereformen, fordi den mulige fejlmargen på den del af provenustigningen fra 1986 til 1987, der alene skyldes indkomststigninger, vil være større end det anslåede merprovenu som følge af, at skattereformens skatteberegning benyttes ved opgørelsen af 1987-provenuet.
Før der foreligger underbyggede skøn over indtægtsudviklingen i 1987, er det således ikke muligt at udarbejde holdbare skøn over ændringen i skatteprovenuet fra 1986 til 1987.
Alle elementer af skattereformen har i større eller mindre omfang indflydelse på forbruget.
Påvirkningen af forbruget er imidlertid ikke ens for de forskellige dele af skattereformen.
Forskellene vedrører både, hvor hurtigt de forskellige elementer påvirker forbruget, og hvor kraftigt de påvirker forbruget på lang sigt.
Det er derfor ikke muligt at udskille de dele af skattereformen, som påvirker det private forbrug.
Skattereformens indflydelse på forbruget er i øvrigt beskrevet i svaret på spørgsmål 18 og 61.
 Spørgsmål 77:
(Ad svaret på spørgsmål 39) Der ønskes en belysning af virkningen for de enkelte indkomstgrupper i procent af bruttoindkomsten (både inkl. og ekskl.
 erhvervsrenteudgifter) i 1987, hvis det forudsættes:
1) At aktieformuerne fordeler sig mellem indkomstgrupperne på samme måde som i 1982 (fremskrevet).
2) At virkningen af selskabsskatteforhøjelsen, begrænsningen af selskabernes repræsentationsfradrag og dobbeltbeskatningens afskaffelse netto forplanter sig ud til aktiebesidderne med en samlet årsvirkning på 2 mia kr. i merbelastning for danske skattepligtige personer - fordelt proportionalt i forhold til aktieformuernes størrelse.
 Svar:
Med de i spørgsmålet angivne forudsætninger er resultaterne for 1987 af de gennemførte beregninger vist i nedenstående tabel 1 og 2.
I tabel 1 er bruttoindkomsten opgjort uden fradrag for erhvervsrenteudgifter og i tabel 2 efter fradrag for erhvervsmæssige renteudgifter.
Sammenligningsgrundlaget i begge tabeller (søjle 1) er gældende 1986-regler, hvor personfradrag, skalatrin m.v. er fremskrevet med 2 pct. til 1987.
 Følgende elementer af skattereformen indgår i tabellernes søjle 2.
- Skattereformens udskrivningsregler for 1987 - Virksomhedsordning - Børnefamilieydelsen (2.500 kr. i 1987) - Bortfald af »børnecheck« - Bortfald af 2.000 kr.s forsikringsfradrag - Beskæring af lønmodtagerfradrag - Beskæring af fradrag for repræsentationsudgifter med 75 pct. for personer.
Disse elementer skønnes at lette indkomstskatten (netto) med ca. 5,6 mia kr.
Det anslåede formuetab, som forhøjelsen af selskabsskatten og beskæringen af selskabernes repræsentationsfradrag vil påføre ejere af aktier og anparter, er som anvist i spørgsmålet fordelt ved hjælp af selvangivelsesundersøgelsen for indkomståret 1982, der indeholder oplysninger om de samlede formueaktiver og beholdningen af aktier og anparter hos personer med bruttoindkomster af forskellig størrelse.
Disse oplysninger er regnet frem til indkomståret 1987 under forudsætning af, at de forskellige indkomstgruppers gennemsnitlige beholdning af aktier m.v. opgjort til kursværdi udgør samme procent af de samlede formueaktiver som i 1982.
På grundlag af de således beregnede beholdninger af aktier m.v. er der i søjle 3 i tabel 1 og 2 vist, hvorledes en proportional fordeling af de i spørgsmålet angivne 2 mia kr. vil belaste familiernes formuer i de forskellige indkomstintervaller angivet i pct. af bruttoindkomsten.
Den angivne merbeskatning på 2 mia kr. fra selskabsskatteforhøjelsen og beskæringen af selskabernes repræsentationsfradrag er således indregnet i fordelingstabellen udelukkende som et formuetab, aktieejerne må konstatere.
Skattereform 1987 Tabel 1. Samlet skat inkl. børnefamilieydelse i pct. af bruttoindkomsten.
Bruttoindkomst er opgjort uden fradrag for erhvervsrenteudgifter Skattereform 1987 Tabel 2. Samlet skat inkl. børnefamilieydelse i pct. af bruttoindkomsten.
Bruttoindkomsten er opgjort efter fradrag for erhvervsrenteudgifter Spørgsmål 82:
(Ad svaret på spørgsmål 78) Der ønskes en ændret opstilling af søjle 2, således at man udtager de dele af skattereformen, der er trådt i kraft i 1986, dvs. 1/3 af repræsentationsfradraget og hele forhøjelsen af selskabsskatteprocenten (2o b: 1.475 mill. kr. og 9o: 3.400 mill.
 kr.).
 Svar:
Provenuopstillingen i søjle 2 i svaret på spørgsmål 78 (bilag 71) ekskl. de elementer af skattereformen, der er trådt i kraft før indkomståret 1987, er vist i nedenstående oversigt.
Indkomståret 1987 Skattereformen plus ændringsforslag opgjort ekskl. de reformelementer, der er trådt i kraft før indkomståret 1987, i forhold til »gældende« 1987-regler Tillægsbetænkning Blad nr 642 Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i en række møder.
Udvalget har stillet spørgsmål til ministeren for skatter og afgifter, som denne har besvaret skriftligt og i samråd.
Nogle af udvalgets spørgsmål og ministeren for skatter og afgifters svar herpå er optrykt som bilag til betænkningen.
Udvalget har modtaget skriftlige og/ eller mundtlige henvendelser fra:
Centralforeningen for Danske Assurandører, Dansk Toldtjenestemands Forbund, Den Danske Toldetats Forening, Det Danske Advokatsamfund, Advokatrået, Handels- og Kontorfunktionærernes Forbund, Hansen, Dirk, Jylling, Jørgensen, Lars, Albertslund, Kommunernes Landsforening og Lindequist, Mogens, Nykøbing F.
Der er af ministeren for skatter og afgifter og af et mindretal, socialistisk folkeparti, stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren for skatter og afgifter stillede ændringsforslag.
Et mindretal (socialistisk folkepartis medlemmer af udvalget) kan ikke medvirke til lovforslagets vedtagelse, men har stillet ændringsforslag.
Et andet mindretal (fremskridtspartiets medlem af udvalget) indstiller lovforslaget til forkastelse, men kan tiltræde de af ministeren for skatter og afgifter under nr. 1-4 samt 7 og 8 stillede ændringsforslag og udtaler i øvrigt:
Den afgørende fejl ved hele skattereformens lovkompleks er, at lovforslagene medfører en endnu hårdere beskatning, samt at aftalen er skræddersyet til fremtidige skatteforhøjelser.
Skattereformen jævner nemlig borgernes fradragsskanser med jorden og udvider også beskatningsgrundlaget ved inddragelse af nye skattepligtige.
Fremover bliver det derfor langt mere givtigt at forhøje skatteprocenterne, både dem, som midlertidigt nedsættes, og alle andre.
I 1987 vil statsgælden være over 500 mia kr. med stærkt stigende tendens.
Forligspartierne vil selvsagt hungre efter flere skatter, som de altid har gjort.
Nok udsteder de nu fromme løfter om ikke at ville øge skatten, men det står ikke til troende.
 De historiske erfaringer viser noget helt andet, f.eks.
VKR-regeringens opførsel, da fradragsretten for betalte skatter var fjernet, eller hele realrenteskatteplyndringen af selvpensionister og sprængningen af alle skattelofter ved tvangsopsparingen fra foråret 1985 baseret på 1984-indkomsten.
Endvidere medfører reformen et endnu mere indviklet skattesystem, som hverken skatteyderne eller ligningsmyndighederne kan finde rundt i.
Dette er helt i modstrid med fremskridtspartiets skattepolitiske synspunkter, som går ud på at lette skattetrykket og hurtigst muligt komme i gang med en total afvikling af indkomstskatten over en årrække ved gradvis at forhøje de skattefri bundgrænser, indtil indkomstskatten endelig er afskaffet.
Fremskridtspartiets skattepolitiske synspunkter går endvidere ud på at forenkle systemet ved, at alle i overgangsperioden betaler en skat på 50 pct. af den indkomst, de har ud over den skattefri bundgrænse.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF):
Til § 3 1) I stk. 2, nr. 2, ændres »§ 37 A« til: »§ 25 A, stk.  

 3-5,».
 2) I stk. 2, nr. 3, ændres »§ 18,» til: »§§ 18 og  

 52,».
Til § 4 3) I stk. 1, nr. 3 og nr. 8, ændres »lov om indkomstbeskatning af selvstændige erhvervsdrivende (virksomhedsskatteloven)» til:
 »virksomhedsskattelovens«.
 4) I stk. 1, nr. 5, ændres »§ 2« til: »§§ 2 og 2 a«.
Af ministeren for skatter og afgifter, tiltrådt af et flertal (udvalget med undtagelse af SF og FP):
5) I stk. 1, nr. 6, indsættes efter »lignende,»: »jfr.  

 ligningslovens § 15 A,».
 Af et mindretal (SF):
Til § 7 6) Efter »den personlige indkomst« indsættes ordene: »med  

 tillæg af positiv kapitalindkomst«.
Af Ministeren for skatter og afgifter, tiltrådt af et flertal (udvalget med undtagelse af SF):
Til § 13 7) I stk. 1, 2. pkt., udgår », jfr. dog stk. 2 og 4«.
Til § 19 8) I stk. 5, 1. pkt., ændres »§ 10 i lov om indkomstbeskatning af selvstændige erhvervsdrivende (virksomhedsskatteloven)» til:
 »virksomhedsskattelovens § 10«.
Af ministeren for skatter og afgifter, tiltrådt af et flertal (udvalget med undtagelse af SF og FP):
Til § 23 9) Efter stk. 5 indsættes som nyt stykke:
»Stk. 6. Bliver den samlede indkomstskat efter stk. 4, nr. 2, og § 6 negativ, fragår beløbet i den anden ægtefælles indkomstskat.« BEMÆRKNINGER Til nr. 1 Ved forslag til lov om ændring af ligningsloven og kildeskatteloven (L 181), fremsat den 12. februar 1986, flyttes bestemmelsen om overførsel af en del af overskuddet i en erhvervsvirksomhed til en medarbejdende ægtefælle fra § 37 A til § 25 A, stk. 3-5, i kildeskatteloven.
Det er derfor nødvendigt at ændre henvisningen i lovforslaget.
Til nr. 2 Efter ligningslovens § 14 F kan arbejdsgiveren fradrage bidrag til sociale fonds.
En lignende fradragsret for bidrag til hjælpe- og understøttelsesfonds følger af pensionsbeskatningslovens § 52. Ved ændringsforslaget præciseres det, at bidrag efter pensionsbeskatningslovens § 52, som det er tilfældet med bidrag efter ligningslovens § 14 F, kan fradrages ved opgørelsen af den personlige indkomst.
Til nr. 3 og 8 Ændringsforslagene er redaktionelle.
Til nr. 4 Ved lov nr. 565 af 19. december 1985, som vedtaget af folketinget den 13. december 1985, blev § 2 a indsat som en ny bestemmelse i aktieavancebeskatningsloven.
Efter bestemmelsen er fortjeneste ved salg af aktier i visse udenlandske investeringsselskaber m.v.
under særligt opregnede betingelser skattepligtig almindelig indkomst.
Efter ændringslovforslaget indgår disse fortjenester, ligesom fortjenester efter aktieavancebeskatningslovens § 2, i kapitalindkomsten.
Loven blev vedtaget, efter at forslaget til personskatteloven var fremsat.
Der er således alene tale om en konsekvensændring.
Til nr. 5 Ved ændringsforslaget præciseres det, at det alene er over-/ underskud på ejerboliger, som den skattepligtige selv benytter helt eller delvis til beboelse, der medregnes i kapitalindkomsten.
 Derimod er udlejningsejendomme ikke omfattet af bestemmelsen.
Til nr. 6 Ændringsforslaget vil fjerne den skattelettelse til kapitalejere, som er en følge af den lavere beskatning af kapitalafkast.
Merprovenuet som følge af ændringsforslaget er på længere sigt 0,5 mia kr. årligt. Ændringsforslaget vil nødvendiggøre konsekvensændringer i overgangsbestemmelserne og vil i øvrigt muliggøre væsentlige forenklinger af såvel personskatteloven som virksomhedsskatteloven.
Til nr. 7 Ændringsforslaget er alene redaktionelt.
Til nr. 9 Som led i overgangsreglerne skal en del af kapitalindkomsten, den såkaldte overskydende kapitalindkomst, medregnes ved opgørelsen af den personlige indkomst.
Det betyder bl.a., at en del af den negative kapitalindkomst (renteudgifter m.v.) i overgangsperioden får en forhøjet skatteværdi, fordi beløbet fradrages ikke alene ved opgørelsen af den skattepligtige indkomst, der beskattes med ca. 50 pct., men også ved opgørelsen af beskatningsgrundlagene for 6- og 12 pct.s-skatterne.
For at undgå, at disse regler udnyttes til skattetænkning ved at overflytte kapitalindkomst fra den ene ægtefælle til den anden, skal en ægtefælle, der har den laveste personlige indkomst, have 6- og 12 pct.s-skatterne af positiv overskydende kapitalindkomst beregnet på toppen af den anden ægtefælles indkomst.
På tilsvarende måde skal skatteværdien af negativ overskydende kapitalindkomst beregnes på toppen af den anden ægtefælles indkomst.
Det kan bevirke, at skatteværdien af en del af rentefradraget m.v. beregnes med op til 68 pct., selv om ægtefællens indkomst er forholdsvis beskeden og kun beskattes med ca. 50 pct.
Hvis den negative overskydende kapitalindkomst er stor i forhold til den personlige indkomst, kan disse regler bevirke, at nettoresultatet for ægtefællen med den laveste personlige indkomst bliver negativt.
I så fald vil den ekstra skatteværdi af negativ overskydende kapitalindkomst, som overgangsreglerne tilsigter at bevare, helt eller delvis gå tabt.
For at undgå dette gives der ved ændringsforslaget adgang til at fradrage et eventuelt negativt skattebeløb i den anden ægtefælles indkomstskat.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Arne Bjerregaard (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilag Nogle af udvalgets spørgsmål til ministeren for skatter og afgifter og dennes svar herpå Spørgsmål 85:
 Ad bilag 96.
 Kan ministeren bekræfte, at der i det anførte beløb på 500 mill. kr.
(jfr. socialistisk folkepartis ændringsforslag til § 7) er indeholdt det beløb, der i overgangsordningen kommer ind i forbindelse med positiv nettokapitalindkomst? Svar:
Når overgangsordningen for positiv nettokapitalindkomst helt er udløbet, skønnes merprovenuet i SFs ændringsforslag til § 7 at andrage ca. 500 mill. 1987-kr.
I 1992 skønnes ændringsforslaget at give et merprovenu på ca. 300 mill. kr. som følge af, at en del af den positive nettokapitalindkomst på dette tidspunkt i kraft af lovforslagets overgangsregler endnu beskattes som personlig indkomst.
De sidste 200 mill. kr.s merprovenu fremkommer i en lang årrække efter 1992, når ændringsforslaget inddrager den skattelettelse, som lovforslagets overgangsordning for positiv nettokapitalindkomst udløser i disse år.
 Spørgsmål 86:
Der udbedes en oversigt over ansatte i toldvæsenet opdelt på personalekategorier i perioden 1982-86 og skøn for årene 1987, 1988 og 1989.
 Svar:
Antallet af ansatte i toldvæsenet omregnet til fuldtidsstillinger og fordelingen på personalekategorier har i årene 1982-86 været følgende:
 Tallene er pr. 1. januar det pågældende år.
Det kan oplyses, at toldvæsenet i de seneste år ikke har udfyldt sin personaleramme ifølge finansloven.
I finansåret 1985 har toldvæsenet således ved tillægsbevillingsloven fået overført mere end 10 mill. kr. fra lønkontiene til den øvrige drift.
Det er ikke på nuværende tidspunkt muligt at skønne over antallet af ansatte i de forskellige personalekategorier i årene 1987-1989.
Regeringen er imidlertid indstillet på at sikre toldvæsenet de nødvendige ressourcer til gennemførelse af den effektivisering af kontrolindsats m.v., der er vedtaget af folketinget ved dagsorden af 18. maj 1983 og bekræftet som del af aftalen om skattereformen af 19. juni 1985. Derfor vil eventuelle rammenedskæringer fra 1987-1989 i fornødent omfang blive modvirket ved at sikre toldvæsenet kompenserende indtægter eller ekstraordinære bevillinger.
 Spørgsmål 87:
Der udbedes en oversigt over budgettal for toldvæsenet i faste priser specificeret på gennemførte og bebudede besparelser samt merbevillinger i perioden 1984-1989.
 Svar:
Budgetteringsrammerne for toldvæsenet i årene 1984-1986 har i januar 1985-prisniveau været følgende ekskl. lånebeløb:
 1984 1.096,6 mill. kr.
 1985 1.100,8 mill. kr.
 1986 1.074,7 mill. kr.
Der er i 1985 og 1986 foretaget reduktioner af toldvæsenets anlægsbevillinger med henholdsvis 1 mill. kr. og 9 mill. kr.
I øvrigt har toldvæsenet været friholdt for reduktioner.
Der er i tre års perioden ikke ydet merbevillinger til særlige formål.
Ministeriet for skatter og afgifters budgetteringsrammer for 1987 og for budgetoverslagsårene 1988 og 1989 inkl. udgifter til gennemførelsen af skattereformen er fastsat til 2.161,3, 2.088,8 og 2.027,6 mill. kr.
Finansministeriet har fastsat en faldende ramme for budgetoverslagsårene, idet der er indregnet reduktioner som følge af produktivitetsforbedringer.
Rammerne for 1987 og de to budgetoverslagsår er endnu ikke fordelt mellem tolddepartementets og skattedepartementets områder.
Toldvæsenets andel af ministeriets budgetteringsrammer i årene 1984, 1985 og 1986 har været henholdsvis 56,7, 58,0 og 57,3 pct., og der regnes med nogenlunde samme relative andel i de kommende 3 år.
Den endelige fastsættelse af toldvæsenets ramme foretages ved udarbejdelsen af finanslovbidragene i de enkelte år.
 Spørgsmål 88:
I forlængelse af ministerens oplysninger i samrådet om, at der ikke er planer om at reducere antallet af ansatte inden for toldvæsenet bedes oplyst, om budgetterne for 1987-1989 kan rumme et uændret personaletal, når der også tages hensyn til tilbagebetaling af lån til omdisponeringsreserven og ændringerne nævnt i spørgsmål 87.
 Svar:
 Toldvæsenets personaleramme er i 1986 ifølge finansloven 5.354.
Ministeriet for skatter og afgifters årsværksramme for 1987-89 er fastsat til 7.807, 7.631 og 7. 431. Toldvæsenets andel af årsværksrammen vil ligeledes blive fastsat i forbindelse med udarbejdelsen af finanslovbidragene i de enkelte år.
 Lønsumsrammen på finansloven fastsættes kun for 1 år ad gangen.
Ministeriet for skatter og afgifters lønsumsramme vedrørende finanslovforslaget for 1987 er fastsat til 1.358,3 mill. kr.
Rammen er tilstrækkelig i forhold til den skønnede personaleramme i toldvæsenet i det kommende finansår.
