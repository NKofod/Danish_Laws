Beretning afgivet af Energi-, Forsynings- og Klimaudvalget den 4. april 2019 Beretning over Forslag til folketingsbeslutning om stop for støtte til atomkraft [af Søren Egge Rasmussen (EL) m.fl.]:
1. Politiske bemærkninger Udvalget Udvalget opfordrer regeringen til efter modtagelse af Europa-Kommissionens forslag til revision af Euratom-traktaten i forhandlingerne at arbejde for følgende prioriteter:
  At traktatens tekst og Euratoms aktiviteter inden for fissionsenergi koncentreres om fremme af sikkerhed på de eksisterende atomkraftværker i Europa samt dekommissionering af gamle og nedslidte atomkraftværker.
 At forskningsprogrammerne fokuseres på områder, der vurderes at skabe værdi for Danmark, herunder forskning, der kan bidrage til merværdi for sundhedsvæsenet og andre civile formål.
Der bør samtidig arbejdes for, at Euratoms forskningsbudget på sigt bliver integreret på lige fod med andre energiteknologier i EUs rammeprogram for forskning og innovation.
  At det undersøges nærmere, hvorvidt Europa-Parlamentet i højere grad end i dag kan inddrages i spørgsmål relateret til Euratom.
Udvalget tager samtidig til efterretning, at EU ikke kan opsige aftalen om forskningsinstitutionen ITER unilateralt.
Endelig bemærker udvalget, at regeringens hovedprioritet i forhandlingerne om EUs næste flerårige finansielle ramme (MFF) er at opnå et samlet budgetniveau svarende til 1,00 pct. af EUs bni, hvilket fordrer betydelige reduktioner af Kommissions foreslåede udgiftsniveau.
På den baggrund stiller udvalget sig åben for en reduktion af Euratoms  budget og for, at regeringens overordnede forhandlingsposition for MFFen afspejles i forhandlingerne om Euratom.
Enhedslisten, Alternativet og Socialistisk Folkeparti Et mindretal i udvalget (EL, ALT og SF) tilslutter sig udvalgets bemærkninger, men ønsker at supplere med følgende:
Mindretallet noterer sig ud fra svaret på spørgsmål 2, at EU for nuværende har forpligtet sig til at støtte afvikling og nedlæggelse af kernekraftværker ved Bulgariens, Litauens og Slovakiets optagelse i EU.
Derfor er det vigtigt at fastholde EU-midler til dekommissionering af kernekraftværker.
Mindretallet havde gerne set, at regeringen skulle arbejde for at reducere den samlede støtte til Euratom-programmer under EUs budget, som samlet udgør 10.800 mio. kr., hvoraf den danske andel kan opgøres til 212 mio. kr. i 2017, jf.
EUU alm. del  svar på spm. 62, således at der alene var et restbeløb, som udelukkende skulle anvendes til dekommissionering af eksisterende kernekraftværker, hvilket der desværre ikke er flertal for i udvalget.
 Endvidere ønskede mindretallet, at regeringen også blev pålagt at samarbejde med de EU-lande, som arbejder for at reformere eller ophæve Euratom-traktaten, hvilket flertallet heller ikke ønskede ind i beretningen.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 30. november 2018 og var til 1. behandling den 24. januar 2019. Beslutningsforslaget blev efter 1. behandling henvist til behandling i Energi-, Forsynings- og Klimaudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Bilag Under udvalgsarbejdet er der omdelt 5 bilag på beslutningsforslaget.
Spørgsmål Udvalget har under udvalgsarbejdet stillet 17 spørgsmål til henholdsvis udenrigsministeren, energi-, forsynings- og klimaministeren, uddannelses- og forskningsministeren og erhvervsministeren til skriftlig besvarelse, som ministrene har besvaret.
 P.u.v.
