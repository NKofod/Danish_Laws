Ved kgl. resolution af 1. april 1954 har Danmark ratificeret ovennævnte  

 konvention, hvis tekst lyder som følger: Oversættelse EUROPÆISK KONVENTION OM LIGESTILLING AF EKSAMINER, DER GIVER ADGANG TIL  

 UNIVERSITETER.
Undertegnede regeringer, der er medlemmer af Det europæiske Råd, og er af  

 den opfattelse, At et af Det europæiske Råds mål er at gennemføre en fælles politik i  

 kulturelle og videnskabelige spørgsmål; At dette mål vil kunne fremmes ved at stille medlemsstaternes  

 intellektuelle hjælpekilder til fri rådighed for Europas ungdom; At universitetet er en af de væsentligste kilder til et lands  

 intellektuelle virksomhed; At der bør gives studerende, som med tilfredsstillende resultat har  

 afsluttet deres gymnasieundervisning i en af medlemsstaterne, enhver mulig  

 lettelse i adgangen til et universitet efter eget valg i andre af  

 medlemsstaterne; At en sådan lettelse, der også er ønskelig af hensyn til  

 bevægelsesfriheden mellem landene, fordrer ligestilling af eksaminer, der  

 giver adgang til universiteter, Er blevet enige om følgende:
Artikel 1 1. Enhver af de kontraherende parter skal på sit  

 område ved optagelse på universiteter, hvor adgangen er undergivet  

 statskontrol, ligestille eksamensbeviser, udstedt i de andre kontraherende  

 lande, og fyldestgørende til optagelse på tilsvarende institutioner i de  

 lande, hvor eksamensbeviserne er udstedt, med sine egne tilsvarende  

 eksamensbeviser.
 2. Adgang til et universitet skal være betinget af, at  

 der er plads til rådighed.
 3. Enhver af de kontraherende parter forbeholder sig  

 ret til ikke at bringe bestemmelserne i stk. 1 til anvendelse på egne  

 statsborgere.
 4. I tilfælde, hvor adgangen til universiteter  

 indenfor en kontraherende parts område ikke er undergivet statens kontrol,  

 skal vedkommende kontraherende part fremsende nærværende konventions tekst  

 til sådanne universiteter og efter bedste evne søge at opnå disses  

 tilslutning til de principper, der er fastlagt i denne artikels foranstående  

 stykker.
Artikel 2 Enhver af de kontraherende parter skal inden et år efter nærværende  

 konventions ikrafttræden tilstille Det europæiske Råds generalsekretær en  

 skriftlig redegørelse for de forholdsregler, som er iværksat til  

 gennemførelse af foranstående artikel .
Artikel 3 Det europæiske Råds generalsekretær skal til de øvrige kontraherende  

 parter meddele de oplysninger, som i medfør af foranstående artikel 2 er  

 modtaget fra hver enkelt af disse, og skal holde ministerudvalget underrettet  

 om de fremskridt, som har fundet sted til gennemførelse af konventionens  

 bestemmelser.
Artikel 4 Ved anvendelsen af nærværende konvention skal:
a. udtrykket »eksamensbevis« forstås som ethvert dokument, bevis  

 eller andet adkomstbrev, uanset i hvilken form dette meddeles eller  

 registreres, hvorved indehaveren eller vedkommende person berettiges til at  

 ansøge om optagelse på et universitet; b. udtrykket »universiteter« forstås som:
i. universiteter, ii. institutioner, der af den kontraherende part, indenfor hvis område de  

 er beliggende, anses for at være af samme karakter som universiteter.
Artikel 5 1. Nærværende konvention skal være åben for  

 undertegnelse af Det europæiske Råds medlemmer.
Konventionen skal  

 ratificeres.
Ratifikationsinstrumenterne skal deponeres hos Det europæiske  

 Råds generalsekretær.
 2. Konventionen træder i kraft, når tre  

 ratifikationsinstrumenter er deponeret.
 3. For de signatarmagters vedkommende, der senere  

 ratificerer konventionen, skal denne træde i kraft på datoen for deponeringen  

 af deres ratifikationsinstrumenter.
 4. Det europæiske Råds generalsekretær skal underrette  

 alle medlemmer af Det europæiske Råd om konventionens ikrafttræden og om  

 navnene på de kontraherende parter, som har ratificeret den, samt om enhver  

 deponering af ratifikationsinstrumenter, der senere måtte finde sted.
Artikel 6 Det europæiske Råds Ministerudvalg kan opfordre enhver stat, som ikke er  

 medlem af Rådet, til at tiltræde nærværende konvention.
Enhver stat, der har  

 modtaget en sådan opfordring, kan tiltræde konventionen ved at deponere sit  

 tiltrædelsesinstrument hos Rådets generalsekretær, som skal underrette  

 samtlige kontraherende parter herom.
For enhver stat, der tiltræder  

 konventionen, skal denne træde i kraft på datoen for deponeringen af  

 tiltrædelsesinstrumentet.
 Til bekræftelse heraf har de undertegnede, behørigt befuldmægtigede,  

 undertegnet nærværende konvention.
Udfærdiget i Paris den 11. december 1953 på engelsk og fransk, begge  

 tekster med samme gyldighed, i et enkelt eksemplar, som skal forblive  

 deponeret i Det europæiske Råds arkiver.
Generalsekretæren skal tilstille  

 hver af signatarmagterne bekræftede genparter.
 Konventionen, som er undertegnet af samtlige medlemsstater af Det  

 europæiske Råd, er foreløbig foruden af Danmark blevet ratificeret af Irland,  

 Island, Norge, Saar og Storbritannien.
 I overensstemmelse med artikel 5, stk. 2, er konventionen trådt i kraft  

 ved deponeringen af det danske ratifikationsinstrument den 20. april 1954.
 Udenrigsministeriet, den 18. november  

 1954.
H.C.
Hansen.
