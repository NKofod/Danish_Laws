Vejledning til bekendtgørelse om  

 investeringsforeningers, specialforeningers og innovationsforeningers  

 anvendelse af afledte finansielle instrumenter Anvendelsesområde og definitioner  

 (bekendtgørelsens §§ 1-4).
 Af § 1 fremgår, at bekendtgørelsen omfatter både  

 investeringsforeninger, specialforeninger og innovationsforeninger.  

 Såfremt en forening er opdelt i afdelinger, gælder  

 bekendtgørelsen for hver af foreningens afdelinger.
 Bekendtgørelsen omfatter afledte finansielle  

 instrumenter, således som disse er defineret i § 2, herunder bl.a.  

 terminsforretninger, futures, optioner, FRA-kontrakter, swaps og  

 repo-forretninger, såfremt de pågældende instrumenter er  

 baseret på valuta, renter eller værdipapirer og  

 værdipapirindeks, der i medfør af foreningens eller afdelingens  

 vedtægter kan indgå i formuen.
Der er ikke i bekendtgørelsen foretaget en  

 opremsning af de typer af afledte finansielle instrumenter, som foreningerne  

 må anvende.
Baggrunden herfor er, at der løbende opstår  

 nye instrumenter eller kombinationer af andre afledte finansielle  

 instrumenter, som det ikke vil være rimeligt at udelukke anvendelsen  

 af, når bekendtgørelsens bestemmelser i øvrigt  

 overholdes.
 Bestemmelserne i bekendtgørelsen har til  

 formål at sikre, at en forening eller afdeling ikke gennem anvendelse  

 af afledte finansielle instrumenter m.v. vil kunne påtage sig en  

 større risiko, end den foreningen eller afdelingen ville kunne  

 påtage sig ved udelukkende at investere i de værdipapirer, der  

 kan indgå i foreningens formue.
 Endelig giver bekendtgørelsen foreningerne og  

 afdelingerne mulighed for at udføre værdipapirudlån.
I § 3 defineres begrebet nettoposition i et  

 værdipapir og i en fremmed valuta.
Alle korte og lange positioner i det  

 pågældende værdipapir opgøres til  

 markedsværdi, det vil sige kursværdien på  

 opgørelsestidspunktet med tillæg for den vedhængende  

 rente.
I henhold til § 3, stk. 3, multipliceres  

 værdien af det underliggende aktiv med optionens delta i forbindelse  

 med anvendelse af afledte finansielle instrumenter, hvori der indgår et  

 optionselement.
Delta udtrykker, hvor meget værdien af det afledte  

 finansielle instrument ændrer sig ved en marginal ændring i  

 værdien af det underliggende aktiv.
Ved anvendelse af optionens delta  

 opnås et bedre mål for den risiko, som optionerne bidrager med i  

 porteføljen, end hvis man undlod at benytte optionens delta, hvilket  

 ville svare til altid at sætte delta lig én.
Foreningen eller afdelingen kan anvende de deltaer, der  

 offentliggøres af den børs, hvorpå optionerne er noteret,  

 eller den clearingcentral, der clearer kontrakterne.
Foreningerne kan  

 alternativt anvende den metode, der er angivet i bilag 3 i Finanstilsynets  

 bekendtgørelse om kapitaldækning for pengeinstitutter.  

 Foreningen kan endelig også anvende egne modeller til beregning af  

 delta.
Modellerne skal give deltaværdier, der er mere nøjagtige  

 end de deltaværdier, der opnås ved anvendelse af metoden i  

 bilaget til kapitaldækningsbekendtgørelsen for pengeinstitutter,  

 jf. ovenfor.
Nøjagtigheden skal kunne dokumenteres over for  

 Finanstilsynet.
Et syntetisk pengemarkedsindskud opstår i  

 forbindelse med, at en beholdning eller en del af beholdningen af  

 værdipapirer afdækkes af en kort position, der hidrører  

 fra anvendelse af afledte finansielle instrumenter på dækket  

 basis, jf. definitionen af dækket basis i §§ 5 og 7.  

 Risikomæssigt svarer en således afdækket position til et  

 pengemarkedsindskud hos modparten med en løbetid svarende til  

 restløbetiden på det afledte finansielle instrument.  

 Størrelsen af det syntetiske pengemarkedsindskud svarer til det  

 afledte finansielle instruments hovedstol, det vil sige den aftalte  

 (salgs)kurs på det underliggende aktiv multipliceret med den aftalte  

 mængde.
Såfremt der indgår et optionselement i det afledte  

 finansielle instrument, multipliceres det afledte finansielle instruments  

 hovedstol med optionens delta.
 Aktiebaserede afledte finansielle instrumenter  

 (bekendtgørelsens §§ 5-6).
 Af § 5 fremgår, at en forening eller en afdeling kan anvende  

 aktiebaserede finansielle instrumenter, såfremt de er på  

 dækket basis.
I § 5 beskrives instrumenter baseret både  

 på enkeltaktier og på aktieindeks.
Her og i det følgende  

 skal beholdninger og instrumenter opgøres til  

 markedsværdien.
 For at instrumenter baseret på enkeltaktier kan  

 betragtes som værende på dækket basis, skal følgende  

 være opfyldt:
1)	Hvis den pågældende akties værdi falder, må  

 foreningen eller afdelingen ikke få et yderligere nettotab på  

 instrumenter.
Dette gælder uanset størrelsen af reduktionen i  

 aktiens værdi.
2)	Endvidere må nettotabet på instrumenter ved en stigning  

 i aktiens værdi ikke overstige gevinsten på foreningens eller  

 afdelingens beholdning af den pågældende aktie, således at  

 foreningen eller afdelingen får et nettotab på beholdning og  

 instrumenter.
Dette gælder uanset størrelsen af stigningen i  

 aktiens værdi.
Bestemmelsen forhindrer ikke, at en forening eller en  

 afdeling mod betaling af en præmie erhverver put-optioner, som svarer  

 til aktier i beholdningen.
 Hvis der er flere afledte finansielle instrumenter, der er  

 baseret på det samme værdipapir, da er det den samlede  

 nettoposition hidrørende fra de afledte finansielle instrumenter  

 baseret på det pågældende værdipapir, der er  

 bestemmende for, om de pågældende afledte finansielle  

 instrumenter er på dækket basis eller ikke.
Instrumenter baseret på et aktieindeks kan betragtes  

 som værende på dækket basis, selv om foreningen eller  

 afdelingen ikke i sin beholdning har netop de aktier, der indgår i  

 indekset.
Det er imidlertid et krav, at foreningen eller afdelingen i  

 beholdningen har aktier, som noteres på samme fondsbørs eller  

 handles på samme marked som aktierne i indekset.
Det forudsættes  

 hermed, at den fremtidige kursudvikling for beholdningen og indekset er  

 nogenlunde den samme.
 Forudsætningerne for indeksbaserede afledte  

 instrumenter er i øvrigt:
1)	Den del af beholdningen, som de afledte instrumenter er dækket  

 af, må ikke afdække instrumenter baseret på enkeltaktier.
I  

 så fald ville nettorisikoen fra beholdning samt instrumenter baseret  

 på enkeltaktier kunne være nul, og de indeksbaserede afledte  

 instrumenter ville forøge risikoen.
2)	Hvis værdien af aktierne i den pågældende  

 beholdning falder, skal der være stor sandsynlighed for, at foreningen  

 eller afdelingen ikke også får et nettotab på de afledte  

 instrumenter.
Dette skal gælde uanset størrelsen af tabet  

 på beholdningen.
Eftersom foreningen eller afdelingen ikke  

 nødvendigvis har indeksets aktier i sin beholdning, vil det normalt  

 ikke med sikkerhed kunne fastslås, at et tab på beholdningen ikke  

 ledsages af tab på de afledte finansielle instrumenter.
Med en  

 beholdning med et stort antal aktier, der handles på samme  

 fondsbørs eller samme marked som aktierne i indekset, vil foreningen  

 eller afdelingen imidlertid kunne sikre sig, at sandsynligheden for et  

 sådant tab er ringe.
3)	Hvis værdien af aktierne i den betragtede beholdning stiger,  

 skal der være stor sandsynlighed for, at foreningen eller afdelingen  

 ikke får et nettotab på instrumenter, som overstiger gevinsten  

 på beholdningen.
Dette skal gælde uanset størrelsen af  

 gevinsten på beholdningen.
Svarende til situationen beskrevet ovenfor  

 kan det normalt ikke med sikkerhed fastslås, at en stigning i  

 værdien af beholdningen ikke ledsages af et endnu større tab  

 på de finansielle instrumenter.
Hvorvidt et givet afledt finansielt instrument, der  

 baseres på et aktiv, indgår på dækket basis eller  

 ikke, beror på risikopåvirkningen af den samlede anvendelse af  

 afledte finansielle instrumenter, der baseres på det  

 pågældende aktiv.
Dette indebærer eksempelvis, at en  

 forening eller afdeling efterfølgende kan reducere en tidligere  

 gennemført risikoafdækning ved at indgå modgående  

 forretninger, der isoleret set forøger porteføljens samlede  

 risiko, og fortsat operere på dækket basis.
 Vurderingen af, om et afledt finansielt instrument  

 anvendes på dækket basis, kan ske på baggrund af en »efter  

 skat« betragtning.
 I § 6 gives der mulighed for at anvende aktiebaserede  

 afledte finansielle instrumenter, der ikke er på dækket basis,  

 men hvor betingelserne sikrer, at foreningens eller afdelingens samlede  

 risiko fra beholdning og instrumenter ikke overstiger den risiko, som kan  

 forekomme uden anvendelse af afledte finansielle instrumenter.
I § 6, stk. 1, opnås dette ved at  

 kræve, at foreningen eller afdelingen i forbindelse med anvendelse af  

 aktiebaserede afledte instrumenter, der ikke er på dækket basis,  

 skal holde en likviditetsbeholdning svarende til nettopositionen i det  

 underliggende aktiv.
Eftersom likviditetsbeholdningen må antages at  

 være uden risiko, vil den samlede risiko fra instrument og  

 likviditetsbeholdning ikke overstige risikoen på det underliggende  

 aktiv.
 Nettopositionen i det underliggende aktiv beregnes  

 på baggrund af det underliggende aktivs markedsværdi, det vil  

 sige kursværdien på opgørelsestidspunktet med tillæg  

 for den vedhængende rente, jf. § 3. Da kursværdien  

 løbende ændres, indebærer likviditetsreglen, at den  

 likviditetsbeholdning, der er nødvendig for at afdække  

 anvendelse af et givet afledt finansielt instrument, løbende  

 ændres.
 For så vidt angår afledte finansielle  

 instrumenter, hvori der indgår et optionselement, skal værdien af  

 det underliggende aktiv multipliceres med optionens delta, der ligeledes kan  

 variere over tiden.
 Anvendelse af aktiebaserede afledte instrumenter  

 kræver således en løbende overvågning af, om  

 foreningen eller afdelingen råder over en tilstrækkelig stor  

 likviditetsbeholdning.
I § 6, stk. 1, angives endvidere, hvilke  

 elementer likviditetsbeholdningen kan bestå af.
For så vidt  

 angår indeståender i pengeinstitutter skal bemærkes, at  

 investeringsforeninger, specialforeninger og innovationsforeninger i  

 medfør af kapitel 9 i lov om investeringsforeninger og  

 specialforeninger og kapitel 8 i lov om innovationsforeninger kun må  

 ligge inde med likviditet i accessorisk omfang, hvilket efter Finanstilsynets  

 opfattelse under normale forhold indebærer en overgrænse for  

 indeståender i pengeinstitutter, herunder marginindskud, på 20  

 pct. af foreningens eller afdelingens formue.
Overgrænsen på 20 pct. af formuen gælder  

 alene for likviditet i form af indeståender i pengeinstitutter.
De  

 øvrige elementer, som likviditetsbeholdningen kan bestå af, der  

 er nævnt i § 6, stk. 1, er ikke omfattet af denne  

 overgrænse.
 Det skal bemærkes, at de i § 6, stk. 1,  

 nævnte værdipapirer kun må holdes, hvis det fremgår  

 af vedtægterne, at foreningen eller afdelingen kan investere i de  

 pågældende værdipapirer.
§ 6, stk. 2, indebærer en udvidelse af  

 likviditetsreglen i § 6, stk. 1, til også at omfatte visse  

 fastforrentede obligationer med en restløbetid, der ikke er  

 længere end restløbetiden på det afledte aktiebaserede  

 finansielle instrument, som afdækkes af de pågældende  

 obligationer.
Baggrunden for, at denne regel gennemføres ved en  

 særlig bestemmelse, er, at afdækning ved anvendelse af  

 fastforrentede obligationer i modsætning til afdækning med en  

 likviditetsbeholdning indebærer, at de obligationer, der afdækker  

 et givet instrument, skal kunne identificeres, således at der er  

 sikkerhed for, at obligationernes restløbetid ikke overstiger  

 instrumentets restløbetid.
De nævnte værdipapirer må kun holdes,  

 hvis det fremgår af vedtægterne, at foreningen eller afdelingen  

 kan investere i sådanne.
Lov om investeringsforeninger og  

 specialforeninger og lov om innovationsforeninger indeholder ikke  

 bestemmelser, der indebærer nogen overgrænse for  

 størrelsen af beholdningen af fastforrentede obligationer.
 § 6, stk. 4, sikrer, at en forening eller  

 afdeling ikke kan anvende afledte finansielle instrumenter til samlet at  

 opnå en kort nettoposition i nogen aktie eller noget aktieindeks.  

 Bestemmelsen er forenelig med, at foreningen eller afdelingen isoleret set  

 kan have en kort nettoposition i et aktieindeks, såfremt denne  

 afdækkes af en beholdning af aktier, der indgår i indekset.  

 Derved vil det afledte instrument være på dækket basis og  

 omfattet af § 5, stk. 3.
 Obligations- og rentebaserede afledte finansielle  

 instrumenter  

 (bekendtgørelsens §§ 7-8).
 Bestemmelserne i § 7 om anvendelse af obligationer på  

 dækket basis svarer til bestemmelserne for aktier i § 5,  

 stk. 1 og 2. Bestemmelsen er i sig selv restriktiv, men skal ses i  

 sammenhæng med de supplerende muligheder for anvendelse af obligations-  

 og rentebaserede instrumenter i § 8.
 Af hensyn til en korrekt opgørelse af  

 værdipapirbeholdningerne, når der korrigeres for anvendelse af  

 afledte finansielle instrumenter, jf. § 10, er det vigtigt, at  

 foreningerne og afdelingerne kan identificere de obligationsbaserede afledte  

 finansielle instrumenter, der indgår på dækket basis.
 I § 8 gives der mulighed for at anvende obligations-  

 og rentebaserede afledte finansielle instrumenter, der ikke er på  

 dækket basis, såfremt foreningens eller afdelingens samlede  

 renterisiko fra beholdning og instrumenter ikke overstiger den renterisiko,  

 som ville forekomme ved at udskifte obligationer med lille renterisiko med  

 obligationer med stor renterisiko uden anvendelse af finansielle instrumenter  

 i det pågældende obligationsmarked.
 § 8 giver tillige mulighed for at etablere en kort  

 position i en given obligationsserie, såfremt dette ikke  

 medfører, at foreningen eller afdelingen vil få et tab på  

 den samlede beholdning af obligationer og obligations- og rentebaserede  

 instrumenter ved et rentefald.
Det påhviler foreningerne at godtgøre over  

 for Finanstilsynet, at foreningens eller afdelingernes porteføljes  

 samlede renterisiko ikke er øget ud over, hvad foreningen eller  

 afdelingen alternativt ville kunne have opnået ved direkte investering  

 i obligationer på det pågældende marked.
Denne  

 opgørelse skal ske på basis af obligationernes varighed eller en  

 tilsvarende metode, f.eks. estimering på basis af historiske rente- og  

 kursændringer.
Varighed beregnes for hver valuta for sig.
Der er  

 således ikke mulighed for at afdække en position i obligationer i  

 en valuta med en position i obligationer i en anden valuta.
 Anvendelse af obligationsbaserede afledte finansielle  

 instrumenter efter bestemmelserne i § 8, stk. 1, hvor  

 risikostyringen baseres på et mål for porteføljens samlede  

 renterisiko, vil alt andet lige give foreningerne mulighed for at koncentrere  

 større nettopositioner på bestemte punkter på rentekurven,  

 end der ville være mulighed for ved direkte investering i obligationer.  

 For at begrænse den rentestrukturrisiko, som dette kunne  

 indebære, er der i § 8, stk. 2, fastsat en øvre  

 grænse for anvendelse af obligationsbaserede afledte finansielle  

 instrumenter, der ikke indgår på dækket basis, hvorefter  

 kursværdien af disse afledte finansielle instrumenters underliggende  

 aktiver højst må udgøre 100 pct. af foreningens eller  

 afdelingens formue.
 Valutabaserede finansielle instrumenter  

 (bekendtgørelsens § 9).
 § 9 indebærer, at en forening og afdeling kan anvende afledte  

 finansielle instrumenter baseret på valuta, såfremt foreningen  

 kan godtgøre overfor Finanstilsynet, at den ikke forøger sit  

 eller afdelingens samlede mulige tab i forbindelse med  

 valutakursbevægelser ud over det tab, den alternativt kunne have  

 fået ved direkte investering i værdipapirer i de  

 pågældende valutaer i overensstemmelse med vedtægterne.
 Korte nettopositioner vil ikke være mulige uden  

 anvendelse af afledte instrumenter, og må derfor som hovedregel ikke  

 forekomme, men korte nettopositioner på op til 2 pct. af foreningens  

 eller afdelingens formue vil kunne tillades, når disse er  

 forretningsmæssigt begrundede i forbindelse med afdækning af  

 valutakursrisikoen på en værdipapirportefølje.
 En forening eller afdeling kan alene eksponere sig i  

 valutaer, som den i medfør af sine vedtægter kan erhverve  

 værdipapirer i.
 Særlige bestemmelser  

 (bekendtgørelsens §§ 10-13).
 Af § 10 fremgår, i hvilket omfang afledte finansielle  

 instrumenter indgår ved opgørelser ifølge  

 risikospredningsbestemmelserne i §§ 60-70 i lov om  

 investeringsforeninger og specialforeninger og §§ 43-46 i lov om  

 innovationsforeninger.
Afledte finansielle instrumenter, som er baseret på  

 værdipapirindeks eller valuta, indgår ikke i disse  

 opgørelser.
Baggrunden herfor er, at værdipapirindeks og valuta  

 ikke involverer nogen specifik risiko.
Ligeledes ses der bort fra afledte finansielle  

 instrumenter, der er på dækket basis. §§ 60-70 i lov om  

 investeringsforeninger og specialforeninger og §§ 43-46 i lov om  

 innovationsforeninger vedrører foreningernes og afdelingernes  

 beholdninger af værdipapirer og skal være opfyldt  

 uafhængigt af anvendelse af afledte finansielle instrumenter.
En  

 forening eller afdeling har således ikke mulighed for gennem anvendelse  

 af afledte finansielle instrumenter på dækket basis at  

 begrænse en eksponering i et givet værdipapir og derved  

 undgå en eventuel overskridelse af risikospredningsbestemmelserne i  

 §§ 60-70 i lov om investeringsforeninger og specialforeninger og  

 §§ 43-46 i lov om innovationsforeninger.
 For så vidt angår værdipapirbaserede  

 afledte finansielle instrumenter, der anvendes i overensstemmelse med  

 bestemmelserne i § 6 og § 8, tillægges foreningens eller  

 afdelingens respektive beholdninger af de pågældende  

 værdipapirer nettopositionen i de underliggende aktiver, der knytter  

 sig til anvendelse af afledte finansielle instrumenter, som er baseret  

 på det pågældende værdipapir, og som ikke er på  

 dækket basis.
Ændringer i kursværdien i de afledte  

 finansielle instrumenters underliggende aktiver, herunder ændringer i  

 deltaværdien for optioner, medtages blandt de forhold, der kan begrunde  

 en midlertidig overskridelse af placeringsbestemmelserne i §§ 60-70 i  

 lov om investeringsforeninger og specialforeninger og §§ 43-46 i lov om  

 innovationsforeninger.
Dette indebærer ikke en lempelse af § 63  

 eller § 70 i lov om investeringsforeninger og specialforeninger, idet  

 anvendelse af afledte finansielle instrumenter i medfør af § 10  

 udelukkende kan medføre tillæg til foreningernes og  

 afdelingernes beholdninger af værdipapirer og dermed en skærpelse  

 af placeringsbestemmelserne i forhold til lovens bestemmelser, der alene  

 vedrører beholdningerne.
I § 11 begrænses kredit- og modpartsrisikoen i  

 forbindelse med anvendelse af afledte finansielle instrumenter samt i  

 forbindelse med udførelse af værdipapirudlån.
Dette kan  

 ske enten ved opfyldelse af nr. 1, der er et krav til modparten i forbindelse  

 med anvendelse af OTC-instrumenter, eller ved opfyldelse af nr. 2, der er et  

 krav til fondsbørsen eller markedet i forbindelse med noterede  

 instrumenter, hvor handlen udføres på en fondsbørs eller  

 et andet reguleret marked.
 For så vidt angår værdipapirudlån  

 fastsætter § 11, stk. 2, at der skal foreligge sikkerhed for  

 de udlånte værdipapirer.
