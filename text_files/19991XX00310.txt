Skriftlig fremsættelse (2. februar 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om støtte til folkeoplysende  

 voksenundervisning, frivilligt folkeoplysende foreningsarbejde og  

 Folkeuniversitetet. (Folkeoplysningsloven).
(Lovforslag nr.
L 189).
 I følge lov nr. 445 af 14. juni 1995 om  

 ændring af lov om støtte til folkeoplysning skal der  

 fremsættes forslag til revision af loven for Folketinget i  

 folketingsåret 1999/2000. Jeg nedsatte derfor en arbejdsgruppe med det  

 formål at se på lovens hensigtsmæssighed samt stille  

 forslag til ændringer, herunder forslag til forenklede tilskuds- og  

 lokaleanvisningsregler.
Hovedkonklusionerne i rapporten er, at den gældende  

 lov er god og funktionel, men at der kan ske forbedringer.
Der er især  

 udtrykt ønske om at styrke fællesskabet, det samfundsbetonede og  

 det værdibaserede i folkeoplysningen, at forenkle tilskudsreglerne samt  

 at forebygge utilsigtet brug og misbrug af loven.
Forslaget bygger i vid  

 udstrækning på arbejdsgruppens indstillinger.
 Lovens hovedforslag:
 Der indføres som bærende elementer et krav om  

 foreningsdannelse som grundlag for tilskud og formålsbestemmelser, der  

 skal give brugerne af loven - folkeoplysningsudvalg og  

 initiativtagere - bedre pejlemærker for, hvad der er  

 folkeoplysende virksomhed efter loven.
 Kravet om foreningsdannelse til afløsning af  

 gældende lovs kredsbegreb sker for at sætte folkeoplysningen ind  

 i en organisatorisk sammenhæng, hvor krav om bestyrelse, vedtægt  

 og formålsbeskrivelse opstiller nogle rammer, som i kombination med  

 lovens formålsbestemmelser tilsigter at give brugere, administratorer  

 m.fl. et bedre og mere sikkert arbejdsredskab for afgrænsningen af den  

 folkeoplysende virksomhed, end der er i dag med det nuværende  

 kredsbegreb.
Forslaget medfører også en øget  

 satsning på fællesskabet og det værdibaserede i den  

 folkeoplysende voksenundervisning.
Der indføres en ordning, hvorefter  

 10 pct. af det årlige tilskud, som den enkelte voksenundervisende  

 forening modtager, skal anvendes til virksomhed med samfundsbetonet og  

 helhedsorienteret oplysning, der ligger ud over den traditionelle  

 undervisning.
Formålet er at understøtte ønsket om at  

 gøre væsentlige emner, der har interesse for fællesskabet,  

 til samtalestof mellem mennesker.
Tilskuddet vil kunne afregnes på  

 andre udgiftstyper end lærerløn.
Forslaget ændrer den nugældende mindst 5 pct.  

 pulje til forsøg og udvikling til en start- og udviklingspulje.  

 Ændringen sker, for at også helt nystartede foreninger kan  

 få tilskud fra puljen.
Puljen skal i øvrigt fortsat sikre  

 rummelighed i loven og skal give mulighed for, at forskellige  

 organisationsformer kan påvirke og udfordre hinanden og forandre sig i  

 et dynamisk samspil.
Det sker ved at sikre tilskud til nye initiativer, til  

 udviklingsarbejde, til amatørkulturelle aktiviteter, til  

 folkeoplysende tilbud til børn og unge, som ikke tiltrækkes af  

 andre tilbud, og til samlingssteder med folkeoplysning som hovedformål  

 m.v.
Ud over de nævnte forslag vil tilskudssystemet og de  

 mellemkommunale udligninger blive forenklet.
Tilskudsbestemmelserne vil blive  

 fastsat i en bekendtgørelse.
For det frivillige foreningsområde  

 vil tilskudsmodellen blive fastsat af kommunalbestyrelsen ud fra lokale  

 forhold, mens tilskudsmodellen for folkeoplysende voksenundervisning vil  

 fremgå af en model, som bliver fastsat i bekendtgørelse.
Den  

 mellemkommunale udligning vil igen ske efter en centralt fastsat sats, hvis  

 ikke andet er aftalt.
Godtgørelse for foredrag udgår som noget  

 nyt af den kommunale udligning.
 Kommunalbestyrelsen afgør som noget nyt, om der  

 skal vælges tilforordnede til folkeoplysningsudvalget.
Det lovbundne lokaletilskud til foreninger, der tilbyder  

 aktiviteter for børn og unge, nedsættes, så det nu  

 udgør mindst 65 pct. mod 75 pct. i den gældende lov.
Samtidig er  

 der for nye ansøgninger om tilskud til lokaler kun pligt til at yde  

 tilskud, hvis der ikke kan anvises et egnet offentligt lokale.  

 Ændringen sker som en opfølgning på aftalen mellem  

 Kommunernes Landsforening og regeringen om kommunernes økonomi og  

 service i år 2000 og på grundlag af en efterfølgende  

 aftale mellem Danmarks Idræts-Forbund, Danske Gymnastik- og  

 Idrætsforeninger, Dansk Firmaidrætsforbund, Dansk Ungdoms  

 Fællesråd og Kommunernes Landsforening.
De øvrige  

 bestemmelser om lokaletilskud medfører ikke  

 realitetsændringer.
Folkeuniversitetet Folkeuniversitetsvirksomheden udøves i 5  

 selvstændige folkeuniversitetsafdelinger samt i lokale  

 folkeuniversitetskomitéer uden for de 5 universitetsbyer.
Efter  

 gældende lov er Folkeuniversitetsudvalget (Landsudvalget)  

 øverste styrende organ for den samlede folkeuniversitetsvirksomhed  

 samt - i henhold til vedtægterne for udvalget - øverste styrelse  

 for komitévirksomheden, hvilket indebærer en dobbeltrolle for  

 udvalget.
Folkeuniversitetsudvalget har i en årrække  

 arbejdet med et forslag om ændret og regionaliseret styring af  

 virksomheden uden dog at være nået til enighed herom.
Med  

 lovforslaget oprettes til afløsning af det nuværende  

 Folkeuniversitetsudvalg et Folkeuniversitetsnævn, hvis første  

 opgave bliver at afgive indstilling om den fremtidige struktur, idet det  

 samtidig skal sikres, at forskningsformidlingen og  

 forskningsrepræsentationen indgår med tilstrækkelig  

 vægt i alle dele af virksomheden, og at tilbuddet om forskningsbaseret  

 folkeoplysning bliver landsdækkende og når ud til hele  

 befolkningen.
Mens jeg i henhold til gældende lov fastsætter  

 sammensætningen af Folkeuniversitetsudvalget samt dets vedtægter,  

 bliver nævnets sammensætning og beskikkelsesperiode lovbestemt og  

 opgaverne fastsat i en bekendtgørelse.
Med hensyn til udøvelsen  

 af selve folkeuniversitetsvirksomheden vil nærmere regler herom bero  

 på nævnets afgivelse af indstilling om den fremtidige struktur.  

 Indtil da vil det nuværende Folkeuniversitetsudvalgs opgaver blive  

 videreført af det foreslåede Folkeuniversitetsnævn.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig behandling i det højeTing.
