To forskellige tv-reklamer for Hypercolor t-shirts (dvs. t-shirts som  

 skifter farve ved varmepåvirkning, f.eks. i form af berøring), blev ikke  

 anset at være i strid med kravet om, at reklameindslag i henholdsvis TV 2 og  

 i lokal-tv skal være sømmelige og udformet med behørig social ansvarsfølelse.  

 Nævnet lagde vægt på, at reklameindslagene, som bl.a. indeholder billeder fra  

 et diskoteksmiljø, hvor unge mennesker danser og derved rører ved hinanden,  

 indeholder en humoristisk illustration af Hypercolor t-shirtens særlige  

 kendetegn.
Der blev desuden lagt vægt på, at ingen af de pågældende indslag  

 spiller på elementer som skræk, tvang eller fysisk undertvingelse.
Ved skrivelse af 11. april 1992 har Gro Otto, Vordingborg, klaget til  

 Radio- og TV-Reklamenævnet over et reklameindslag for t-shirts af mærket  

 Hypercolor, udsendt af en tv-station, klageren benævner »DR, Kanal  

 2«.
Klageren anfører, at reklameindslaget viser seksuelle  

 overgreb/seksuel trakassering som noget, unge piger godt kan lide.
Nævnet har  

 på baggrund af den mangelfulde identifikation af den påklagede tv-station  

 fundet det nødvendigt at inddrage såvel TV2 Reklame A/S, som har ansvaret for  

 de reklamer, der udsendes i TV 2, som tilladelseshaverne tilknyttet lokal-tv  

 sendersamvirket Kanal 2, i behandlingen af klagen.
TV2 Reklame A/S og  

 tilladelseshaverne tilknyttet sendersamvirket Kanal 2 er således ved  

 skrivelser af 30. april 1992 blevet anmodet om en udtalelse vedrørende det  

 pågældende reklameindslags lovlighed, samt om en båndoptagelse af dette.  

 Kanal 2 er desuden ved skrivelse af 25. maj 1992 blevet rykket for den  

 pågældende udtalelse.
Det fremgår af de indsendte båndoptagelser, at der i  

 realiteten er tale om to forskellige reklameindslag, udsendt af henholdsvis  

 TV2 Reklame A/S og af flere tilladelseshavere tilknyttet sendersamvirket  

 Kanal 2. Begge reklameindslag foregår i et dansemiljø, og viser unge  

 mennesker med Hypercolor t-shirts (dvs. t-shirts som skifter farve ved  

 varmepåvirkning, f.eks. i form af berøring). Der er håndaftryk overalt på de  

 pågældende t-shirts.
I det reklameindslag, som er udsendt af TV2 Reklame A/S,  

 indtager en bestemt ung pige iført en Hypercolor t-shirt en fremtrædende  

 plads.
Vedrørende indholdet af det reklameindslag, der er udsendt i TV 2,  

 anfører TV2 Reklame A/S i skrivelse af 13. maj 1992, at reklameindslaget som  

 helhed udviser en seksuel stemning, som TV2 Reklame ikke har vurderet som  

 værende usømmelig, ligesom TV2 Reklame ikke finder, at reklamen fremstiller  

 seksuelle overgreb som noget unge piger »nyder«.
Vedrørende selve  

 t-shirtens tekst »Touch Me« adskiller denne sig efter TV2 Reklames  

 opfattelse ikke fra mange andre slogans på tøj til unge.
Heller ikke denne  

 tekst har TV2 Reklame derfor vurderet som værende usømmelig.
I en supplerende  

 udtalelse af 8. maj 1992 anfører annoncøren, at man ikke opfatter  

 reklameindslaget, som er udformet på en morsom og humoristisk måde, som  

 diskriminerende.
Vedrørende det af Kanal 2 udsendte reklameindslag anfører  

 advokat Jan Christiansen i skrivelse af 2. juni 1992 på vegne af de  

 tilladelseshavere tilknyttet Kanal 2, der har udsendt det pågældende  

 reklameindslag, at man ikke finder, at der er sket nogen overtrædelse af  

 gældende lovgivning i forbindelse med udsendelsen af det pågældende  

 reklamespot.
Radio- og TV-Reklamenævnet har behandlet de pågældende  

 reklameindslag og har truffet følgende afgørelse: Nævnet finder ikke de  

 påklagede reklameindslag i strid med henholdsvis § 1, stk 1, i bekendtgørelse  

 om indholdet af reklameindslag, der bringes i TV 2, og § 6, stk. 1, i  

 bekendtgørelse om reklamer i lokal-tv, der begge indeholder et krav om, at  

 reklamer skal være sømmelige, hæderlige og udformet med behørig social  

 ansvarsfølelse.
Nævnet finder således, at begge reklameindslag indeholder en  

 humoristisk illustration af Hypercolor t-shirtens særlige kendetegn, nemlig  

 at den ændrer farve ved varmepåvirkning.
Ingen af de pågældende  

 reklameindslag spiller på elementer som skræk, tvang eller fysisk  

 undertvingelse.
Nævnet finder på denne baggrund ikke, at de pågældende  

 reklameindslag udgør en overtrædelse af de anførte bestemmelser.
Nævnets  

 afgørelse er enstemmig.
