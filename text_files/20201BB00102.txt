Fremsat den 3. december 2020 af Simon Emil Ammitzbøll-Bille (UFG) Forslag til folketingsbeslutning om afskaffelse af ministerbetjeningsreglen Folketinget pålægger regeringen inden udgangen af indeværende folketingsår at fremsætte et lovforslag, der ophæver offentlighedslovens § 24 om ministerbetjening.
Bemærkninger til forslaget Offentlighedslovens § 24, der konkret medfører, at en minister kan sørge for, at flere dokumenter undtages fra aktindsigt, har, siden den blev indført den 1. januar 2014, efter forslagsstillerens klare opfattelse gjort Danmark til et mindre gennemsigtigt og mere lukket demokrati.
Det er en grundsten i vores demokrati, at vi har åbenhed og gennemsigtighed og kan sige fra over for magtfuldkomne magthavere.
Offentlighedslovens § 24 er derimod efter forslagstillerens opfattelse en indskrænkning af vores demokrati, idet centrale interne dokumenter fra myndighederne forud for beslutningstagen kan undtages fra aktindsigten.
Hvis vi skal få et stærkere demokrati, hvor magthaverne kan stilles til ansvar, og hvor pressen har styrke til at være demokratiets vagthund, skal vi gøre offentlighedsloven til en lov, der gavner offentligheden.
Det skal ske ved at skabe større åbenhed og gennemsigtighed.
Offentlighedslovens § 24 er med til at mørklægge nødvendige oplysninger for danskerne og for Folketinget om centrale dokumenter fra myndighederne, herunder embedsværkets bistand og rådgivning forud for ministerens beslutningstagen.
Det er demokratisk uanstændigt, og derfor ønsker forslagsstilleren, at der snarest fremsættes et lovforslag, der ophæver offentlighedslovens § 24.
Skriftlig fremsættelse Simon Emil Ammitzbøll-Bille (UFG):
 Som forslagsstiller tillader jeg mig herved at fremsætte:
 Forslag til folketingsbeslutning om afskaffelse af ministerbetjeningsreglen.
(Beslutningsforslag nr.
B 102) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
