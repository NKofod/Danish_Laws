 Et socialudvalg fandtes med urette at have ydet hjælp efter  

 bistandslovens § 40, stk. 1, til boligudgifter (herunder terminsudgifter).  

 Betingelserne for at kræve tilbagebetaling af hjælpen efter bistandslovens §  

 26, stk. 1, var ikke opfyldt.
 Ankestyrelsen fandt endvidere, at der ikke efter dansk rets  

 almindelige tilbagebetalingsregler var tilstrækkeligt grundlag for at kræve  

 tilbagebetaling af det beløb, som ansås for ydet med urette.
Dette spørgsmål henhører dog under domstolene.
Derimod fandtes der at  

 være tilbagebetalingspligt efter bistandslovens § 25, stk. 1, nr. 2, for den  

 del af hjælpen, der vedrørte terminsudgifter, og som var ydet efter 1. januar  

 1981, hvor der blev indført tilbagebetalingspligt for hjælp til afdrag på  

 fast ejendom.
 REDEGØRELSE FOR SAGEN:
 En ansøger, der var fraskilt og havde to børn, søgte hjælp til  

 terminsudgifter i maj 1979. Ansøgeren var på ansøgningstidspunktet sygemeldt  

 og opsagt fra sin stilling til fratræden med udgangen af juni 1979.
Det sociale udvalg havde ydet hjælp med i alt 58.715 kr. efter  

 bistandslovens § 40, stk. 1, i perioderne marts - juni 1979, marts - juni  

 1980, november 1980 og i april 1981. Hjælpen blev ydet til dækning af  

 terminsydelser, ejendomsskat og olieregning.
Socialudvalget fastsatte  

 tilbagebetalingspligt under hensyn til en anlagt erstatningssag mod den  

 tidligere ejer af ansøgerens hus, som havde foretaget en række ulovlige  

 foranstaltninger, der bevirkede, at huset ikke da kunne sælges, samt under  

 hensyn til et forventet overskud ved salg af huset, når dette kunne ske.
Ansøgeren fik ved afslutningen af erstatningssagen tilkendt erstatning med  

 et beløb på ca. 32.000 kr.
Hun tilkendegav herefter, at hun ikke ønskede at  

 afhænde huset.
I juni 1982 drøftede socialforvaltningen med ansøgeren, hvorledes  

 tilbagebetalingskravet kunne gennemføres.
Ansøgerens daværende nettoindtægt  

 udgjorde 8.729 kr. månedlig, hvoraf der skulle henlægges et beløb på 6.838  

 kr. månedlig til terminsudgifter.
Til rest til underhold og øvrige faste  

 udgifter havde hun herefter et beløb på 1.891 kr. månedlig.
 I september 1982 besluttede det sociale udvalg, at kravet om  

 tilbagebetaling skulle gennemføres uden ophold, da ansøgeren ikke havde  

 svaret på udvalgets opfordring om at fremkomme med et begrundet tilbud om en  

 afdragsordning.
 AFGØRELSEN, DER KLAGES OVER:
Amtsankenævnet tiltrådte socialudvalgets beslutning om at kræve  

 tilbagebetaling af hjælp ydet efter bistandslovens § 40, stk. 1, med et beløb  

 på i alt 58.715 kr.
Nævnet fandt, at hjælpen efter omstændighederne var  

 tilbagebetalingspligtig efter bistandslovens § 26, stk. 1, nr. 3 og 4.
 For så vidt angik den del af beløbet, der var tilbagebetalingspligtig  

 efter bistandslovens § 26, stk. 1, nr. 4, fandt nævnet, at det var en  

 forudsætning, at der var konneksitet mellem kravet og en til ansøgeren  

 udbetalt erstatning.
 For så vidt angik tilbagebetalingskravet efter bistandslovens § 26, stk.  

 1, nr. 3, fandt nævnet ikke, når hensås til oplysningerne om ansøgerens  

 økonomiske forhold, at ansøgerens forhold havde ændret sig i en sådan grad,  

 at forudsætningen om, at hendes hus skulles afhændes, var bristet.
 Nævnet bemærkede dog samtidig, at såfremt det efterfølgende viste sig, at  

 der ikke kom noget overskud ved en afhændelse af huset, ville  

 forudsætningerne for opretholdelse af tilbagebetalingskravet efter denne  

 bestemmelse være bristet.
Nævnet ophævede samtidig udvalgets beslutning om at iværksætte inddrivelse  

 af den tilbagebetalingspligtige hjælp via udpantning, idet nævnet ikke fandt,  

 at forvaltningen havde foretaget en vurdering efter bistandslovens § 27, stk.  

 1, inden der var truffet beslutning om iværksættelse af udpantning.
Nævnet  

 fandt, at en sådan vurdering burde foretages af forvaltningen.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandslovens § 25, stk. 1, nr. 2, §§ 26 og 27, stk. 1 og § 40, stk. 1.
 ANKESTYRELSENS OVERVEJELSER OG AFGØRELSE:
 Ankestyrelsen fandt, at der efter oplysningerne om ansøgerens økonomiske  

 og øvrige forhold og i betragtning af størrelsen af den ydede hjælp efter  

 bistandslovens § 37, ikke havde været tilstrækkeligt grundlag for at yde  

 hjælp i form af det udbetalte beløb på i alt 58.715 kr. efter bistandslovens  

 § 40, stk. 1.
 Ankestyrelsen lagde vægt på, at ansøgerens ejendomsudgifter ikke kunne  

 betragtes som rimelige faste udgifter, og at hun var i besiddelse af likvid  

 formue, hvorfor hjælpen måtte anses for ydet med urette.
 Det forhold, at hjælpen ansås for ydet med urette, medførte ikke bortfald  

 af den tilbagebetalingspligt, det sociale udvalg havde fastsat for denne  

 hjælp.
 Forudsætningen for at hjælpen kunne kræves tilbagebetalt med hjemmel i  

 bistandslovens § 26 var imidlertid, at betingelserne efter denne bestemmelse  

 var opfyldt.
 For at ydet hjælp skal kunne kræves tilbagebetalt efter bistandslovens §  

 26, stk. 1, nr. 1-3, skal der ved udbetalingen have været stillet krav om  

 tilbagebetaling med angivelse af en af de i stk. 1, nr. 1-3 nævnte  

 begrundelser og med angivelse af vedkommende bestemmelse. (I tilfælde  

 omfattet af stk. 1, nr. 4, kræves ikke, at der er stillet  

 tilbagebetalingskrav ved udbetalingen).
 Da der var tale om udsigt til udbetaling af en erstatning for mangler ved  

 ansøgerens hus og provenue ved et eventuelt salg af huset, fandt  

 ankestyrelsen, at § 26, stk. 1, nr. 3, burde have været anvendt.
 I tilbagebetalingserklæringerne var der henvist til § 26, stk. 1, nr. 1,  

 eller nr. 4. Der havde imidlertid ikke været grundlag for at anvende disse  

 bestemmelser, og angivelsen af bestemmelserne sås ikke at være udtryk for  

 skrivefejl.
 Ankestyrelsen fandt herefter, at tilbagebetingskrav med hjemmel i § 26,  

 stk. 1, måtte bortfalde.
 Styrelsen fandt endvidere, at der efter dansk rets almindelige  

 tilbagebetalingsregler ikke var tilstrækkeligt grundlag for et krav om  

 tilbagebetaling af det beløb, som ankestyrelsen anså for ydet med urette.  

 Dette spørgsmål henhører dog under domstolene.
Ankestyrelsen fandt imidlertid, at det sociale udvalg for den del af  

 hjælpen til terminsudgifterne, der vedrørte afdrag på fast ejendom, burde  

 have truffet beslutning om tilbagebetaling efter bistandslovens § 25, stk. 1,  

 nr. 2. Dette gjaldt den hjælp til terminsudgifter, der var ydet efter  

 indførelse af tilbagebetalingspligt for hjælp til afdrag.
Reglen herom trådte  

 i kraft den 1. januar 1981.
 Det sociale udvalg havde inddrevet et beløb på 14.283 kr. fra ansøgeren.
Ifølge bistandslovens § 27, stk. 1, 1. pkt., gennemføres  

 tilbagebetalingskrav ved en betalingsordning, der fastsættes under hensyn  

 til, hvad pågældende kan udrede, uden at komme til at mangle, hvad der må  

 anses for nødvendigt til eget eller familiens underhold.
Efter § 27, stk. 1,  

 2. pkt., kunne skønnet herover indbringes for amtsankenævnet, men ikke for  

 højere myndighed. § 27, stk. 1, 2. pkt. blev ophævet pr. 1. juli 1983, men da  

 sagen vedrørte en periode før dette tidspunkt, kunne ankestyrelsen ikke tage  

 stilling til om betingelserne for at gennemføre tilbagebetalingen af (en del  

 af) beløbet på 14.283 kr. havde været opfyldt.
 Amtsankenævnet anførte i sin afgørelse, at udvalget ikke havde foretaget  

 en vurdering efter bistandslovens § 27, stk. 1, inden udvalget traf  

 beslutning om iværksættelse af udpantning, og amtsankenævnet fandt derfor, at  

 en sådan vurdering burde foretages af udvalget, inden inddrivelse kunne  

 iværksættes.
 Efter oplysningerne i sagen syntes der endnu ikke at være foretaget en  

 sådan vurdering i socialforvaltningen.
Som følge af ankestyrelsens afgørelse skulle det inddrevne beløb på 14.283  

 kr. igen udbetales til ansøgeren.
Udbetalingen kunne dog ventes reduceret med  

 et beløb svarende til den del af hjælpen, der havde været ydet til afdrag på  

 fast ejendom efter den 1. januar 1981 og således været  

 tilbagebetalingspligtig efter bistandslovens § 25, stk. 1, nr. 2, jfr.  

 ovenfor.
 Ankestyrelsen hjemviste på den baggrund sagen til det sociale udvalg med  

 henblik på stillingtagen til eventuel gennemførelse af tilbagebetalingskravet  

 efter bistandslovens § 25.
