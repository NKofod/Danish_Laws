Udtalt, at Indenrigsministeriet ikke finder tilstrækkeligt grundlag  

 for at fastslå, at det vil være i strid med lovgivningen at foretage  

 delegation til stående udvalg af beslutningsretten ved ekspropriation af  

 mindre arealer, der ikke har væsentlig betydning for ejernes eller brugernes  

 fortsatte benyttelse af en ejendom.
Ministeriet finder således ikke, at der  

 vil være nogen retssikkerhedsmæssige betænkeligheder ved en sådan ordning,  

 især ikke hvis der til delegationsbeslutningen knyttes det forbehold, at  

 sager, hvori der fremkommer væsentlige bemærkninger fra ejeren eller  

 brugeren, skal forelægges for amtsrådet (kommunalbestyrelsen).
 I skrivelse af 1. juli 1987, jf. skrivelse af 13. oktober 1987 (j.nr.  

 8-16-10-5-87), har amtsrådet anmodet om Indenrigsministeriets bemærkninger  

 til et forslag om, at amtsrådet delegerer ekspropriationskompetencen i  

 forbindelse med mindre vejarbejder til udvalget for teknik og miljø. Det er i  

 sagen anført, at delegation af ekspropriationskompetencen sker under  

 forudsætning af, at væsentlige bemærkninger fra ejer og bruger forelægges for  

 amtsrådet.
Som tidligere meddelt har Indenrigsministeriet anmodet Trafikministeriet  

 om en udtalelse i sagen.
En kopi af Trafikministeriets udtalelse af 20. juli  

 1987 vedlægges.
 I denne anledning skal Indenrigsministeriet udtale følgende:
Som hovedregel har kommunalbetyrelsen (eller amtsrådet) fri adgang til  

 delegation.
Det forhold, at kommunalbestyrelsen i lovgivningen er anført som  

 det kompetente organ, indebærer således ikke et forbud imod delegation, med  

 mindre andet er fastsat eller forudsat i lovgivningen.
Herudover antages det dog ud fra forholdets natur, at visse beslutninger  

 skal træffes af kommunalbestyrelsen.
Dette gælder eksempelvis beslutninger i  

 sager, der vedrører den samlede kommunalbestyrelses forhold, og beslutninger  

 i sager af politisk indhold, hvor der skal træffes særligt vidtrækkende  

 beslutninger.
Det har tillige været antaget, at der gælder delegationsforbud i sager,  

 hvor der skal træffes beslutninger, som indebærer betydelige indgreb i  

 borgernes retsstilling, således som det eksempelvis er tilfældet på  

 ekspropriationsområdet.
Der kan herved henvises til Folketingets ombudsmands  

 beretning 1972, side 93 ff. og Indenrigsministeriets cirkulæreskrivelse af  

 15. juli 1974 om amtsråds og kommunalbestyrelsers beslutning om  

 ekspropiration af fast ejendom.
Rækkevidden af det nævnte delegationsforbud, der er begrundet i særlige  

 retssikkerhedsmæssige hensyn, må dog anses for tvivlsom.
Der er siden 1974  

 sket væsentlige ændringer i lovgivningen, der vedrører reguleringen af fast  

 ejendom, ligesom der er gennemført en forvaltningsproceslovgivning.
På denne baggrund finder Indenrigsministeriet ikke tilstrækkeligt grundlag  

 for at fastslå, at det vil være i strid med lovgivningen at foretage  

 delegation til et stående udvalg af beslutningsretten ved ekspropriation af  

 mindre arealer, der ikke har væsentlig betydning for ejernes eller brugernes  

 fortsatte benyttelse af den pågældende ejendom.
Indenrigsministeriet finder  

 således ikke, at der vil være nogen retssikkerhedsmæssige betænkeligheder ved  

 en sådan ordning, især ikke hvis der - som i dette tilfælde - til  

 delegationsbeslutningen knyttes det forbehold, at sager, hvori der fremkommer  

 væsentlige bemærkninger fra ejeren eller brugeren, skal forelægges for  

 amtsrådet.
 Trafikministeriet har modtaget en kopi af denne skrivelse.
Med venlig hilsen Emil le Maire Indenrigsministeriets afgørelser og udtalelser om kommunale forhold 1987  

 1.9. Folketingets ombudsmands beretning 1972 s. 93. Indenrigsministeriets  

 cirkulæreskrivelse af 15. juli 1974.
