Fremsat den 23. oktober 2002 af  

 trafikministeren (Flemming Hansen) Forslag til Lov om Bornholmstrafikken A/S § 1. Trafikministeren bemyndiges til efter forelæggelse  

 for Folketingets Finansudvalg at stifte et aktieselskab ved navn  

 Bornholmstrafikken A/S, hvis aktiekapital tegnes af staten.
Aktiekapitalen  

 indbetales som nærmere fastsat i åbningsbalancen, herunder ved  

 indskud af hele eller dele af statsvirksomheden Bornholmstrafikkens aktiver  

 og passiver.
 Stk. 2. Selskabets formål er at drive rederivirksomhed.  

 Selskabet kan tillige drive anden virksomhed, som har en  

 forretningsmæssig sammenhæng med rederivirksomheden.
 Stk. 3. Selskabet skal drives på et  

 forretningsmæssigt grundlag.
 Stk. 4. Stiftelsen kan i regnskabs- og skattemæssig  

 henseende ske med virkning fra den 1. januar i stiftelsesåret.
 § 2. Bornholmstrafikken A/S overtager ved stiftelsen samtlige  

 rettigheder og forpligtelser vedrørende den indskudte virksomhed.
 Stk. 2. Tinglysning og registrering af selskabets rettigheder  

 og forpligtelser kan ske på grundlag af denne lov.
 § 3. For lønmodtagere ansat i statsvirksomheden  

 Bornholmstrafikken på tidspunktet for stiftelsen af selskabet finder  

 lov om lønmodtageres retsstilling ved virksomhedsoverdragelse  

 anvendelse.
§ 4. Trafikministeren bemyndiges til at sælge aktierne i  

 Bornholmstrafikken A/S.
Der kan tegnes medarbejderaktier.
 Stk. 2. I tilfælde af, at selskabet ikke vinder det  

 første gennemførte udbud af den samfundsbegrundede  

 færgebetjening til og fra Bornholm, afhændes eller likvideres  

 selskabet.
§ 5. Trafikministeren fastsætter tidspunktet for lovens  

 ikrafttræden.
Ministeren kan herunder fastsætte, at lovens  

 enkelte bestemmelser træder i kraft på forskellige  

 tidspunkter.
 § 6. Lov nr. 272 af 23. maj 1973 om Bornholmstrafikken  

 ophæves.
 Stk. 2. Lov nr. 258 af 6. juni 1985 om  

 tjenestemandsansættelser ved Bornholmstrafikken ophæves.
§ 7. De medlemmer af styrelsen i statsvirksomheden  

 Bornholmstrafikken, som er beskikket efter indstilling fra  

 personalerepræsentanterne i virksomhedens samarbejdsudvalg,  

 indtræder ved stiftelsen af Bornholmstrafikken A/S i bestyrelsen  

 herfor, og hvervet gælder, indtil medarbejderne har valgt medlemmer til  

 selskabets bestyrelse.
Dette valg skal finde sted senest seks måneder  

 efter stiftelsen af selskabet.
 Stk. 2. Treårsreglen i aktieselskabslovens § 49,  

 stk. 2, 3. pkt., og stk. 3, 1. pkt., finder ikke anvendelse ved  

 valg efter stk. 1. Ved beregning af ansættelsestiden efter  

 aktieselskabslovens § 49, stk. 7, medregnes ansættelsestiden  

 i statsvirksomheden Bornholmstrafikken.
§ 8. Bornholmstrafikken A/S tegner de for selskabet  

 nødvendige forsikringer.
Statens selvforsikringsordning gælder,  

 indtil der er etableret anden forsikringsdækning.
 § 9. I lov nr. 398 af 2. juni 1999 om færgefart  

 foretages følgende ændring:
 1. I § 2 indsættes som stk. 5:
"Stk. 5. Trafikministeren sikrer den samfundsbegrundede  

 færgebetjening med passagerer, post og gods til og fra Bornholm.
Den  

 samfundsbegrundede færgebetjening skal udbydes.
For perioden indtil det  

 vindende rederi har påbegyndt færgebetjeningen, sikrer  

 trafikministeren uden afholdelse af udbud, at den samfundsbegrundede  

 færgebetjening til og fra Bornholm videreføres." Bemærkninger til lovforslaget Almindelige bemærkninger 1. Lovforslagets baggrund Samtidig med, at staten i 1973 overtog ansvaret for  

 sejladsen Rønne-København og Rønne-Ystad, blev  

 Bornholmstrafikken oprettet som statsvirksomhed.
Mens organiseringen af den  

 kollektive trafik på langt de fleste områder har undergået  

 væsentlige ændringer de senere år, har de institutionelle  

 rammer for færgebetjeningen af Bornholm stort set været  

 uændret.
I de øvrige dele af den kollektive trafik er  

 ændringerne sket med baggrund i en blanding af EU-krav og danske  

 ønsker om at sikre en effektiv, kundeorienteret og billig transport.  

 Et af midlerne hertil har været en adskillelse af  

 trafikkøberfunktionen og ansvaret for virksomhedsdriften.
Det er  

 lignende forhold, der ligger bag ønsket om at sikre Bornholmstrafikken  

 en handlekraftig bestyrelse, som skal sikre, at rederiet drives effektivt,  

 mens Trafikministeriet varetager trafikkøberfunktionen.
Som nævnt i regeringsgrundlaget er der behov for  

 reformer, der udvikler mere fleksible strukturer og fremmer tilpasningsevnen  

 i erhvervslivet og den offentlige sektor.
Det gælder også  

 Bornholmstrafikken.
For at sikre Bornholmstrafikken større  

 fleksibilitet og kommerciel frihed ønskes statsvirksomheden omdannet  

 til et aktieselskab.
Bornholmstrafikken vil dermed få bedre muligheder  

 for at agere forretningsmæssigt og dermed mulighed for at konkurrere  

 på fair og lige vilkår med private rederivirksomheder.
En stor del af den øvrige kollektive trafik har i  

 de senere år været i udbud.
Det gælder f.eks. andre  

 samfundsbegrundede færgeoverfarter og busdrift.
Det sker bl.a. for at  

 sikre en effektiv, kundeorienteret og billig transport.
Færgebetjeningen af Bornholm er i en lignende  

 situation.
Derfor ønskes der udbud af den samfundsbegrundede  

 færgebetjening af Bornholm.
Ved et udbud vil kravene til den  

 samfundsbegrundede serviceforpligtelse blive præciseret, og  

 markedsprisen herfor vil blive testet.
Dette vil være med til at  

 optimere forholdet mellem kvalitet og pris.
 Regeringen vil anvende en del af de forventede besparelser  

 i forbindelse med udbuddet til Bornholm til gavn for bornholmerne inden for  

 rammerne af EU's statsstøtteregler.
2. Lovforslagets indhold Lovforslaget bemyndiger for det første  

 trafikministeren til efter forelæggelse for Folketingets Finansudvalg  

 at stifte et aktieselskab ved navn Bornholmstrafikken A/S, hvis aktiekapital  

 tegnes af staten.
Ved forelæggelsen for Folketingets Finansudvalg vil  

 der blive forelagt et udkast til åbningsbalance og en  

 redegørelse for selskabets økonomiske grundlag.
 Lovforslaget indebærer for det andet, at der  

 indsættes en bestemmelse i færgeloven, hvorefter trafikministeren  

 sikrer den samfundsbegrundede færgebetjening af Bornholm.
 Endelig indebærer lovforslaget, at lov nr.  

 272 af 23. maj 1973 om Bornholmstrafikken samt lov nr. 258 af 6. juni 1985 om  

 tjenestemandsansættelser ved Bornholmstrafikken ophæves, da der  

 ikke længere er behov for lovene.
 Indtil det vindende rederi starter sin sejlads, sikrer  

 trafikministeren uden afholdelse af udbud, at den samfundsbegrundede  

 færgebetjening videreføres.
3. Statsvirksomheden Bornholmstrafikken Bornholmstrafikken blev oprettet som statsvirksomhed, da  

 staten med hjemmel i lov nr. 272 af 23. maj 1973 overtog aktiverne i A/S  

 Dampskibsselskabet på Bornholm af 1866.
Bornholmstrafikkens formål er at drive trafik med  

 passagerer, post og gods til og fra Bornholm.
Rederiet besejler overfarterne  

 Rønne-København, Rønne-Ystad og  

 Rønne-Køge.
Desuden besejles Rønne-Mukran (Tyskland) i  

 samarbejde med Scandlines A/S.
På grund af den sæsonvarierede  

 efterspørgsel er der et forskelligt antal ture på overfarterne i  

 løbet af året.
Overfarten mellem Rønne og Køge er en  

 godsrute, der besejles i en forsøgsperiode frem til den 31. marts  

 2003, jf.
Akt 182 tiltrådt af Finansudvalget den 29. maj 2002.
Overfarten mellem Rønne og Mukran besejles for  

 tiden i et kommercielt samarbejde mellem Bornholmstrafikken og Scandlines  

 A/S.
Parterne har anmeldt samarbejdet til Kommissionen efter  

 konkurrencereglerne.
Kommissionen har i april 2002 tilkendegivet, at den  

 anser aftalen mellem de to rederier for stridende mod konkurrencereglerne og  

 opfordrer parterne til at genforhandle aftalen.
 Bornholmstrafikkens produktion udgjorde i 2001 knap  

 189.000 sømil (1 sømil = 1,852 km). Rederiet transporterede ca.  

 1.250.000 passagerer, ca. 236.000 personbiler og knap 30.000 lastbiler,  

 trailere og busser i 2001. Når der ses bort fra Mukran-overfarten,  

 valgte 85 pct. af passagererne at rejse over Ystad og 15 pct. direkte mellem  

 Rønne og København.
 Til at udføre trafikbetjeningen ejer  

 Bornholmstrafikken de to konventionelle færger M/F Jens Kofoed og M/F  

 Povl Anker fra henholdsvis 1979 og 1978. Desuden er hurtigfærgen Villum  

 Clausen og godsfærgen Bori Marie indchartret frem til 31. marts  

 2003.
Villum Clausen er en passager- og bilfærge, der  

 udelukkende sejler på Ystad-overfarten, mens de konventionelle  

 færger sejler med såvel gods (lastbiler og trailere) som  

 passagerer og personbiler på Bornholmstrafikkens overfarter fra  

 Rønne til henholdsvis København, Ystad og Mukran.
Bori Marie er  

 en godsfærge, som kun besejler Køge-overfarten.
Virksomheden havde i løbet af 2001 i alt 748  

 ansatte.
Der er stor sæsonvariation i antallet hen over året.  

 Således er der flest ansatte i sommermånederne.
Omregnet til  

 årsværk udgjorde personaleforbruget 484 i 2001. Der er ingen  

 tjenestemænd i Bornholmstrafikken.
Bornholmstrafikken modtager kompensation for at  

 udføre den samfundsbegrundede færgebetjening af Bornholm, idet  

 virksomheden har et negativt driftsresultat, ligesom større  

 investeringer finansieres via anlægsbevillinger på finansloven.  

 Virksomheden er forpligtet til at overholde det i finansloven anførte  

 nettotal, men indtægter og udgifter kan forøges eller reduceres  

 under forudsætning af bibeholdelse af nettotallet.
Blandt de  

 øvrige bevillingsregler er den væsentligste muligheden for  

 rederiet til inden for den gennemsnitlige omkostningsstigning i  

 finansåret at kunne foretage takstændringer uden  

 forelæggelse for Folketingets Finansudvalg.
Skibe og bygninger er Bornholmstrafikkens største  

 aktiver.
Skibene er de to nævnte konventionelle færger, mens  

 bygningerne er en kombineret administrations- og terminalbygning i  

 Rønne, en terminalbygning i København (inklusive kontor- og  

 lagerfaciliteter), et serviceværksted i Rønne primært til  

 servicering af hurtigfærgen samt yderligere en ejendom  

 (overnatningssted). Desuden har Bornholmstrafikken et antal mindre aktiver i  

 form af biler, maskiner og EDB-anlæg.
 Havnefaciliteterne tilhører som udgangspunkt  

 havnene, der står for eventuelle anlægsinvesteringer.  

 Bornholmstrafikken betaler havneafgift for at benytte havnene og har  

 påtaget sig betydelige, længerevarende forpligtelser over for  

 havnene i forbindelse med foretagelsen af havneinvesteringerne.
4. Rammerne for den samfundsbegrundede færgebetjening af  

 Bornholm Lovforslaget indebærer en to-leddet proces, der  

 består i, dels at statsvirksomheden Bornholmstrafikken etableres som  

 aktieselskab, dels at den samfundsbegrundede færgebetjening af Bornholm  

 udbydes.
Stiftelsen af aktieselskabet er forudsat at finde sted, inden  

 færgetrafikken udbydes.
Hvis stiftelsen ikke gennemføres inden  

 fristen for afgivelse af anmodning om prækvalifikation  

 (prækvalifikationsfristen), vil statsvirksomheden Bornholmstrafikken  

 deltage.
Såfremt statsvirksomheden i denne situation vinder udbuddet,  

 stiftes selskabet.
Hvis statsvirksomheden ikke vinder udbuddet, vil der  

 skulle tages stilling til statsvirksomhedens fremtid.
 Der er ikke på nuværende tidspunkt truffet  

 beslutning om, præcist hvornår Bornholmstrafikken A/S i givet  

 fald skal stiftes.
 Der har gennem nogen tid pågået et arbejde i  

 Bornholmstrafikken med at forbedre økonomistyringen og den  

 forretningsmæssige styring af virksomheden.
 Der er for det første gennemført en  

 ændring af sammensætningen af Bornholmstrafikkens styrelse,  

 således at denne består af personer med erhvervsmæssig  

 baggrund, herunder personer med kendskab til det lokale erhvervslivs  

 forhold.
 For det andet er der i forbindelse med implementering af  

 nye økonomistyringssystemer, booking- og lønstyringssystemer,  

 fortøjringssystemer m.v. gennemført en række  

 ændringer af forretningsgange og rutiner, som skal sikre en forbedring  

 af virksomhedens forretningsmæssige drift.
 Der er for det tredje igangsat et arbejde, som skal  

 gøre Bornholmstrafikken i stand til at aflægge regnskab fra og  

 med 2002 efter bestemmelserne i årsregnskabsloven for statslige  

 aktieselskaber, således at gennemskueligheden af og overblikket over  

 virksomhedens økonomi øges.
Statens muligheder for at yde støtte til overfarten  

 Rønne-Ystad har været genstand for forhandlinger med  

 Kommissionen.
Kommissionen har således rejst tvivl om, hvorvidt der  

 overhovedet kunne gives tilskud til driften af denne overfart, idet  

 Kommissionen fandt det tvivlsomt, om det ville være i overensstemmelse  

 med EU-reglerne, at en medlemsstat pålagde en færgeoverfart  

 mellem to medlemsstater forsyningspligt.
Efter forhandlinger har Kommissionen  

 accepteret, at Ystad-overfarten kan betragtes som samfundsbegrundet,  

 således at der vil kunne ydes tilskud til driften af denne overfart  

 efter forudgående udbud, såfremt den svenske regering ikke har  

 indvendinger.
Mukran-overfarten er ikke en samfundsbegrundet overfart.  

 Kommissionen har således anset det for udelukket, at der vil kunne  

 pålægges en forpligtelse til at drive denne overfart.
På  

 denne baggrund indgår overfarten Rønne-Mukran ikke i planerne  

 for udbud af den samfundsbegrundede færgebetjening af Bornholm.
 Udbuddet vil skulle gennemføres under overholdelse  

 af de EU-retlige regler, herunder navnlig ligebehandlingsprincippet.
 Finansudvalget vil få forelagt dels et aktstykke om  

 udbudsbetingelserne, dels et aktstykke om stiftelsen af Bornholmstrafikken i  

 aktieselskabsform.
5. Økonomiske og administrative konsekvenser for det  

 offentlige Lovforslaget vil ikke i sig selv have konsekvenser for  

 hverken staten eller den nye regionskommune på Bornholm.
Det forventes  

 dog, at udbuddet af den samfundsbegrundede færgebetjening af Bornholm  

 vil medføre reducerede driftsudgifter.
Regeringen vil lade en del af  

 de forventede besparelser i forbindelse med udbuddet tilgå Bornholm til  

 gavn for bornholmerne inden for rammerne af EU's  

 statsstøtteregler.
Det er i sagens natur muligt, at Bornholmstrafikken A/S  

 ikke vinder det kommende udbud af færgebetjeningen til og fra Bornholm.  

 Hvis selskabet ikke efterfølgende kan afhændes, vil der skulle  

 gennemføres en likvidation af selskabet.
Der henvises til bestemmelsen  

 i lovforslagets § 4 og bemærkningerne hertil.
Selskabet vil som aktieselskab skulle betale  

 lønsumsafgift i henhold til reglerne i lønsumsafgiftsloven  

 herom.
Bornholmstrafikken A/S vil således ikke kunne anses for en  

 offentlig virksomhed i lønsumsafgiftslovens forstand, selv om staten  

 ejer samtlige aktier i selskabet.
I administrativ henseende vil lovforslaget medføre,  

 at der sikres en klarere opgavefordeling mellem staten som trafikkøber  

 og ejer og rederiet som kommerciel virksomhed.
Lovforslaget vil endvidere  

 indebære, at den hidtidige statslige styring af virksomheden via de  

 årlige bevillingslove og de særlige styringsregler i lov om  

 Bornholmstrafikken afløses dels af en fremtidig statslig  

 kontraktsstyring som trafikkøber, dels af de almindelige regler i  

 selskabslovgivningen, som fremover vil regulere statens udøvelse af  

 ejerrollen som aktionær.
6. Økonomiske og administrative konsekvenser for  

 erhvervslivet Forslaget indebærer, at de samfundsbegrundede  

 overfarter til og fra Bornholm åbnes for konkurrence.
Lovforslaget har ikke været forelagt for  

 Økonomi- og Erhvervsministeriets Testpanel, idet det i samråd  

 med Erhvervs- og Selskabsstyrelsens Center for Administrative Lettelser er  

 vurderet, at det vil være unødigt byrdefuldt for virksomhederne  

 at deltage i en panelundersøgelse.
Dette skyldes, at lovforslaget ikke  

 vurderes at have væsentlige administrative konsekvenser for  

 erhvervslivet, da forslaget primært vedrører selskabsomdannelsen  

 for statsvirksomheden Bornholmstrafikken.
7. Regionale konsekvenser Stiftelsen af aktieselskabet vil ikke i sig selv  

 medføre konsekvenser for regionen.
En vurdering af lovforslagets  

 regionale konsekvenser vil afvente resultatet af udbuddet.
Regeringen vil,  

 som nævnt under afsnit 5, anvende en del af de forventede besparelser i  

 forbindelse med udbuddet til Bornholm til gavn for bornholmerne inden for  

 rammerne af EUs statsstøtteregler.
8. Miljømæssige konsekvenser Lovforslaget forventes ikke at have  

 miljømæssige konsekvenser.
9. Forholdet til EU-retten Etableringen af Bornholmstrafikken i aktieselskabsform  

 volder ikke i sig selv EU-retlige problemer.
I overensstemmelse med det  

 såkaldte markedsøkonomiske investorprincip vil det i forbindelse  

 med stiftelsen blive påset, at den kapital, der indskydes i  

 Bornholmstrafikken A/S, ikke overstiger, hvad der er forretningsmæssigt  

 begrundet.
Staten må nemlig som ejer af aktieselskabet som udgangspunkt  

 ikke agere på en sådan måde, at statsmidler benyttes til at  

 give selskabet en ikke forretningsmæssigt begrundet fordel i forhold  

 til dets konkurrenter.
 Der vil i forbindelse med forelæggelsen for  

 Folketingets Finansudvalg blive redegjort for selskabets økonomiske  

 grundlag og dermed også for overholdelsen af det ovenfor nævnte  

 markedsøkonomiske investorprincip.
 Udbud af samfundsbegrundede overfarter til og fra Bornholm  

 er i overensstemmelse med et ønske fremsat af Kommissionen.
 Udbuddet gennemføres under overholdelse af de  

 EU-retlige regler om udbud og statsstøtte.
 I perioden indtil den vindende tilbudsgiver har overtaget  

 driften af de samfundsbegrundede overfarter, vil trafikministeren uden  

 afholdelse af udbud skulle sikre, at den samfundsbegrundede  

 færgebetjening videreføres.
Afhængigt af tidspunktet for stiftelsen af  

 Bornholmstrafikken i aktieselskabsform vil driften af de samfundsbegrundede  

 overfarter i en kortere eller længere overgangsperiode kunne blive  

 varetaget af Bornholmstrafikken A/S i henhold til aftale med  

 Trafikministeriet.
Det vil blive undersøgt, hvorvidt der efter  

 statsstøttereglerne er behov for til Kommissionen at notificere det  

 tilskud, der i givet fald vil blive ydet til Bornholmstrafikken A/S i henhold  

 til en sådan aftale.
Endelig bemærkes, at selskabet i medfør af  

 lovforslagets § 4, stk. 2, skal afhændes eller likvideres,  

 såfremt det ikke vinder det første gennemførte udbud af  

 de samfundsbegrundede overfarter.
Såfremt der skal ske en likvidation  

 af selskabet, forudsættes dette i givet fald at ske ved en solvent  

 likvidation.
Det vil blive drøftet med Kommissionen, hvorledes dette  

 vil være muligt inden for rammerne af EU's  

 statsstøtteregler.
 10. Hørte organisationer m.v.
 Lovforslaget er sendt i høring hos de i bilag 1  

 nævnte organisationer m.v.
Samlet vurdering af lovforslagets  

 konsekvenser Positive konsekvenser/  

 mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Forventelig mindre udgifter efter udbud.
 Virksomheden kan blive afviklet, hvilket kan medføre  

 afviklingsomkostninger.
Administrative konsekvenser for stat, kommuner og  

 amtskommuner Klarere opgavefordeling mellem staten som trafikkøber  

 og rederiet som kommerciel virksomhed.
Klarere adskillelse mellem statens  

 opgaver som trafikkøber og ejer.
Ingen Økonomiske konsekvenser for erhvervslivet De samfundsbegrundede overfarter til og fra Bornholm  

 åbnes for konkurrence.
Ingen Administrative konsekvenser for erhvervslivet Ingen Ingen Administrative konsekvenser for borgerne Ingen Ingen Forholdet til EU-retten Det vil blive drøftet med Europa-Kommissionen,  

 hvorledes det vil være muligt inden for rammerne af EU's  

 statsstøtteregler at sikre, at der gennemføres en solvent  

 likvidation af Bornholmstrafikken A/S, såfremt selskabet ikke vinder  

 det første gennemførte udbud af de samfundsbegrundede  

 overfarter.
Der henvises i øvrigt til afsnit 9 i de almindelige  

 bemærkninger.
Bemærkninger til lovforslagets  

 enkelte bestemmelser Til § 1 Det foreslås i stk. 1, at trafikministeren  

 bemyndiges til at stifte et aktieselskab, hvori alle aktierne ved stiftelsen  

 ejes af staten.
Forud for stiftelsen af selskabet forelægges et udkast  

 til åbningsbalance samt en redegørelse for selskabets  

 økonomiske grundlag for Folketingets Finansudvalg til godkendelse.  

 Selskabets aktiekapital og størrelsen og sammensætningen af  

 selskabets egenkapital vil fremgå heraf.
Det vil i den forbindelse  

 også fremgå, hvilke dele af virksomheden med tilhørende  

 aktiver og passiver samt rettigheder og forpligtelser i statsvirksomheden  

 Bornholmstrafikken, der ved stiftelsen overtages af selskabet.
Samtidig vil  

 der i givet fald blive redegjort for håndteringen af de aktiver og  

 passiver samt rettigheder og forpligtelser i statsvirksomheden, som ikke  

 indskydes i selskabet.
Ved forelæggelsen for Folketingets Finansudvalg  

 vil der ligeledes blive redegjort for, hvorledes der er søgt  

 tilvejebragt sikkerhed for, at der vil kunne gennemføres en solvent  

 likvidation.
Der vil kun blive søgt tilvejebragt sikkerhed for solvent  

 likvidation for det tilfælde, selskabet ikke vinder det første  

 gennemførte udbud af de samfundsbegrundede overfarter, og der ikke  

 sker en afhændelse af selskabet, jf. lovforslagets § 4, stk. 2, og  

 bemærkningerne hertil.
 Selskabets navn skal ved stiftelsen være  

 Bornholmstrafikken A/S, men navnet kan efterfølgende ændres i  

 overensstemmelse med de almindelige regler herom i selskabslovgivningen.
 Selskabets formål er efter bestemmelsen i  

 stk. 2 at drive rederivirksomhed og anden virksomhed, som har en  

 forretningsmæssig sammenhæng hermed.
Det følger af bestemmelsen i stk. 3, at  

 Bornholmstrafikken A/S skal virke på samme grundlag som private  

 rederivirksomheder.
Selskabet vil skulle drives på et  

 forretningsmæssigt grundlag.
Selskabet vil således som andre  

 selskaber kunne drive virksomhed i helt eller delvist ejede datterselskaber  

 og vil kunne indgå forskellige former for samarbejde med andre  

 virksomheder.
Selskabet vil kunne drive virksomhed under andre navne og  

 erhverve ejerandele i andre virksomheder, herunder i udlandet.
Selskabet vil  

 endvidere både i national og international sammenhæng kunne  

 indgå samarbejdsaftaler, alliancer og lignende i forbindelse med  

 udøvelsen af sin virksomhed.
 For selskabet vil gælde lovgivningen om  

 aktieselskaber med de fravigelser, der følger af denne lov, hvilket  

 bl.a. har betydning for indtræden og valg af medarbejdervalgte  

 bestyrelsesmedlemmer i selskabet, jf. lovforslagets § 7.
Antallet af bestyrelsesmedlemmer fastsættes i  

 selskabets vedtægter, og bestyrelsen vælges, bortset fra  

 medarbejdervalgte medlemmer, af generalforsamlingen.
Bestyrelsen skal  

 sammensættes af personer med forretningsmæssig og  

 ledelsesmæssig ekspertise samt indsigt i samfunds- og  

 erhvervsforhold.
Der er ikke på nuværende tidspunkt truffet  

 beslutning om, præcist hvornår Bornholmstrafikken A/S i givet  

 fald skal stiftes, men der stiles mod, at stiftelsen finder sted, inden  

 færgetrafikken udbydes.
Der henvises herved til de almindelige  

 bemærkninger, afsnit 4.
 Bestemmelsen i stk. 4 giver hjemmel til, at  

 stiftelsen i regnskabs- og skattemæssig henseende kan ske med  

 tilbagevirkende kraft til den 1. januar i stiftelsesåret.
Til § 2 Efter bestemmelsen overtager Bornholmstrafikken A/S ved  

 stiftelsen samtlige rettigheder og forpligtelser vedrørende den del af  

 virksomheden med tilhørende aktiver og passiver i statsvirksomheden  

 Bornholmstrafikken, som ved stiftelsen indskydes i selskabet.
Bornholmstrafikken A/S skal således fuldt ud  

 respektere alle vilkår i kontrakter, overenskomster, lejeaftaler m.v.,  

 som er indgået af statsvirksomheden Bornholmstrafikken  

 vedrørende den indskudte virksomhed.
Bornholmstrafikken A/S  

 indtræder endvidere i alle statsvirksomheden Bornholmstrafikkens  

 rettigheder vedrørende den indskudte virksomhed.
Debitorskiftet indebærer, at selskabet skal opfylde  

 de forpligtelser, som selskabet overtager fra statsvirksomheden  

 Bornholmstrafikken.
Opfylder selskabet imidlertid   mod forventning   ikke de  

 forpligtelser, som overtages fra statsvirksomheden, og kan kreditorerne ikke  

 opnå fyldestgørelse for deres krav i selskabets formue, vil  

 staten i denne situation ikke være frigjort for sine forpligtelser,  

 medmindre kreditorerne efter almindelige formueretlige regler i det hele  

 må anses at have accepteret alene at holde sig til selskabet som ny  

 medkontrahent (debitor). Bornholmstrafikken A/S indtræder desuden i  

 rettigheder og pligter i forhold til personalet, jf. lovforslagets § 3  

 og bemærkningerne hertil.
 I forbindelse med debitorskiftet fra statsvirksomheden  

 Bornholmstrafikken til Bornholmstrafikken A/S kan det blive aktuelt at  

 gennemføre visse kontraktsændringer efter aftale med  

 kontraktsparterne.
 Der henvises i øvrigt til bemærkningerne til  

 § 1.
Efter stk. 2 kan tinglysning og anden registrering  

 ske på grundlag af denne lov.
Bestemmelsen er ikke til hinder for, at  

 selskabet   hvis selskabet vurderer det hensigtsmæssigt   foretager  

 registrering af skibe i udlandet i henhold til de regler, som er  

 gældende herfor.
Til § 3 Lov om lønmodtageres retsstilling ved  

 virksomhedsoverdragelse, jf. lovbekendtgørelse nr. 710 af 20. august  

 2002, finder ikke anvendelse på søgående skibe, jf. lovens  

 § 1, stk. 2.
Lovforslaget indebærer, at  

 virksomhedsoverdragelsesloven finder anvendelse for alle lønmodtagere  

 i statsvirksomheden Bornholmstrafikken på tidspunktet for selskabets  

 stiftelse.
Virksomhedsoverdragelsesloven finder således også  

 anvendelse for de lønmodtagere i statsvirksomheden, der ved  

 Bornholmstrafikken A/S' overtagelse af færgedriften gør tjeneste  

 på færgerne, uanset om disse er Bornholmstrafikkens egne  

 færger eller chartrede færger.
 I tilslutning hertil gælder bestemmelsen i  

 sømandslovens (lovbekendtgørelse nr. 766 af 19. september 1995  

 med senere ændringer) § 14, stk. 2, hvorefter en  

 sømand kan kræve afsked, hvis skibet overtages af en anden dansk  

 reder, og sømanden på forespørgsel af skibsføreren  

 snarest meddeler, at han ikke ønsker at fortsætte  

 tjenesteforholdet hos den nye reder.
Til § 4 I henhold til bestemmelsen i stk. 1 bemyndiges  

 trafikministeren til at sælge aktierne i det stiftede selskab.  

 Bestemmelsen giver ministeren mulighed for, hvis dette måtte blive  

 aktuelt, at sælge aktierne eller dele heraf uden en forudgående  

 lovændring, men efter forelæggelse for de bevilgende myndigheder.  

 Tilsvarende vil der kunne gennemføres en fusion med andre selskaber  

 mod vederlæggelse i aktier.
I forbindelse med et eventuelt salg gives der mulighed for  

 at tegne medarbejderaktier, herunder til favørkurs, til de af  

 selskabet ansatte medarbejdere.
Baggrunden herfor er ønsket om at  

 understøtte medarbejdernes tilknytning til virksomheden.
Afhængigt af tidspunktet for stiftelsen af  

 Bornholmstrafikken A/S og tidspunktet for den vindende tilbudsgivers  

 overtagelse af den samfundsbegrundede færgebetjening, vil driften af  

 disse ruter i en kortere eller længere overgangsperiode kunne blive  

 varetaget af Bornholmstrafikken A/S i henhold til aftale med  

 Trafikministeriet.
Da selskabet skal drives på forretningsmæssigt  

 grundlag, må den aftale, der skal gælde for en sådan  

 overgangsperiode, ikke indebære, at selskabet får et  

 driftstilskud, der er højere end de nødvendige meromkostninger,  

 der er forbundet med varetagelsen af de samfundsbegrundede overfarter i  

 overgangsperioden.
 Hvis selskabet ikke vinder udbuddet, vil dets  

 forretningsgrundlag forsvinde, og selskabet vil derfor i overensstemmelse med  

 den foreslåede bestemmelse i stk. 2 skulle afhændes eller  

 likvideres.
 Da selskabet ikke vil have nogen fortrinsstilling i  

 forbindelse med udbuddet, er der en reel risiko for, at selskabet vil skulle  

 afhændes eller likvideres forholdsvis kort tid efter stiftelsen.
Såfremt selskabet skal være i stand til at  

 kunne agere på et sædvanligt forretningsmæssigt grundlag i  

 den omhandlede overgangsperiode, forudsætter det, at selskabets  

 medkontrahenter har en forventning om, at de ikke som følge af  

 selskabets særlige situation udsætter sig for en unormalt stor  

 forretningsmæssig risiko.
Målet er derfor at sikre, at der,  

 såfremt selskabet ikke kan afhændes, vil kunne gennemføres  

 en solvent likvidation.
 Det vil blive drøftet med Kommissionen, hvorledes  

 det inden for rammerne af EU's statsstøtteregler vil være muligt  

 at nå dette mål.
Der vil blive redegjort for resultatet af disse  

 drøftelser i forbindelse med forelæggelsen for Folketingets  

 Finansudvalg forud for selskabets stiftelse, jf. lovforslagets § 1 og  

 bemærkningerne hertil.
Det vil også skulle fremgå af den  

 redegørelse for selskabets økonomiske grundlag, som vil blive  

 forelagt for udvalget, hvorledes der er søgt tilvejebragt sikkerhed  

 for, at der i tilfælde af likvidation vil kunne gennemføres en  

 solvent likvidation.
Til § 5 Det foreslås, at tidspunktet for lovens  

 ikrafttræden fastsættes af trafikministeren.
Herved opnås,  

 at de nødvendige forudsætninger for og forberedelser i  

 forbindelse med stiftelsen kan gennemføres, inden lov om  

 Bornholmstrafikken ophæves.
Med bestemmelsen om, at ministeren kan  

 sætte de enkelte bestemmelser i kraft på forskellige tidspunkter  

 opnås, at bemyndigelsen til at oprette selskabet m.v. kan træde i  

 kraft, når forudsætningerne for stiftelsen er opfyldt, herunder  

 udarbejdelse af åbningsbalance.
Samtidig sikres det, at lov om  

 Bornholmstrafikken opretholdes indtil det tidspunkt, hvor stiftelsen rent  

 faktisk kan finde sted.
Til § 6 Bestemmelsen i stk. 1 indebærer, at  

 statsvirksomheden Bornholmstrafikken ophører.
 I stk. 2 foreslås, at lov nr. 258 af 6. juni  

 1985 om tjenestemandsansættelser ved Bornholmstrafikken ophæves.  

 Der vil ikke være behov for loven, efter at selskabet er stiftet.
Til § 7 Det foreslås i stk. 1, at de medlemmer af  

 styrelsen i statsvirksomheden Bornholmstrafikken, som er beskikket efter  

 indstilling fra personalerepræsentanterne i virksomhedens  

 samarbejdsudvalg, indtræder i bestyrelsen i aktieselskabet ved  

 stiftelsen heraf.
Herved sikres, at medarbejderne er repræsenteret i  

 selskabets bestyrelse allerede fra stiftelsen og ikke først fra det  

 tidspunkt, hvor der har fundet valg sted.
Medarbejdernes valg til bestyrelsen  

 skal finde sted senest seks måneder efter stiftelsen af selskabet.
Bestemmelsen i stk. 2 indebærer en fravigelse  

 af aktieselskabslovens § 49, stk. 2, 3. pkt., og § 49,  

 stk. 3, 1. pkt., hvorefter medarbejderne først har krav på  

 valg af medarbejderrepræsentanter til bestyrelsen i selskaber efter tre  

 år.
Ligeledes foreslås det, at der i forbindelse med det  

 første valg efter selskabets stiftelse sker en fravigelse af kravet i  

 aktieselskabslovens § 49, stk. 7, om at de bestyrelsesmedlemmer,  

 der vælges af medarbejderne, udpeges blandt de medarbejdere, der hele  

 sidste år før valget har været ansat i selskabet.
Til § 8 Bornholmstrafikken A/S vil som aktieselskab ikke  

 være omfattet af statens selvforsikring.
Så hurtigt som muligt  

 efter stiftelsen vil selskabet derfor i henhold til bestemmelsens 1. pkt.  

 skulle etablere den nødvendige forsikringsdækning i form af  

 såvel lovpligtige forsikringer, som andre forsikringer, f.eks.  

 tingsskadeforsikring af selskabets aktivmasse m.v.
 I forbindelse med forelæggelsen for Folketingets  

 Finansudvalg af udkastet til selskabets åbningsbalance og  

 økonomiske grundlag, jf. bestemmelsen i § 1 og  

 bemærkningerne hertil, vil der blive foretaget en nærmere  

 beskrivelse og afgrænsning af den nødvendige  

 forsikringsdæknings omfang og de forventede forsikringsudgifter for  

 selskabet.
Bestemmelsens 2. pkt. indebærer, at selskabet vil  

 være omfattet af statens selvforsikring, indtil der er etableret anden  

 forsikringsdækning.
Selskabet skal etablere den samlede  

 forsikringsdækning så hurtigt som muligt.
Der vil eventuelt kunne  

 blive tale om, at ikke alle nødvendige forsikringer kan tegnes  

 samtidig.
 Med henblik på at sikre, at selskabet ikke ved den  

 midlertidige selvforsikringsordning opnår en økonomisk fordel i  

 forhold til konkurrerende virksomheder, vil der i forbindelse med  

 fastlæggelsen af selskabets økonomiske grundlag ved stiftelsen  

 blive taget højde for, at selskabet i en kortere periode ikke vil  

 skulle betale forsikringspræmier.
Til § 9 Bestemmelsen medfører, at trafikministeren skal  

 sikre den samfundsbegrundede færgebetjening med passagerer, post og  

 gods til og fra Bornholm.
Færgebetjeningen skal udbydes, men  

 trafikministeren skal sikre, at de samfundsbegrundede overfarter opretholdes  

 i perioden, indtil den vindende tilbudsgiver overtager driften.
Som beskrevet i de almindelige bemærkninger vil det  

 afhængigt af tidspunktet for stiftelsen af Bornholmstrafikken A/S  

 være muligt, at driften i denne overgangsperiode skal varetages af  

 selskabet i henhold til aftale herom med Trafikministeriet.
En sådan  

 aftale vil skulle udformes på en sådan måde, at selskabet  

 kun får mulighed for at få dækket de nødvendige  

 meromkostninger, der for selskabet vil være forbundet med varetagelsen  

 af de samfundsbegrundede overfarter.
