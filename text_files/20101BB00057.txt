Fremsat den 12. januar 2011 af Anne Grete Holmsgaard (SF), Ole Hækkerup (S), Margrethe Vestager (RV) og Per Clausen (EL) Forslag til folketingsbeslutning om nedsættelse af diskonteringsrenten til brug ved vurdering af rentabiliteten i klima- og energiprojekter Folketinget pålægger regeringen at nedsætte diskonteringsrenten, som anvendes i samfundsøkonomiske konsekvensvurderinger af klima- og energiprojekter.
Nedsættelsen iværksættes umiddelbart.
Bemærkninger til forslaget Diskonteringsrenten er den rente, som anvendes ved samfundsøkonomiske vurderinger af f.eks. klima- eller energiinvesteringer.
Den bruges også, når der skal tages stilling til, om en kommune må skifte f.eks. naturgas ud med vedvarende energi, hvilket bliver bremset med en for høj diskonteringsrente.
Renten, der er politisk fastsat, har siden 1999 været fastlagt til 6 pct., hvilket er urimelig højt og betydelig højere end niveauet i en række af vores nabolande.
Forslagsstillerne vurderer, at diskonteringsrenten bør ligge på et niveau omkring 3-3,5 pct., jf. nedenfor om vismændenes anbefalinger, Europa-Kommissionen og omkringliggende lande.
Finansministeriet bruger i dag en diskonteringsrente på 6 pct.
Diskonteringsrenten bruges ensidigt til vurdering af alle statens investeringer, hvilke ifølge Finansministeriet overvejende består af initiativer med en tidshorisont på 30-40 år.
Ved klima- og energitiltag er tidshorisonten imidlertid en anden, i og med at fordelene af de tiltag, som gøres nu, først viser sig efter en årrække, hvor de så til gengæld er vedvarende (se svar på Finansudvalgets spørgsmål 30 af 26. november 2008, jf.
FIU (2008-09) alm. del  svar på § 7 spm. 30).
 Jo højere rente man anvender, jo mindre betydning tillægger man det, der sker om nogle årtier, og afbøjede klimaforandringer, som er en af de primære gevinster ved klimatiltag, vil først kunne ses om mange år.
En rente på 6 pct. betyder, at den nytte, vi i år 30 får af et tiltag, vi udfører i dag, justeres ned til under 1/10 af det pålydende beløb.
Det betyder så, at hvis vi sætter en vindmøllepark op i dag, vil 1 t CO2, vi sparer fra i dag og fremefter, om 30 år kun tælle, som hvis vi havde sparet 0,1 t CO2.
 De økonomiske vismænd anbefaler en diskonteringsrente på 3 pct., og Europa-Kommissionen anbefaler, at de gamle EU-lande, dvs. herunder Danmark, anvender 2,8-4,1 pct. på visse projekter (EUs social- og samhørighedsfonde). I Sverige, Norge og Frankrig anvendes en diskonteringsrente på 4 pct., mens Tyskland bruger 2,9 pct.  I Storbritannien anvendes en rente på 3,5 pct., som nedsættes efter år 30. I Sternrapporten anbefales en diskonteringsrente helt ned til 1,4 pct.
Regeringens egen klimakommission har også valgt at se bort fra Finansministeriets anbefaling og anvendt 5 pct. i stedet for.
Klimakommissionen har desuden gennemført følsomhedsberegninger med 3 pct., men ikke med f.eks. 9 pct., som ville være naturligt, hvis kommissionen anså 6 pct. som det rigtige niveau.
I 2008 lovede daværende finansminister Lars Løkke Rasmussen, at Finansministeriet i starten 2009 ville have en ny anbefaling til diskonteringsrenten klar (se svar på Finansudvalgets spørgsmål 28 af 26. november 2008, jf.
FIU (2008-09) alm. del  svar på § 7 spm. 28). Den daværende finansminister erkendte det uhensigtsmæssige i at have en høj diskonteringsrente og noterede, at en række lande siden 1999 har anbefalet diskonteringsrenter, der er lavere end de 6 pct., hvilket ville indgå i Finansministeriets overvejelser.
 Da Folketinget endnu ikke havde set omtalte revurdering, indkaldte Det Energipolitiske Udvalg til samråd den 6. maj 2010. Her berettede klima- og energiministeren om, at Finansministeriet har igangsat et arbejde om opdatering af vejledningen i samfundsøkonomiske analyser, herunder anbefaling om diskonteringsrenten, og at Klima- og Energiministeriet deltager i en følgegruppe om opdatering.
Senest svarede finansministeren på Finansudvalgets spørgsmål 264 af 30. august 2010, at arbejdet med revideringen »forventes afsluttet i løbet af efteråret«, jf.
FIU (2009-10) alm. del  svar på § 7 spm. 264.
Men der er stadig intet sket.
Derfor fremsættes dette beslutningsforslag.
Tidsfristen (umiddelbar gennemførelse) er sat for at sikre, at forhandlingerne om den kommende energiaftale baseres på en lavere og mere rimelig diskonteringsrente.
Det er ikke rimeligt, at udmeldingen af en lavere diskonteringsrente afventer alle mulige andre ændringer af nævnte vejledning. Ændring af renten kræver ikke andet end et kortfattet ændringsblad til vejledningen.
Skriftlig fremsættelse Anne Grete Holmsgaard (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af diskonteringsrenten til brug ved vurdering af rentabiliteten i klima- og energiprojekter.
(Beslutningsforslag nr.
B 57) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
