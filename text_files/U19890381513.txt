En børnehaveleder blev valgt til en lønnet stilling som tillidsmand og  

 fagretlig sekretær i BUPL's Fynsafdeling og ansøgte om orlov i 1 år, hvilket  

 blev afslået af kommunen.
Efter forhandling mellem fagforbundet og kommunen  

 fastholdt kommunen afslaget, hvorefter børnehavelederen opsagde sin stilling,  

 og fagforbundet iværksatte blokade mod den således ledigblevne stilling.  

 Blokaden blev senere ophævet, men derefter atter iværksat efter at kommunen  

 fastholdt ikke at ville imødekomme orlovsansøgningen.
Herefter blev blokaden  

 indbragt for Arbejdsretten.
I svarskriftet erkendte fagforbundet, at blokaden  

 var overenskomststridig, og blokaden blev samtidig endeligt ophævet.
Arbejdsretten fandt ikke grundlag for at anfægte kommunens skøn,  

 hvorefter det ikke var foreneligt med tjenestens tarv at bevilge orlov, og  

 kommunens nægtelse af at bevilge orlov kunne derfor ikke anses som en  

 organisationsfjendtlig handling.
Der fandtes herefter ikke grundlag for  

 bodsbortfald eller idømmelse af en mild bod.
BUPL og forbundets Fynsafdeling  

 idømtes hver en bod på 25.000 kr.
Dommere: Ole Espersen, Pontoppidan (retsformand), Sarroe, Sløk,  

 Sven F.
Thomsen, Thorning og Westergaard.
 Under denne sag har Kommunernes Landsforening for Haarby Kommune indklaget  

 Funktionærernes og Tjenestemændenes Fællesråd for Børne- og  

 Ungdomspædagogernes Landsforbund for Arbejdsretten i anledning af en af  

 indklagede iværksat blokade af stillingen som leder af Haarby børnehave.
 Klagerne har påstået det indklagede forbund og den indklagede afdeling  

 ikendt en efter Arbejdsrettens skøn fastsat bod.
 Indklagede, der erkender, at blokaden var overenskomststridig, har påstået  

 fritagelse for betaling af bod, subsidiært at der alene ikendes en mild bod.
 Sagens nærmere omstændigheder er følgende:
I oktober 1988 søgte  Svend Asmuss, som var leder af Haarby børnehave,  

 orlov i 1 år fra 1. januar 1989 i anledning af, at han var valgt til en  

 lønnet stilling som tillidsmand/faglig sekretær i Børne- og  

 Ungdomspædagogernes Landsforbunds Fyns-afdeling.
Ved skrivelse af 22. oktober  

 1988 afslog kommunen at imødekomme ansøgningen.
Det hedder i skrivelsen:  

 »..........
 Det kan i anledning heraf meddeles, at økonomiudvalget den 17. oktober  

 1988, ud fra en helhedsvurdering af sagen, ikke fandt grundlag for at  

 imødekomme ansøgningen.
 Udvalget har ved denne beslutning bl.a. vurderet de generelle  

 personalepolitiske aspekter i sagen, ligesom man har lagt vægt på en holdning  

 om at ledelsesfunktionen i en børnehave så vidt muligt bør undergives så stor  

 kontinuitet som overhovedet muligt, i hvilken forbindelse bemærkes at sidste  

 lederskifte fandt sted for mindre end 1 år siden.
Med henvisning til ovenstående bedes det snarest oplyst om du ønsker at  

 bibeholde din stilling som leder af børnehaven, idet man i modsat fald  

 påregner at modtage din anmodning om at fratræde stillingen.« Overenskomsten mellem Kommunernes Landsforening og Børne- og  

 Ungdomspædagogernes Landsforbund indeholder i § 16 følgende regler om  

 tjenestefrihed:
 »Der kan gives pædagoger omfattet af denne overenskomst adgang til  

 ekstraordinær tjenestefrihed uden løn i tilfælde, hvor det er foreneligt med  

 tjenestens tarv.
Tjenestefrihed kan gives i indtil 3 år.
I de tilfælde, hvor der er meddelt  

 tjenestefrihed uden løn, er det ansættelsesmyndighedens ansvar, at der er en  

 stilling ledig til den pågældende ved tjenestefrihedens ophør.« Børne- og Ungdomspædagogernes Landsforbund fandt, at afslaget på orlov  

 savnede saglig begrundelse.
I den anledning blev der den 30. november 1988  

 afholdt et møde mellem repræsentanter for kommunen og Børne- og  

 Ungdomspædagogernes Landsforbund.
I referatet fra mødet anføres:
 »Forhandling om afslag på anmodning om 1 års orlov (tjenestefrihed  

 uden løn) for ikke-reglementansat leder  Svend Asmuss, Haarby børnehave.
 Forhandlingen er begæret af BUPL, idet forbundet er af den opfattelse, at  

 der ingen saglig begrundelse er for afslaget, idet BUPL mener at  

 institutionens ledelse på fuld forsvarlig vis kan bestrides af  

 stedfortræderen.
 BUPL mener derfor at Haarby kommunes afgørelse alene er betinget af, at  

 årsagen til ansøgningen om orlov skyldes organisationsarbejde.
 Haarby kommune opfatter alene sagen i forhold til en ansøgning om  

 tjenestefrihed uden løn i h.t. overenskomstens § 16, og finder derfor den  

 trufne beslutning i overensstemmelse med gældende regler.
 Som følge heraf må man henholde sig til den korrespondance som kommunen  

 har afsendt til hhv.  Svend Asmuss og BUPL.
Det kunne herefter konstateres at parterne ikke kunne opnå enighed.« Svend Asmuss opsagde herefter sin stilling til fratræden 1. januar 1989.
 Børne- og Ungdomspædagogernes Landsforbund, Fyns Amt, iværksatte blokade  

 mod stillingen ved sålydende skrivelse af 7. december 1988.
 »BUPL Fyns Amt har med omgående virkning iværksat blokade mod  

 lederstillingen i Hårby børnehave i Hårby kommune.
 Blokaden betyder, at ingen medlemmer af BUPL må søge stillingen som leder  

 af Hårby børnehave, lige som der ikke må anvises ledige medlemmer via  

 arbejdsformidlingen.
Baggrunden for blokaden er, at Hårby kommune har afslået en ansøgning om 1  

 års orlov fra lederen af Hårby børnehave.
Begrundelsen for lederens  

 orlovsansøgning er, at han er blevet valgt som lønnet tillidsmand i BUPL Fyns  

 Amt for perioden 1.1.89 - 31.12.89.
Det er BUPLs opfattelse, at der ingen saglig begrundelse er for afslaget,  

 idet institutionens ledelse på fuldt forsvarlig vis ville kunne varetages af  

 institutionens stedfortræder i orlovsperioden.
BUPL mener derfor, at Hårby  

 kommunes afslag alene er betinget af, at årsagen til ansøgningen er  

 organisationsarbejde, hvorfor BUPL betragter afslaget som et forsøg på at  

 lægge hindringer i vejen for organisationens arbejde.
 Som følge af afslaget på orlovsansøgningen har lederen været nødsaget til  

 - under protest - at opsige sin stilling for at kunne tiltræde arbejdet som  

 lønnet tillidsmand i BUPL Fyns Amt.
Blokaden løber indtil Hårby kommune accepterer, at opsigelsen trækkes  

 tilbage, og at der bevilges orlov.« Sagen blev behandlet på et mæglingsmøde i Kommunernes Landsforening den  

 11. januar 1989. I mødereferatet hedder det:
»Mæglingsmøde vedr.
Haarby kommunes afslag på orlovsansøgning fra en  

 leder af Haarby børnehave.
 Repræsentanter fra FTF, BUPL og Kommunernes Landsforening.
 Parterne drøftede Haarby kommunes afslag på en orlovsansøgning fra en  

 leder af Haarby børnehave.
 Ved denne drøftelse enedes parterne om at suspendere mødet og genoptage  

 det i Haarby kommune den 27. januar 1989, kl. 11.00.
 Samtidig tilkendegav FTFs og BUPLs repræsentanter, at den af BUPL, Fyns  

 amt, iværksatte blokade er ophævet, og at den i sædvanlig form vil blive  

 annonceret ophævet.
Parterne var samtidig enige om, at den ledige lederstilling ikke vil blive  

 annonceret eller besat før mødet den 27. januar d.å. i Haarby har været  

 afholdt.
Endvidere var parterne enige om, at mødet i Haarby i givet fald  

 betragtes som fællesmøde.« Mødet den 27. januar 1989 førte ikke til enighed.
Det anføres i  

 mødereferatet:
 »I fortsættelse af møde den 11. januar d.å. drøftede parterne  

 økonomiudvalgets afslag på en orlovsansøgning fra en leder af Haarby  

 børnehave.
 Ved denne drøftelse tilkendegav Haarby kommunes repræsentanter, at man  

 ikke fandt fornødent grundlag for at ændre det tidligere givne afslag på  

 orlovsansøgning til en leder af Haarby børnehave.
 BUPL finder, at Haarby kommune og Kommunernes Landsforening ved ikke at  

 imødekomme  Svend Asmuss« orlovsansøgning forsøger at lægge  

 organisationen hindringer i vejen for at kunne virke.
 BUPL finder dette stridende mod hovedaftalens og overenskomstens  

 forudsætninger, samt den kutyme som er indenfor området.
BUPL tager forbehold for via sin hovedorganisation at indbringe sagen for  

 Arbejdsretten.' Blokade blev herefter på ny iværksat ved skrivelse af 30. januar 1989, der  

 var enslydende med skrivelsen af 7. december 1988.
 Begge blokader blev bekendtgjort i bladet »Børn og Unge«.
 Ved klageskrift af 8. februar 1989 indbragte klagerne sagen for  

 Arbejdsretten med påstand om, at blokaden blev kendt ulovlig, og at BUPL og  

 dettes Fyns-afdeling blev pålagt bod.
I svarskrift af 23. februar 1989 erkendte indklagede, at blokaden var  

 overenskomststridig.
Blokaden blev herefter hævet.
Det er oplyst, at Haarby børnehave har plads til 66 børn.
Børnehaven er  

 normeret med 1 leder, 1 stedfortræder, 2,6 fuldtidsansatte børnepædagoger og  

 5 pædagogmedhjælpere.
Sekretær i Børne- og Ungdomspædagogernes Landsforbund Peter Kempf har  

 under domsforhandlingen som vidne forklaret, at det er helt sædvanligt, at  

 børnehaveledere bliver valgt til faglige poster, herunder til stillinger som  

 lønnet faglig sekretær.
De fleste opsiger straks deres hidtidige stillinger,  

 men det sker ikke sjældent, at de pågældende begynder med at søge orlov.
Han  

 har aldrig været ude for, at orlov ikke er blevet bevilget.
I det  

 foreliggende tilfælde var det forbundets opfattelse, at der ikke var nogen  

 driftsmæssig begrundelse for kommunens afslag.
Der var en meget rutineret  

 stedfortræder, som uden vanskelighed kunne have beklædt lederstillingen, og  

 såvel medarbejdere som forældre gik ind for, at  Svend Asmuss fik bevilget  

 orlov.
Orlov er meget brugt inden for BUPLs område, ikke mindst i forbindelse  

 med deltagelse i årskurser eller i prøveperioder i forbindelse med  

 stillingsskift.
Til støtte for påstanden har klagerne anført, at der ikke er noget  

 grundlag for, at den erkendt overenskomststridige blokade ikke skulle medføre  

 ikendelse af bod.
Afslaget på ansøgningen om orlov var motiveret med, at der  

 for nylig havde været lederskifte i børnehaven, og at det derfor ville være  

 uheldigt, at der på ny skete udskiftning på lederposten.
Der er ikke basis  

 for at tilsidesætte kommunens skøn over, at meddelelse af orlov ikke var  

 foreneligt med tjenestens tarv, jf. overenskomstens § 16, stk. 1. Der er  

 følgelig heller ikke holdepunkter for indklagedes påstand om, at afslaget var  

 udtryk for en organisationsfjendtlig handling.
Hvis Børne- og  

 Ungdomspædagogernes Landsforbund ville have fulgt denne opfattelse op, kunne  

 man have foranlediget spørgsmålet undergivet fagretlig behandling, hvilket  

 ikke er sket.
 Det er en skærpende omstændighed, at blokaden blev iværksat og  

 bekendtgjort 2 gange.
Til støtte for påstanden om bodsfritagelse har indklagede anført, at der  

 er fast praksis for, at orlovsansøgninger imødekommes.
Dette gælder også,  

 hvis der som her er tale om børnehaveledere, der søger om orlov i forbindelse  

 med varetagelse af faglige opgaver.
Der var i det foreliggende tilfælde ingen  

 saglig begrundelse for afslaget.
Stedfortræderen var fuldt kvalificeret til  

 at varetage lederfunktionen, og der var fuld tilslutning til  

 orlovsansøgningen fra medarbejdere og forældre.
Under disse omstændigheder må  

 kommunens afslag reelt anses som udtryk for, at man har søgt at lægge  

 hindringer i vejen for Børne- og Ungdomspædagogernes Landsforbunds faglige  

 virksomhed, hvilket er i strid med Hovedaftalens § 1. Blokaden var en  

 forståelig reaktion på kommunens urimelig handlemåde og bør derfor ikke  

 medføre bodsansvar.
I hvert fald bør der kun blive tale om en meget mild bod.
 Arbejdsretten skal udtale:
Ifølge overenskomstens § 16, stk. 1, har pædagoger ikke krav på  

 tjenestefrihed, men tjenestefrihed kan bevilges, når det er foreneligt med  

 tjenestens tarv.
Det findes ikke godtgjort, at denne bestemmelse skulle være  

 ændret gennem sædvane eller kutymer, som indebærer en videregående ret til  

 orlov.
Efter det oplyste om børnehavens størrelse og det korte tidsrum, der  

 var forløbet, siden  Svend Asmuss tiltrådte som leder, findes der ikke  

 grundlag for at anfægte kommunens afgørelse, hvorefter det ikke var  

 foreneligt med tjenestens tarv at bevilge orlov.
Der er således ikke  

 holdepunkter for at anse afgørelsen som udtryk for et forsøg på at lægge  

 hindringer i vejen for Børne- og Ungdomspædagogernes Landsforbunds faglige  

 aktiviteter eller i øvrigt som en organisationsfjendtlig handling.
Der findes  

 herefter ikke at foreligge omstændigheder, som kan føre til, at der ikke  

 ikendes bod eller kun en særlig mild bod for den erkendt overenskomststridige  

 blokade.
 Boden findes at burde fastsættes til 25.000 kr. for så vidt angår Børne-  

 og Ungdomspædagogernes Landsforbund og til samme beløb for så vidt angår  

 Børne- og Ungdomspædagogernes Landsforbund, Fyns Amt.
 T h i k e n d e s f o r r e t :
 Til Kommunernes Landsforening betaler Børne- og Ungdomspædagogernes  

 Landsforbund og Børne- og Ungdomspædagogernes Landsforbund, Fyns Amt, hver en  

 bod på 25.000 kr.
 I sagsomkostninger betaler de indklagede 2.000 kr. til Arbejdsretten.
 (* 1) Henvisninger: K 86.397 (A 1986 s.176).
