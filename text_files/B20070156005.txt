Bekendtgørelse om deltagerbetaling ved erhvervsrettet voksen- og efteruddannelse i 2008 I medfør af § 8, stk. 4 i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 956 af 28. november 2003, fastsættes:
 § 1. Følgende uddannelsesaktiviteter, nævnt i § 6, stk. 2, i lov om åben uddannelse (erhvervsrettet voksenuddannelse) m.v. (ÅU-loven), er i 2008 omfattet af deltagerbetaling efter § 4 (fast deltagerbetaling), i det omfang de er optaget i en fælles kompetencebeskrivelse, jf. § 2 i lov nr. 446 af 10. juni 2003 om arbejdsmarkedsuddannelser m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser, dog undtaget Træningsskolens arbejdsmarkedsuddannelser (TAMU). Det gælder dog ikke arbejdsmarkedsuddannelser på det pædagogiske område og social- og sundhedsområdet, jf. § 3, nr. 1.
 2) Enkeltfag på erhvervsuddannelserne efter ÅU-loven.
 3) Enkeltfag fra landbrugsuddannelserne, jf. bekendtgørelse nr. 377 af 28. april 2006.
 § 2. Følgende uddannelsesaktiviteter, nævnt i § 6, stk. 2, i ÅU-loven, er i 2008 omfattet af deltagerbetaling efter § 5 (ikke-reguleret deltagerbetaling):
 1) Deltidsuddannelser på niveau med erhvervsuddannelser og enkeltfag herfra.
 2) Enkeltfag på fodterapeutuddannelsen efter ÅU-loven.
 3) Enkeltfag på erhvervsuddannelserne, i det omfang de ikke er optaget i en fælles kompetencebeskrivelse.
 § 3. Følgende uddannelsesaktiviteter, nævnt i § 6, stk. 2, i ÅU-loven, er i 2008 ikke omfattet af deltagerbetaling:
 1) Arbejdsmarkedsuddannelser inden for det pædagogiske område og social- og sundhedsområdet.
 2) Enkeltfag fra social- og sundhedsuddannelserne, jf. bekendtgørelse nr. 1342 af 8. december 2006.
§ 4. Ved fast deltagerbetaling udgør deltagerbetalingen 500 eller 750 kr. pr. uge som fastsat i anmærkningerne til finansloven for 2007. Deltagerbetalingens størrelse for de enkelte uddannelsesaktiviteter fremgår af et takstkatalog, som er offentliggjort på Undervisningsministeriets hjemmeside  www.uvm.dk /takst.
Nye uddannelsesaktiviteter, som godkendes i løbet af finansåret, optages af undervisningsministeren i takstkataloget og er omfattet af bekendtgørelsens regler fra optagelsestidspunktet.
Stk. 2. Deltagerbetalingens størrelse er i takstkataloget angivet pr. årselev omregnet til heltid.
For arbejdsmarkedsuddannelser, opkræver institutionerne deltagerbetaling i forhold til uddannelsesaktiviteternes faktiske varighed (forudsætning i takstkatalog: 1 år = 40 uger x 5 dage x 7, 4 timer), jf.
Undervisningsministeriets instruks om indberetning af AMU-aktivitet.
For enkeltfag, opkræver institutionerne deltagerbetaling i forhold til uddannelsesaktiviteternes normerede varighed, idet deltagerbetalingen dog reduceres forholdsmæssigt i tilfælde af, at aktiviteterne tilrettelægges med en kortere uddannelsestid /mindre årsværksbelastning end den normerede uddannelsestid /årsværksnormeringen, jf. bekendtgørelse nr. 145 af 9 marts 2005 om åben uddannelse.
 § 5. Ved ikke-reguleret deltagerbetaling fastsættes deltagerbetalingens størrelse af institutionerne efter de almindelige regler om åben uddannelse.
§ 7. Det er en betingelse for at modtage tilskud til uddannelsesaktiviteter nævnt i §§ 1 og 2, at deltagerbetalingen er erlagt senest ved aktivitetsindberetningen til ministeriet.
For uddannelsesaktiviteter efter lov om åben uddannelse gælder tillige de almindelige regler om åben uddannelse.
 Stk. 2. Institutionerne kan fastsætte frister for betalingen af deltagerbetalingen.
 § 8. Ledige dagpengeberettigede med ret til 6 ugers uddannelse efter eget valg er friholdt for deltagerbetaling under selvvalgt uddannelse ved deltagelse i uddannelsesaktiviteter nævnt i §§ 1 og 2. Lediges ret til uddannelse efter eget valg attesteres af A-kassen over for institutionen.
Stk. 2. Personer, som deltager i uddannelsesaktiviteter nævnt i §§ 1 og 2 som led i en GVU-uddannelsesplan, er friholdt for deltagerbetaling.
GVU-uddannelsesplanen skal være udarbejdet efter regler fastsat i bekendtgørelse om grunduddannelse for voksne (GVU).
Stk. 3. Personer, som deltager i enkeltfag på erhvervs- eller arbejdsmarkedsuddannelse som led i en uddannelsesplan for erhvervsuddannelse plus (EUD +) er friholdt for deltagerbetaling.
Uddannelsesplanen skal være udarbejdet i henhold til § 66n i lov om erhvervsuddannelser.
Stk. 4. Personer, som deltager i enkeltfag som led i studierettet påbygning i en erhvervsuddannelse, jf. § 24, stk. 4, i lov om erhvervsuddannelse og § 30, i bekendtgørelse om erhvervsuddannelser (hovedbekendtgørelsen) er friholdt for deltagerbetaling.
Faget skal være omfattet af elevens personlige uddannelsesplan, jf. § 51, stk. 1, nr. 5, i bekendtgørelse om erhvervsuddannelser (hovedbekendtgørelsen).
 § 9. Institutionens revisor kontrollerer, at deltagerbetaling er betalt, og at dokumentation for friholdelse efter § 8 foreligger, og attesterer institutionens indberetning ved revisorerklæring.
 § 10. Bekendtgørelsen træder i kraft den 1. januar 2008.
 Stk. 2. Bekendtgørelse nr. 1447 af 13. december 2006 om deltagerbetaling ved erhvervsrettet voksen- og efteruddannelse i 2007 ophæves.
