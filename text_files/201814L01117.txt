Betænkning afgivet af Sundheds- og Ældreudvalget den 30. april 2019 Betænkning over Forslag til lov om ændring af lov om klage- og erstatningsadgang inden for sundhedsvæsenet og sundhedsloven (Begrænsning af ressourcereglen ved kræftscreeninger, udvidelse af lægemiddelskadeordningen i nød- og beredskabssituationer m.v.) [af sundhedsministeren (Ellen Trane Nørby)]:
1. Ændringsforslag Der er stillet 2 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1. Sundhedsministeren har stillet ændringsforslag nr. 2.
2. Indstillinger Et flertal i udvalget (S, DF, V, LA og KF) indstiller lovforslaget til vedtagelse med det af ministeren stillede ændringsforslag.
Flertallet vil stemme imod det af EL stillede ændringsforslag.
 Et mindretal i udvalget (EL, ALT og SF) indstiller lovforslaget til vedtagelse med de stillede ændringsforslag.
Et andet mindretal i udvalget (RV) vil ved 3. behandling stemme hverken for eller imod lovforslaget.
Mindretallet vil stemme for de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal i udvalget (ALT, SF og RV):
 1) I det under nr. 3 foreslåede § 20, stk. 2, indsættes efter »§§ 85-85 b«: », medmindre der i det konkrete tilfælde er særlige forhold, der begrunder en fravigelse af sundhedslovens §§ 85-85 b«.
[Dispensationsmulighed] Til § 3 Af sundhedsministeren, tiltrådt af udvalget:
 2) I stk. 1 ændres »1. maj« til: »15. maj«.
[Udskydelse af ikrafttrædelsestidspunktet] Bemærkninger Til nr. 1 Bestemmelsen indeholder en dispensationsmulighed, således at regionerne i særlige tilfælde kan undgå et erstatningsansvar trods manglende overholdelse af sundhedslovens §§ 85-85 b.
Bestemmelsen indeholder ikke en fastholdelse af ressourcereglen.
Derimod forudsætter dispensationen, at der er tale om særlige forhold, der i praksis umuliggør efterlevelse af screeningsfristerne, eller forhold, der betyder, at en efterlevelse af sundhedslovens §§ 85-85 b i det konkrete tilfælde vurderes at ske på bekostning af mere akutte og behandlingskrævende patienter.
Med forslaget anerkendes det, at der er tilfælde i vores sundhedsvæsen, hvor forholdene kræver en prioritering af de fornødne lægelige specialister, således at disse specialister bliver anvendt de steder, hvor der er mest behov for dem, med det sigte, at syge patienter ikke risikerer en senere behandling, som kan forværre deres sygdom og prognose.
Der lægges således med forslaget op til, at en nødvendig og fagligt begrundet prioritering af mere behandlingskrævende patienter (syge patienter) kan begrunde, at regionerne ikke kan gøres erstatningsansvarlige for manglende overholdelse af sundhedslovens §§ 85-85 b.
En ikke rettidig eller en udsat indkaldelse til screening kan således legitimeres, hvis det i det konkrete tilfælde begrundes med hensynet til mere akutte og behandlingskrævende patienter.
Desuden vil en senere indkaldelse eller udskydelse kunne legitimeres, hvis forsinkelsen ingen betydning har for patientens prognose.
Det er dog regionen, der i så fald skal løfte bevisbyrden for, at den senere screening ingen betydning havde for prognosen.
Med forslaget anerkendes det endvidere, at der i sundhedsvæsenet ikke er overensstemmelse mellem ressourcer og de opgaver, som Folketinget pålægger sundhedsvæsenet at udføre.
Derfor åbnes der med forslaget for, at der i konkrete tilfælde kan gives dispensation.
Det forudsættes dog, at der skal være tale om særlige forhold, som ikke kunne forudses eller kunne være undgået ved den rette planlægning og tilrettelæggelse af arbejdet, og derfor kan ressourcemæssige hensyn i generel forstand ikke begrunde en dispensation.
Forslaget ændrer ikke på, at forhold, som kan karakteriseres som ekstraordinære forhold, såsom krig, strejke og naturkatastrofer, fortsat vil udelukke et erstatningsansvar.
Regionen skal på forhånd søge om dispensation fra at overholde sundhedslovens §§ 85-85 b, hvis regionen  kan forudse, at der f.eks. vil mangle de fornødne lægelige specialister eller ressourcer til at iagttage de angivne screeningsfrister.
Det vil således give mulighed for, at patienten kan få foretages screening i en anden region, hvor der måtte være ledig kapacitet.
Bopælsregionen vil i givet fald skulle afholde udgiften hertil.
Det er sundhedsministeren, der skal behandle ansøgninger om dispensation.
Der kan dog undtagelsesvis forekomme konkrete tilfælde, hvor det ikke vil være muligt for regionen på forhånd at søge om dispensation.
 Sundhedsministeren skal efter forhandling med Folketingets partier fastsætte de nærmere regler for ansøgning om dispensation.
 Folketinget skal hvert kvartal orienteres om status i forhold til anvendelse af dispensationsmuligheden, og ministeren  skal foranledige, at reglen evalueres efter 2 år med henblik på eventuel tilpasning.
Til nr. 2 Det foreslås, at loven træder i kraft den 15. maj 2019 i stedet for den 1. maj 2019, som oprindelig foreslået.
4. Udvalgsarbejdet Lovforslaget blev fremsat den 14. marts 2019 og var til 1. behandling den 29. marts 2019. Lovforslaget blev efter 1. behandling henvist til behandling i Sundheds- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og sundhedsministeren sendte den 13. december 2018 dette udkast til udvalget, jf.
SUU alm. del  bilag 140. Den 14. marts 2019 sendte sundhedsministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 5 spørgsmål til sundhedsministeren til skriftlig besvarelse, som ministeren har besvaret.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Martin Geertsen (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Astrid Krag (S) Flemming Møller Mortensen (S) Malte Larsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
