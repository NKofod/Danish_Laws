Bekendtgørelse om BVD hos  

 kvæg I medfør af § 4, stk. 2, § 5, stk. 1, § 6, § 7, stk. 1 og 3, § 10,  

 § 14, stk. 1, § 15, stk. 1, § 25, stk. 1, § 28, stk. 1 og 3, og § 35, stk. 2,  

 i lov om husdyrsygdomme, jf. lovbekendtgørelse nr. 381 af 7. juni  

 1993, og efter bemyndigelse fra ministeren for fødevarer, landbrug og  

 fiskeri, fastsættes:
 § 1. Ved BVD forstås infektion hos  

 kvæg med det virus, som kan forårsage sygdommene Bovin Virus  

 Diarre og Mucosal Disease.
 Stk. 2. Ved PI-dyr (Persistent Inficerede) forstås  

 kvæg, som immunologisk tolererer BVD-virus, og som huser og udskiller  

 dette virus gennem hele deres levetid.
 Stk. 3. Ved en besætning forstås i denne  

 bekendtgørelse et dyr eller en gruppe dyr, der holdes på en  

 bedrift som en epidemiologisk enhed.
 Stk. 4. Ved en besætning med BVD-fri status  

 forstås en besætning, hvori der ikke befinder sig PI-dyr og hvor  

 fri status er bekræftet indenfor de sidste 12 måneder, jf. §  

 4.
 Stk. 5. Ved en besætning med ikke BVD-fri status  

 forstås en besætning, hvori betingelserne for opnåelse  

 eller opretholdelse af BVD-fri status ikke er opfyldt. Ændring fra en  

 ikke BVD-fri status til en BVD-fri status kan tidligst ske 12 måneder  

 efter det sidste PI-dyr er slagtet eller destrueret.
§ 2. Den ansvarlige for en  

 kvægbesætning skal ved mistanke om udbrud af BVD i  

 besætningen foretage anmeldelse herom til en dyrlæge.
Vides  

 besætningen at indeholde PI-dyr, skal anmeldelse dog ikke  

 foretages.
 Stk. 2. Anmeldelse skal ske, når der i  

 besætningen forekommer et eller flere af nedenstående  

 symptomer:
1)	omløbninger eller kastninger i uventet omfang, eventuelt  

 efterfulgt af svagtfødte kalve eller kalve med medfødte  

 centralnervøse forstyrrelser eller blindhed, eller 2)	appetitløshed, depression, feber, rindende øjne og  

 næsebor samt sår på mund- og næseslimhinde hos  

 ungdyr.
 § 3. Modtager en dyrlæge anmeldelse, jf. §  

 2, eller får dyrlægen selv mistanke om udbrud af BVD i en  

 besætning, som ikke vides at indeholde PI-dyr, skal dyrlægen  

 foretage en undersøgelse med henblik på at konstatere, om nogle  

 dyr viser tegn på at være smittet med sygdommen.
Stk. 2. Hvis mistanken ikke kan afvises, skal  

 dyrlægen indsende materiale med angivelse af besætningens  

 CHR-nummer.
Materialet indsendes til Statens Veterinære Institut for  

 Virusforskning, Lindholm, eller til Statens Veterinære  

 Serumlaboratorium, Frederiksberg, efter Fødevaredirektoratets  

 nærmere anvisning.
 Stk. 3. Når dyrlægen har modtaget meddelelse  

 om resultatet af undersøgelsen fra det i stk. 2 nævnte  

 laboratorium, underretter dyrlægen den ansvarlige for  

 kvægbesætningen om dette resultat.
 § 4. Den ansvarlige for en  

 kvægbesætning skal sørge for, at besætningens status  

 med hensyn til forekomst af PI-dyr bliver klarlagt og efterkontrolleret med  

 højst 12 måneders mellemrum.
Stk. 2. Status afklares på grundlag af  

 tankmælksprøver og / eller blodprøver efter  

 Fødevaredirektoratets nærmere anvisning.
Ved blodprøvning  

 udtages prøver af mindst 3 dyr over 8 måneder.
 Stk. 3. De i stk. 2 nævnte prøver indsendes  

 med angivelse af besætningens CHR-nummer, og ved blodprøver  

 tillige angivelse af dyrenes øremærkenummer, til  

 Kvægbrugets Laboratorium, Ladelund eller et andet af  

 Fødevaredirektoratet godkendt laboratorium.
 Stk. 4. De i stk. 2 samt §§ 5 og 6 nævnte  

 blodprøver og mælkeprøver kan også  

 undersøges for antistoffer mod IBR og Salmonella.
 § 5. Dyr fra en BVD-fri besætning kan, hvis  

 den BVD-fri status har været opretholdt i mindst 2 år og er  

 bekræftet ved en statusundersøgelse, der er under 4  

 måneder gammel, omsættes, udstilles eller føres til  

 fælles græsgang uden forudgående undersøgelse for  

 BVD.
Stk. 2. Dyr fra en BVD-fri besætning, der ikke  

 overholder de i stk. 1 nævnte betingelser, må kun omsættes,  

 udstilles eller føres til fælles græsgang, hvis de er  

 blodprøveundersøgt for BVD-virus med negativt resultat.
Kalve  

 under 3 måneder skal desuden være  

 blodprøveundersøgt for BVD-antistof med negativt resultat.  

 Kalvene skal være undersøgt for virus og antistof på samme  

 dag.
§ 6. Dyr fra en ikke BVD-fri besætning  

 må kun omsættes, udstilles eller føres til fælles  

 græsgang, hvis de er undersøgt for BVD-virus med negativt  

 resultat.
Hundyr, der er over 1 år gamle og kalve, der er under 3  

 måneder gamle, skal desuden være undersøgt for  

 BVD-antistof med negativt resultat.
Undersøgelsen for antistof hos  

 hundyr over 1 år må ikke være over 4 uger gammel på  

 det tidspunkt, hvor dyret bliver omsat, udstillet eller ført til  

 fælles græsgang.
Dog kan hundyr over 1 år, som enten ikke  

 er undersøgt for antistoffer, eller som er BVD-antistof positive,  

 omsættes, udstilles eller føres til fælles græsgang  

 fra 0 til 4 uger efter kælving eller abortering.
Kalve under 3  

 måneder skal være undersøgt for virus og antistof på  

 samme dag.
§ 7. Kalve, der er under 4 måneder gamle,  

 kan omsættes til levebrug uden blodprøveundersøgelse for  

 BVD til specialiserede slagtekalvebesætninger, der har dispensation fra  

 Fødevaredirektoratet til at modtage sådanne kalve.
Kalve fra  

 specialiserede slagtekalvebesætninger må kun sendes direkte til  

 slagtning eller eksport og må ikke udbindes.
 § 8. Dyr fra en ikke BVD-fri besætning  

 må kun være udbundet, hvis undersøgelse har vist, at de er  

 fri for BVD-virus.
 § 9. De i § 5, stk. 2, og § 6  nævnte  

 blodprøver skal tillige undersøges for BVD-antistoffer.  

 Prøver udtaget i medfør af  § 8 skal ligeledes  

 undersøges for BVD-antistoffer.
§ 10. Blandt dyr, der hjemtages fra en  

 fælles græsgang, skal der udtages mindst tre blodprøver  

 til undersøgelse for BVD-antistof.
Prøverne skal udtages blandt  

 dyr, der ved udsættelsen var antistofnegative og skal udtages senest 3  

 uger efter hjemtagelsen.
 § 11. Den ansvarlige for en ikke BVD-fri  

 besætning skal give meddelelse herom til alle, der kommer i kontakt med  

 besætningen, herunder til naboer med kvæg eller ejere af  

 kvæg på nabomarker.
 § 12. Den besætningsansvarlige skal ved fund  

 af et PI-dyr sørge for, at dyret, senest en måned efter fundet,  

 bliver ført til slagtning eller destruktion.
 § 13. PI-dyr, der føres til slagtning, skal  

 afhentes sidst på vognmandens rute og skal køres direkte til  

 slagteriet.
 § 14. Vaccination mod BVD er ikke tilladt.
 § 15. Laboratorier godkendt af  

 Fødevaredirektoratet skal indsende alle prøveresultater til det  

 Centrale Husdyrbrugsregister (CHR), efter nærmere anvisning fra  

 Fødevaredirektoratet.
§ 16. Udgifterne ved undersøgelse af de i §  

 3, stk. 2, nævnte prøver afholdes af  

 Fødevaredirektoratet.
Alle andre udgifter, som afholdes i  

 medfør af denne bekendtgørelse, er Fødevaredirektoratet  

 uvedkommende.
 § 17. Med bøde straffes den, der  

 overtræder § 2, stk. 1, § 3, § 4, stk. 1, eller §§ 5-14.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 18. Bekendtgørelsen træder i kraft  

 den 27. november 1999.
 Stk. 2. Samtidig ophæves bekendtgørelse nr.  

 8 af 7. januar 1999 om BVD hos kvæg.
 § 19. Bekendtgørelsen gælder ikke for  

 Grønland.
