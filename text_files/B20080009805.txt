Kapitel 1   Ordningens indhold Kapitel 2   Definitioner Kapitel 3   Administration Kapitel 4   Generelle betingelser for tilskud Kapitel 5   Information og markedsføring Kapitel 6   Etablering af rejsehold Kapitel 7   Investeringer på jordbrugsbedrifter i ny teknologi Kapitel 8   Ændring af projektet og indtræden i tilsagn Kapitel 9   Udbetaling af tilskud Kapitel 10   Underretningspligt Kapitel 11   Bortfald og tilbagebetaling af tilskud Kapitel 12   Force majeure Kapitel 13   Klageadgang Kapitel 14   Straffebestemmelser Kapitel 15   Ikrafttrædelse Bekendtgørelse om tilskud til fremme af produktion og afsætning af kvalitetsfødevarer I medfør af § 3, jf. § 2, stk. 1, nr.1, litra a, nr. 2, litra a, nr. 3, litra c, § 5, § 7, stk.4. § 11, stk. 1, 2 og 4, § 12, § 13, stk.1, og § 16, stk. 2, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til fremme af produktion og afsætning af kvalitetsfødevarer, inden for følgende områder:
 1) Information og markedsføring af kvalitetsfødevarer produceret under en af de i stk. 2 nævnte ordninger.
 2) Etablering af rejsehold, der kan rådgive om kendskabet til at producere og afsætte kvalitetsfødevarer under en af de i stk. 2 nævnte ordninger.
 3) Jordbrugeres investeringer på jordbrugsbedrifter i ny teknologi med det formål at producere kvalitetsfødevarer under en af de i stk. 2 nævnte ordninger.
 Stk. 2. Ordninger vedrørende produktion af kvalitetsfødevarer er ordninger i medfør af en af følgende forordninger:
 1) Rådsforordning (EØF) nr. 2092/1991 af 24. juni 1991 om økologiske produktionsmetoder for landbrugsprodukter og om angivelse heraf på landbrugsprodukter og levnedsmidler.
 2) Rådsforordning (EF) nr. 510/2006 af 20. september 2006 om beskyttet oprindelsesbetegnelse og geografisk betegnelse for landbrugsprodukter og levnedsmidler.
Kapitel 2 Definitioner § 2. Ved en producentsammenslutning forstås i denne bekendtgørelse enhver organisation, der er etableret med henblik på at fremme produktion og afsætning af produkter produceret under en af de i § 1, stk. 2, nævnte ordninger og som består af mindst to producenter, som producerer under en af disse ordninger.
Kapitel 3 Administration Myndigheder og kontrol § 3. Ministeriet forFødevarer, Landbrug og Fiskeri ved Direktoratet for FødevareErhverv træffer afgørelse efter denne bekendtgørelse.
 Stk. 2. Direktoratet foretager kontrol i forbindelse med administrationen efter denne bekendtgørelse.
 Stk. 3. Direktoratet forestår den fysiske kontrol og den efterfølgende regnskabskontrol.
 Stk. 4. Plantedirektoratet kan efter bemyndigelse forestå den fysiske kontrol og den efterfølgende regnskabskontrol.
 Stk. 5. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal indgives på et særligt skema, der fås ved henvendelse til Direktoratet for FødevareErhverv eller via direktoratets hjemmeside.
 Stk. 2. Direktoratet kvitterer for ansøgningens modtagelse og kan i forbindelse hermed give tilladelse til at iværksætte projektet.
 Stk. 3. Direktoratet kan anvende årets bevilling i én eller to ansøgningsperioder inden for et finansår.
Stk. 4. Ansøgning kan indgives 1) fra den 2. januar og skal være direktoratet i hænde senest den 31. januar,jf. dog stk. 5, og 2) fra den 1. juli og skal være direktoratet i hænde senest den 31. juli.
 Stk. 5. I 2008 kan ansøgning indgives fra den 3. marts, og den skal være direktoratet i hænde senest den 31. marts.
Prioritering og afgørelse § 5. Afgørelser om tilsagn om tilskud efter kapitlerne 5, 6 og 7 træffes på grundlag af en prioritering af ansøgningerne ud fra bl.a. en vurdering af projektets forventede effekter i forhold til at deltage i en af de i § 1, stk. 2, nævnte ordninger, udvikling af nye produkter, fremme af kendskabet til og afsætningen af kvalitetsfødevarer produceret under en af disse ordninger, projektets samlede udgifter og sammenhængen mellem de planlagte aktiviteter og budget.
 Stk. 2. Ved prioritering af ansøgningerne kan der endvidere lægges vægt på, om projekterne indgår i sammenhæng med lokale tiltag, herunder projekter indstillet af lokale aktionsgrupper.
 Stk. 3. Direktoratet for FødevareErhverv kan fordele de årligt afsatte rammer mellem projekter efter kapitel 5, 6 og 7.
Stk. 4. Ansøgninger, der ikke kan imødekommes alene som følge af, at den for ansøgningsperioden afsatte ramme er opbrugt, overføres én gang til den næstfølgende ansøgningsperiode.
De ansøgninger, der er overført til en ansøgningsperiode, prioriteres på lige vilkår med øvrige ansøgninger, der er modtaget inden for ansøgningsperioden.
 Stk. 5. Ved første ansøgningsrunde i 2008 kan der ansøges om og ydes tilskud til projektudgifter, der er betalt i 2007.
Kapitel 4 Generelle betingelser for tilskud § 6. Det er en betingelse for tilskud til et projekt, 1) at de nødvendige tilladelser fra offentlige myndigheder opnås, 2) at ansøger afgiver de oplysninger, Direktoratet for FødevareErhverv anmoder om til brug for sagsbehandlingen, 3) at projektet afsluttes senest to år efter tilsagnsdatoen, medmindre direktoratet meddeler dispensation herfra, 4) at tilsagnshaver indsender afsluttende udbetalingsanmodning rettidigt til direktoratet, jf. § 21, stk. 2, 5) at projektet og de investeringer, hvortil der er ydet tilskud, opretholdes af tilsagnshaver i en periode på mindst fem år fra det tidspunkt, hvor tilsagn om tilskud er meddelt, og 6) at tilsagnshaver i mindst 5 år fra udbetalingsdatoen opbevarer udbetalingsanmodning og tilhørende originale regnskabsbilag.
Stk. 2. Senest tre måneder efter projektets afslutning skal tilsagnshaver afrapportere projektet til direktoratet.
Afrapporteringen skal bl.a. indeholde en redegørelse for de aktiviteter, der er gennemført i forbindelse med projektet, og for resultatet af projektet.
 Stk. 3. Direktoratet fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter o.l.
Stk. 4. Aktiviteter kan medfinansieres fra anden side.
Ansøgere skal oplyse om de modtager tilskud i henhold til en af forordningerne opført i bilag I til Kommissionsforordning 1974/2006 af 15. december 2006 vedrørende detaljerede bestemmelser for gennemførelsen af Rådsforordning 1698/2005 af 20. september 2005.
Kapitel 5 Information og markedsføring § 7. Tilskud kan ydes til projektaktiviteter i forbindelse med oplysningskampagner, salgsfremstød og reklame på EUs indre marked.
Aktiviteterne skal samlet set fremme kendskab til produktion og afsætning af produkter, produceret under en af de § 1, i stk. 2, nævnte ordninger, og kan omfatte:
 1) Deltagelse i messer og udstillinger samt arrangering af messer og udstillinger.
 2) PR-tiltag og reklame via forskellige kommunikationsmidler eller på salgssteder.
 Stk. 2. Direktoratet for FødevareErhverv kan anmode om at få forelagt kampagneplaner - og materialer.
 § 8. Tilskud kan ydes til producentsammenslutninger.
 Stk. 2. Erhvervs- og brancheorganisationer, der repræsenterer en eller flere sektorer, er ikke tilskudsberettigede.
 § 9. Følgende betingelser for tilskud skal være opfyldt:
 1) Samtlige parter i den producentsammenslutning, der søger tilskud, skal på ansøgningstidspunktet deltage i én af de i § 1, stk. 2, nævnte ordninger.
 2) Alt materiale skal svare til det i ansøgningen beskrevne.
3) Aktiviteterne må ikke være rettet mod handelsmærker.
Projektdeltagernes navne og logoer samt disses produkter kan dog indgå som et sekundært budskab.
4) Materialerne må ikke tilskynde til forbrug af et produkt på grund af dets særlige oprindelse, med mindre produktet er omfattet af den kvalitetsforordning, der er indført ved Rådets forordning (EF) nr. 510/2006 om beskyttelse af geografiske betegnelser og oprindelser.
Produktets oprindelse kan dog angives, hvis oprindelsen ikke fremtræder som hovedbudskabet.
 5) EU-logoet for den eller de pågældende ordning vedrørende produktion og afsætning af kvalitetsfødevarer skal anføres på alt materiale til oplysningskampagner, salgsfremstød og reklame.
 6) Samtlige parter i den producentsammenslutning, der søger tilskud, skal på ansøgningstidspunktet overholde de gældende regler med hensyn til miljø, herunder arbejdsmiljø, samt hygiejne og dyrevelfærd, som er fastsat i national lovgivning, eller som er fastsat af Det Europæiske Fællesskab.
 Stk. 2. Direktoratet for FødevareErhverv fastsætter nærmere retningslinier for den praktiske anvendelse af EU-logoer, jf. stk. 1, nr. 5.
 Stk. 3. Der kan ikke ydes tilskud til udgifter, som tilsagnshaver har betalt, inden direktoratet har givet tilladelse til at iværksætte projektet, jf. dog § 5, stk. 5.
 § 10. Tilskud til projektet kan ydes med op til 70 pct. af de tilskudsberettigede projektomkostninger, jf. § 7, stk. 1.
Kapitel 6 Etablering af rejsehold § 11. Til producentsammenslutninger kan ydes tilskud til etablering af et rejsehold, der har kompetence til at informere og rådgive om ordninger, der er nævnt i § 1, stk. 2.
 Stk. 2. Direktoratet for FødevareErhverv godkender rejseholdets kompetence til at informere om produktion og afsætning af kvalitetsfødevarer, produceret under en af de i § 1, stk. 2. Der vil blive lagt vægt på kendskab til råvarekvalitet, produktudvikling og markedsføring samt evnen til at skabe kompetenceopbygning i mindre virksomheder.
 Stk. 3. Udgifter til etablering af rejsehold kan omfatte følgende udgifter, under forudsætning af, at udgifterne er nødvendige for at etablere et rejsehold:
 1) Udgifter til anskaffelse af løsøre vedrørende kontorfaciliteter.
 2) Udgifter til rejser.
 3) Udgifter til løn til personale.
 4) Udgifter til konsulentbistand.
 5) Andre udgifter, som efter direktoratets vurdering af ansøgningen om tilskud til etablering af et rejsehold, er nødvendige for at etablere rejseholdet.
 Stk. 4. Etablering af rejsehold kan ikke udstrækkes udover en periode på tre år, medmindre direktoratet i særlige tilfælde dispenserer fra fristen.
 Stk. 5. Der kan ikke ydes tilskud til udgifter, som tilsagnshaver har betalt, inden direktoratet har givet tilladelse til at iværksætte projektet, jf. dog § 5, stk. 5.
 § 12. Tilskud til etablering af rejsehold ydes med op til 100 pct. af de tilskudsberettigede udgifter.
 Stk. 2. Erhvervs- og brancheorganisationer, der repræsenterer en eller flere sektorer, er ikke tilskudsberettigede.
Kapitel 7 Investeringer på jordbrugsbedrifter i ny teknologi § 13. Tilskud kan ydes til primære jordbrugere, der ejer eller forpagter en jordbrugsbedrift med et årligt arbejdskraftbehov på mindst 830 arbejdstimer, og som deltager i en af de i § 1, stk. 2, nævnte ordninger.
 § 14. Tilskud kan ydes til investeringer på jordbrugsbedriften i ny teknologi, der er nødvendig for at opfylde kravene under en af de i § 1, stk. 2, nævnte ordninger.
§ 15. De tilskudsberettigede udgifter kan omfatte 1) udgifter til fysiske investeringer i ny teknologi, 2) udgifter til arkitekt- og ingeniørhonorar, 3) udgifter til afprøvning og test i forbindelse med investeringen, 4) udgifter til revisior og udarbejdelse af slutrapport, 5) udgifter til den Kgl.
Bygningsinspektørs afsyning af projektet, og 6) andre udgifter, som Direktoratet for FødevareErhverv vurderer at være nødvendige for at gennemføre investeringsprojektet.
§ 16. De tilskudsberettigede udgifter kan ikke omfatte 1) udgifter til køb af brugt udstyr og materiel, 2) udgifter til investeringer, hvortil der er givet tilsagn om tilskud efter anden lovgivning, 3) moms, med mindre denne endeligt bæres af tilsagnshaver, 4) værdien af tilsagnshavers eget arbejde eller udgifter til løn til tilsagnshavers personale i forbindelse med projektet, og 5) udgifter, som tilsagnshaver har betalt, inden Direktoratet for FødevareErhverv har givet tilladelse til at iværksætte projektet, jf. dog § 5, stk. 5.
 § 17. Tilskud til et projekt kan udgøre op til 40 pct. af de samlede tilskudsberettigede udgifter, jf. § 15, stk. 1.
Kapitel 8 Ændring af projektet og indtræden i tilsagn § 18. Ændring af et projekt kan godkendes af Direktoratet for FødevareErhverv på betingelse af, at ændringen efter direktoratets vurdering er i overensstemmelse med projektets formål.
Ansøgning om ændring af et projekt skal godkendes af direktoratet, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
 § 19. Direktoratet for FødevareErhverv kan efter ansøgning tillade, at en anden indtræder i et tilsagn om tilskud, når den pågældende ifølge kapitel 5, 6 og 7 kan være tilsagnshaver, med den virkning, at den nye tilsagnshaver indtræder i rettigheder og forpligtelser efter tilsagnet om tilskud.
Kapitel 9 Udbetaling af tilskud § 20. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal udfærdiges på et særligt skema og vedlægges en revisorerklæring fra en statsautoriseret eller registreret revisor.
Skema og formular til revisorerklæring fås ved henvendelse til Direktoratet for FødevareErhverv eller via direktoratets hjemmeside.
 Stk. 2. Det er en betingelse for udbetaling af tilskud, at direktoratet har godkendt rateopgørelser, endelige opgørelser samt slutrapport.
 Stk. 3. Udgifter, som tilsagnshaver har betalt fra den 1. januar 2007, kan tilsagnshaver få godkendt, såfremt projektansøgningen, jf. § 5, stk. 5, indsendes under første ansøgningsrunde i 2008.
 § 21. Tilskud kan udbetales i indtil to rater, hvor den første rate skal udgøre mindst 20 pct. og højest 85 pct. af tilsagnsbeløbet.
Stk. 2. Anmodning om slutudbetaling skal være Direktoratet for FødevareErhverv i hænde senest tre måneder efter, at projektet er afsluttet.
Direktoratet kan i særlige tilfælde meddele dispensation fra denne frist.
 § 22. Tilskuddet overføres til tilsagnshavers NemKonto.
Kapitel 10 Underretningspligt § 23. Tilsagnshaver skal i hele perioden, hvor betingelser for tilskud skal opfyldes, på forlangende afgive en erklæring til Direktoratet for FødevareErhverv om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give direktoratet meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 24.
Kapitel 11 Bortfald og tilbagebetaling af tilskud § 24. Tilsagn om tilskud bortfalder, 1) hvis tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) hvis tilsagnshaver tilsidesætter sine pligter efter lovens § 11, stk. 2, 3) hvis tilsagnshaver ikke opfylder sin underretningspligt efter kapitel 10, 4) hvis projektet ikke gennemføres i overensstemmelse med den godkendte ansøgning, eller 5) hvis betingelserne for tilsagn om tilskud ikke opfyldes.
Stk. 2. I de i stk. 1 nævnte tilfælde træffer Direktoratet for FødevareErhverv afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra det tidspunkt for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 25. Direktoratet for FødevareErhverv anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses ved tilsagnsperiodens begyndelse.
 5) En alvorlig naturkatastrofe, der i væsentlig grad berører arealer på bedriften.
 6) Ødelæggelse af stalde på bedriften ved ulykke.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden forholdsmæssige opofrelser kunne have sikret sig herimod.
 Stk. 3. Direktoratet kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 26. Hvis tilsagnshaver eller dennes dødsbo ønsker at påberåbe sig force majeure, skal dette meddeles Direktoratet for FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 27. Afgørelser, truffet af Direktoratet for FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem direktoratet.
Klagen skal være direktoratet i hænde senest fire uger efter modtagelsen af den afgørelse, klagen vedrører.
 Stk. 3. Direktoratet kan genoptage en sag, efter der er indgivet en klage.
Kapitel 14 Straffebestemmelser § 28. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 15 Ikrafttrædelse § 29. Bekendtgørelsen træder i kraft den 23. februar 2008.
