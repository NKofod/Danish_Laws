 I skattedepartementets cirkulæreskrivelse af 27. maj 1980 og  

 skattedepartementets meddelelse af 4. november 1980 blev der bl.a. givet  

 retningslinier for, i hvilket omfang højesterets dom af 20. december 1979  

 (Ugeskrift for Retsvæsen 1980, side 118) skulle tillægges virkninger for  

 foretagne afgiftsberegninger i tilfælde, hvor et pantebrev eller andet  

 gældsbrev ved arv eller gave overdrages til debitor ifølge pante- eller  

 gældsbrevet.
 Ifølge cirkulæreskrivelsen kan omberegning og tilbagebetaling af eventuelt  

 for meget erlagt afgift finde sted i alle tilfælde, hvor afgiftsberegningerne  

 ikke i medfør af reglerne i arveafgiftslovens § 32 er blevet bindende for de  

 afgiftspligtige forinden højesteretsdommen af 20. december 1979. Ifølge  

 meddelelsen kan omberegning og tilbagebetaling af arveafgift i eksekutorboer  

 finde sted, hvor arvingerne har godkendt boopgørelsen og frafaldet anken  

 efter højesteretsdommens afsigelse.
Da der i en række tilfælde i praksis har været tvivl om, hvorvidt  

 kursfastsættelsen af sådanne pante- og gældsbreve skal behandles som et  

 værdiansættelsesspørgsmål, tillader skattedepartementet herved, at  

 omberegning og tilbagebetaling - foruden i de tilfælde, der er nævnt i  

 cirkulæreskrivelsen og i meddelelsen - også kan finde sted i tilfælde, hvor  

 den i kildeskattelovens § 16, stk. 4, nævnte frist på 3 måneder er udløbet  

 den 20. december 1978 eller senere.
Omberegning og tilbagebetaling kan ske,  

 når den afgiftspligtige fremsætter anmodning derom eller forholdet i øvrigt  

 er afgiftsmyndigheden bekendt.
I de tilfælde, hvor der herefter skal ske omberegning og tilbagebetaling,  

 skal der foretages en ansættelse af pante- eller gældsbrevets værdi i handel  

 og vandel.
Ansættelsen foretages i gavesager af amtsskatteinspektoratet.
I  

 dødsboer forelægger skifteretten værdiansættelsesspørgsmålet for  

 ligningskommissionen.
Amtsskatteinspektoratets og ligningskommissionens  

 afgørelser kan påklages efter skattestyrelsesloven.
