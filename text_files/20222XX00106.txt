Skriftlig fremsættelse (8. februar 2023) Erhvervsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, straffeloven og forskellige andre love (Gennemførelse af Ansvarsudvalgets forslag om skærpet ansvarsvurdering for ledelsesmedlemmer m.v. i finansielle virksomheder og ændring af reglerne om egnethed og hæderlighed) (Lovforslag nr.
L 40) Banker og andre finansielle virksomheder spiller en central rolle i det danske samfund.
Sektorens betydning understreger behovet for god ledelse og ordentlig virksomhedsførelse, som er en forudsætning for, at kunderne og samfundet kan have tillid til sektoren.
Lovforslaget indeholder en række ændringer af reglerne om egnethed og hæderlighed for ledelsesmedlemmer og nøglepersoner i finansielle virksomheder. Ændringerne skal sikre den rette balance mellem krav til ledelserne i de finansielle virksomheder og hensynet til, at rekrutteringsgrundlaget ikke begrænses unødigt.
Det er vigtigt, at rekrutteringsgrundlaget til ledelsesposter i finansielle virksomheder er tilstrækkelig bredt, så diversitet, erfaring og inspiration fra andre sektorer kan komme den finansielle sektor til gode.
Løbende tilførsel af personer, der også har erfaringer fra andre sektorer, organisationer eller myndigheder, kan medvirke til at holde sektoren i trit med omverdenens forventninger til sektorens generelle samfundsansvar og adfærd.
Lovforslaget har endvidere til formål at bidrage til, at det i højere grad bliver muligt at holde ledelsen i en finansiel virksomhed straffe- og erstatningsretligt ansvarlig for grove ledelsessvigt og uforsvarlig adfærd.
Det er afgørende for retsfølelsen og tilliden til sektoren, at ledelsen og de enkelte ledelsesmedlemmer kan holdes strafferetligt ansvarlige for overtrædelse af den finansielle regulering og erstatningsansvarlige, i det omfang en uforsvarlig ledelsespraksis har medført tab.
Erfaringerne fra det retslige efterspil efter den finansielle krise og senere alvorlige hvidvasksager har vist, at der er et behov for at ændre de gældende regler.
Lovforslaget har desuden til formål at regulere fratrædelsesordninger for direktører i finansielle virksomheder med henblik på at sikre de rette muligheder for at kunne fratage direktøren en fratrædelsesgodtgørelse, når denne eksempelvis har deltaget i ledelsen af en finansiel virksomhed, der er  eller har været  involveret i finansiel kriminalitet m.v.
Samtidig vil øget transparens vedrørende aflønning generelt motivere virksomhederne til at anvende fratrædelsesordninger ansvarligt.
 Lovforslaget gennemfører den politiske aftale af 16. juni 2022 om skærpet ansvarsvurdering for ledelsesmedlemmer i finansielle virksomheder og bredere rekrutteringsgrundlag til ledelserne i den finansielle sektor.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
