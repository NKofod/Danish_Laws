Nr LSF 223 Forslag til Lov om ændring af lov om naturfredning Fremsat af Dorte Bennedsen (S) Baadsgaard (S) Henning Nielsen (S) Margrete  

 Auken (SF) Gade (SF) Leif Hermann (SF) den 16. marts 1989 § 1 I lov om naturfredning, jf. lovbekendtgørelse nr. 530 af 10. oktober 1984,  

 som ændret ved lov nr. 355 af 13. maj 1987, foretages følgende ændringer:
 1. I § 1 indsættes som stk. 3:
»Stk. 3. Lovens beføjelser kan tillige anvendes til naturgenopretning  

 og lignende med henblik på varetagelse af de i stk. 2, nr. 1-3, nævnte  

 interesser.« 2. § 11 affattes således:
»§ 11. Miljøministeren eller amtsrådet, i hovedstadsområdet dog  

 Hovedstadsrådet, kan nedlægge forbud mod en anvendelse eller mod etablering  

 af forhold, som strider mod en påtænkt fredning.
Forbudet er gældende, indtil  

 der er foretaget bekendtgørelse i Statstidende om fredningssagens rejsning,  

 jf. § 15, dog længst i et år.
Forbudet skal skriftligt meddeles de berørte  

 lodsejere og tinglyses på de pågældende ejendomme.
Tinglysningen er uden  

 betydning for forbudets gyldighed.« 3. I § 18, stk. 2, indsættes efter 1. pkt.:
»Fredningsbestemmelser kan ligeledes indeholde forskrifter om  

 naturgenopretning eller andre forskrifter, der går ud på tilvejebringelsen af  

 en bestemt tilstand, der herefter skal bevares.« 4. I § 18 indsættes efter stk. 4 som nyt stykke:
» Stk. 5. I fredningsafgørelser kan større naturområder,  

 herunder især områder, der er af særlig national eller international  

 betydning, og for hvilke der af hensyn til fredningsinteressernes varetagelse  

 er fastsat begrænsninger i offentlighedens adgang samt regler om drift og  

 pleje og lignende, udpeges som naturreservater.« Stk. 5 bliver herefter stk. 6.
 5. I stk. 5, der herefter bliver stk. 6, ændres »stk.  

 2-4« til: »stk. 2-5«.
 6. Overskriften til kapitel IV affattes således:
 »Fredningsplanlægning og offentlige anlæg«.
 7. Efter § 38 udgår:
»Kapitel V.
Anlæg m.v.« 8. Efter § 42 indsættes:
»Kapitel V.
Beskyttede naturtyper og beskyttelsesbræmmer m.v.« 9. Overskriften til § 43 affattes således:
 »Søer og vandløb«.
 10. § 43 affattes således:
» § 43. Der må ikke foretages ændringer i tilstanden af  

 naturlige søer, hvis areal er på over 100 m2, og af det åbne forløb af  

 vandløb.
Dette gælder dog ikke for offentlige vandløb, når foranstaltningerne  

 foretages i henhold til gældende vandløbsregulativer, jf. dog § 43 b, stk. 2.
Stk. 2. Rørskær i perioden 1. marts-1. november kan kun ske med tilladelse  

 fra miljøministeren.« 11. Overskriften til § 43 a affattes således:
»Heder, moser, strandenge, strandsumpe, ferske enge, overdrev, diger  

 m.v.« 12. § 43 a affattes således:
»§ 43 a.
Der må ikke foretages ændringer i tilstanden af 1) heder 2) moser og lignende 3) strandenge 4) strandsumpe 5) ferske enge og overdrev samt 6) sten- og jorddiger med tilhørende løvbærende hegn, såfremt de i nr. 1-6  

 nævnte naturtyper m.v. udgør mindst 2.500 m2 i sammenhængende areal.
 Stk. 2. De i stk. 1, nr. 5, nævnte ferske enge kan dog omlægges som  

 hidtil.
Stk. 3. Miljøministeren kan fastsætte regler om, i hvilket omfang  

 gødskning er tilladt i de i stk. 1 nævnte naturtyper.« 13. § 43 b affattes således:
»§ 43 b.
Amtsrådet, i hovedstadsområdet Hovedstadsrådet, kan i  

 særlige tilfælde gøre undtagelse fra bestemmelserne i §§ 43, stk. 1, og 43 a,  

 stk. 1.
Stk. 2. Miljøministeren kan fastsætte regler om, at bestemmelser i §§ 43,  

 stk. 1, og 43 a, stk. 1, ikke skal gælde for nærmere angivne kategorier af de  

 pågældende naturtyper.
Reglerne kan omfatte hele landet eller bestemte  

 områder.
Stk. 3. Miljøministeren kan fastsætte regler om, at tilladelser efter stk.  

 1 i nærmere angivne tilfælde af mere vidtrækkende betydning meddeles af  

 ministeren.
Reglerne kan omfatte hele landet eller bestemte områder.
 Stk. 4. Miljøministeren kan beslutte at overtage afgørelsen i en for  

 amtsrådet eller Hovedstadsrådet indbragt sag, når sagen er af mere  

 vidtrækkende betydning.
 Stk. 5. Miljøministeren kan fastsætte regler for amtsrådets og  

 Hovedstadsrådets administration af stk. 1.
 Stk. 6. Miljøministeren kan efter forhandling med vedkommende ministre  

 fastsætte regler for samarbejdet mellem amtsrådet og Hovedstadsrådet samt  

 andre myndigheder.
Stk. 7. Miljøministeren kan fastsætte regler, som beskriver og afgrænser  

 de i §§ 43, stk. 1, og 43 a, stk. 1, nævnte naturtyper, om beregning af  

 arealstørrelser for disse og om, at naturlige søer i helt eller delvis  

 offentligt eje eller bestemte typer af sådanne søer skal være omfattet af  

 reglen i § 43, stk. 1, uanset deres størrelse.« 14. Efter § 43 b indsættes:
 »Beskyttelsesbræmmer m.v.
§ 43 c.
Miljøministeren kan efter aftale med landbrugsministeren fastsætte  

 regler om beskyttelsesbræmmer langs vandløb og omkring søer og moser, jf.  

 stk. 2.
Stk. 2. De i stk. 1 nævnte regler kan fastlægge bestemmelser om  

 beskyttelsesbræmmernes bredde, omfanget af gødskning, jordbehandling og  

 tilplantning.
Reglerne kan anvendes inden for arealer, der er omfattet af  

 aftaler om pleje, ekstensivering af landbrugsdriften, braklægning eller  

 lignende, som i henhold til lovgivningen herom kan indgås mellem det  

 offentlige og ejere eller forpagtere af sådanne arealer.
 Indberetning m.v.
§ 43 d.
Miljøministeren kan efter forhandling med amtsrådene og  

 Hovedstadsrådet fastsætte regler om registrering af de i §§ 43, stk. 1, og 43  

 a, stk. 1, nævnte naturtyper og de i § 43 c nævnte beskyttelsesbræmmer samt  

 om indberetning af foretagne registreringer og afgørelser efter de nævnte  

 bestemmelser.« 15. I § 45, stk. 1, 1. pkt. og stk. 2, 2. pkt., ændres  

 »§ 43, stk. 1, 1. pkt., og stk. 2, samt § 43 a, stk. 1, og § 43 b, stk.  

 1,» til: »§ 43 b, stk. 1.« 16. § 45, stk. 4, affattes således:
»Stk. 4. Klagefristen for afgørelserne i henhold til § 43 b, stk. 1,  

 og § 44 er 4 uger fra den dag, afgørelsen er meddelt.
I tilfælde, hvor  

 offentlig annoncering har fundet sted, regnes klagefristen fra  

 offentliggørelsen uanset tidspunktet for eventuel individuel underretning.  

 Hvis klagefristen udløber på en lørdag eller helligdag, forlænges  

 klagefristen til den følgende hverdag.« 17. I § 45 indsættes efter stk. 4 som nyt stykke:
»Stk. 5. Bestemmelserne om klage i § 58, stk. 5-7, finder tilsvarende  

 anvendelse på afgørelser i henhold til § 43 b, stk. 1, og § 44.« 18. I § 47 a, stk. 1, indsættes efter »mindst 2 m«:  

 »pr. 1. september 1983.« 19. § 47 a, stk. 2, nr. 2, affattes således:
»2) sådanne foranstaltninger, der kræver godkendelse af amtsrådet  

 henholdsvis Hovedstadsrådet eller af miljøministeren i henhold til §§ 43,  

 stk. 1, eller 43 a, stk. 1.« 20. I § 47 a indsættes som stk. 4:
»Stk. 4. Amtsrådet henholdsvis Hovestadsrådet registrerer de i stk. 1  

 nævnte vandløb.« 21. Kapitel VII affattes således:
»Kapitel VII Fortidsminder § 48. Gravhøje, stengrave, bautasten, skibssætninger, voldsteder,  

 forsvarsanlæg, ødekirkegårde og ruiner, der er synlige i terrænet, må ikke  

 beskadiges eller ændres, og de må ikke deles ved udstykning, omdeling eller  

 skelforandring uden tilladelse fra Skov- og Naturstyrelsen.
 Stk. 2. De i stk. 1 nævnte fortidsminder, der ikke er synlige i terrænet,  

 har samme beskyttelse som nævnt i stk. 1, såfremt der foretages tinglysning  

 efter stk. 6.
 Stk. 3. Andre fortidsminder, herunder mølleanlæg, dæmninger, bro- og  

 vejanlæg, stenvolde, stenrækker, værfter, helligkilder, kanaler, anlæg ved og  

 i søer, runesten, helleristningssten og kultsten, har samme beskyttelse som  

 nævnt i stk. 2, såfremt der foretages tinglysning efter stk. 6.
 Stk. 4. Såfremt der efter stk. 6 foretages tinglysning om deres  

 tilstedeværelse, må sten og træer, hvortil der er knyttet folketro, historisk  

 overlevering eller kulturhistorisk tradition, samt krigergrave, mindesmærker,  

 kors, milepæle, vildtbanesten og lignende ikke beskadiges, og de må kun  

 ændres, flyttes eller fjernes med tilladelse fra Skov- og Naturstyrelsen.
Stk. 5. Afgørelsen af, hvilke fortidsminder der er omfattet af stk. 1-4,  

 og hvilken udstrækning fortidsminderne har, træffes af Skov- og  

 Naturstyrelsen.
For fortidsminder under terræn eller eksisterende bebyggelse  

 kan afgrænsningen fastlægges til matrikelskellet.
Stk. 6. Skov- og Naturstyrelsen kan begære en meddelelse om  

 tilstedeværelsen af de i stk. 1-4 nævnte fortidsminder tinglyst på de  

 pågældende ejendomme.
For de i stk. 2-4 anførte fortidsminder indtræder  

 beskyttelsen ved meddelelse til ejeren om, at tinglysningen agtes foretaget.
 § 49. På fortidsminder efter § 48 samt inden for en afstand på 5 m fra de  

 i § 48, stk. 1-3, nævnte fortidsminder må der ikke foretages jordbehandling  

 eller beplantning, medmindre andet er fastsat i forbindelse med  

 tinglysningen, jf. § 48, stk. 6, eller senere er tilladt af Skov- og  

 Naturstyrelsen.
 Stk. 2. På de i stk. 1 nævnte arealer må der ikke anvendes metaldetektorer  

 uden tilladelse fra Skov- og Naturstyrelsen.
 Stk. 3. På de i stk. 1 nævnte arealer må der ikke anvendes gødning,  

 medmindre andet er fastsat af Skov- og Naturstyrelsen i forbindelse med  

 tinglysningen, jf. § 48, stk. 6, eller senere tillades af Skov- og  

 Naturstyrelsen.
 § 50. Inden for en afstand af 100 m fra de i § 48, stk. 1 og 3, nævnte  

 fortidsminder må der ikke uden fredningsnævnets tilladelse placeres  

 bygninger, skure og campingvogne, opstilles master, foretages beplantninger,  

 ændringer i terrænet eller iværksættes foranstaltninger, der kan skade  

 fortidsmindet eller i væsentlig grad virke skæmmende på fortidsmindet og dets  

 omgivelser.
 Stk. 2. Fredningsnævnene skal indhente Skov- og Naturstyrelsens udtalelse,  

 forinden der træffes afgørelse efter stk. 1.
 Stk. 3. Uanset bestemmelsen i stk. 1 kan der uden fredningsnævnets  

 tilladelse i skove og plantager, hvor der var bevoksning før den 1. marts  

 1961, foretages genplantning uden for det i § 49, stk. 1, nævnte areal.
 Stk. 4. Skov- og Naturstyrelsen kan ændre grænserne for området for  

 beskyttelsen efter stk. 1, såfremt det beskyttede areal ikke derved forøges.
Stk. 5. Miljøministeren kan fastsætte regler for skovdrift i de i stk. 1  

 nævnte områder.
Ministeren kan herunder fravige bestemmelserne i § 49.
 § 51. Skov- og Naturstyrelsen kan lade fortidsmindet istandsætte, såfremt  

 det ikke medfører udgift for ejeren og brugeren af ejendommen, jf. dog stk.  

 2-3.
Stk. 2. Beskadiges, ændres eller flyttes et fortidsminde, kan Skov- og  

 Naturstyrelsen pålægge ejeren og brugeren at genoprette den hidtidige  

 tilstand inden for en rimelig frist samt at foretage foranstaltninger, der  

 måtte være påkrævede for at hindre nye beskadigelser, medmindre det  

 godtgøres, at skaden ikke skyldes fejl eller forsømmelse hos ejeren eller  

 brugeren.
Efterkommes et påbud ikke inden for den fastsatte frist, kan Skov-  

 og Naturstyrelsen lade arbejdet udføre på ejerens og brugerens bekostning.
 Stk. 3. Kan en genopretning efter stk. 2 efter Skov- og Naturstyrelsens  

 skøn ikke udføres forsvarligt af ejer og bruger, kan Skov- og Naturstyrelsen  

 foretage genopretning på ejerens og brugerens bekostning.
§ 52. Finder fredningsmyndighederne, at offentligheden bør sikres adgang  

 til et fortidsminde, kan de søge adgangen sikret ved aftale med ejeren og  

 brugeren af den pågældende ejendom om en sådan ordning.
Aftalen tinglyses på  

 ejendommen med prioritet forud for andre byrder på ejendommen.
 Stk. 2. Skov- og Naturstyrelsen kan opsætte informationsskilte ved  

 fortidsminder, hvortil offentligheden har adgang.
 § 53. Fortidsminder på havbunden, herunder stengrave, bopladser, ruiner,  

 sejlspærringer, forsvarsanlæg, havne- og broanlæg, må ikke beskadiges, ændres  

 eller fjernes uden Skov- og Naturstyrelsens tilladelse, hvis de befinder sig  

 i territorialfarvandet samt på kontinentalsoklen, dog ikke ud over 24 sømil  

 fra de basislinjer, hvorfra bredden af det ydre territorialfarvand måles.
 Stk. 2. Vrag af skibe, der må antages at være gået tabt for til enhver tid  

 mere end 100 år siden, samt skibsladninger og dele fra sådanne skibsvrag må  

 ikke beskadiges, ændres eller fjernes uden Skov- og Naturstyrelsens  

 tilladelse, hvis de befinder sig i det område, der er nævnt i stk. 1, eller i  

 vandløb eller i søer.
Stk. 3. Skov- og Naturstyrelsen registrerer fortidsminder og vrag m.v.,  

 der er omfattet af denne paragraf.
Fund af sådanne fortidsminder og vrag m.v.  

 skal straks anmeldes til Skov- og Naturstyrelsen.
Stk. 4. Miljøministeren kan fastsætte nærmere regler om beskyttelse af  

 fortidsminder og vrag m.v., der er omfattet af denne paragraf.  

 Miljøministeren kan herunder fastsætte, at der ikke må foretages ændring af  

 bundforholdene, optagning af grus eller sand, dumpning eller opfyldning,  

 opankring eller andre foranstaltninger.« 22. § 55, stk. 3, affattes således:
»Stk. 3. Medmindre ejeren tillader adgang i videre omfang, må 1) færdsel kun ske til fods og på cykel, 2) ophold må ikke finde sted inden for 50 m fra beboelsesbygninger, 3) løse hunde må ikke medtages.« 23. I § 55 indsættes efter stk. 5 som nyt stykke:
» Stk. 6. Miljøministeren kan fastsætte nærmere regler om  

 dækning af skader, der opstår som følge af offentlighedens færdsel i private  

 skove.« Stk. 6-9 bliver herefter stk. 7-10.
 24. I § 56 a indsættes som stk. 2:
»Stk. 2. Miljøministeren kan bestemme, at de i § 43 c, stk. 1, nævnte  

 beskyttelsesbræmmer ved visse vandløb, søer og moser ikke skal være omfattet  

 af reglerne i § 56, stk. 1, 1. pkt.« 25. § 58, stk. 3, affattes således:
» Stk. 3. Skov- og Naturstyrelsens afgørelse vedrørende  

 tilladelser efter § 48, stk. 1-4, kan påklages til miljøministeren af  

 ejendommens ejer og bruger samt af de i stk. 1, 1. pkt., nævnte myndigheder  

 m.v.
Skov- og Naturstyrelsens afgørelse efter § 53, stk. 2, kan påklages til  

 miljøministeren af den, der kan godtgøre sin ret som ejer af vraget.
Skov- og  

 Naturstyrelsens øvrige afgørelser efter kapitel VII kan ikke påklages.« 26. I § 59, stk. 2, indsættes som 2. pkt.:
»Miljøministeren kan i den forbindelse tillige fastsætte regler om  

 anmeldelse, registrering, mærkning samt om gebyrer til hel eller delvis  

 dækning af myndighedernes udgifter ved behandling af tilladelsessager, tilsyn  

 og kontrol.« 27. I § 59, stk. 4, ændres »der ikke forekommer i vildtlevende  

 tilstand her i landet« til: »som ikke hidrører her fra  

 landet«.
 28. Efter § 59 indsættes:
» § 59 a.
Dyr, der ikke tilhører landets naturligt  

 vildtlevende fauna, må ikke udsættes uden miljøministerens tilladelse.  

 Miljøministeren kan fastsætte regler om udsætning af bestemte dyregrupper.  

 Udsætning af pattedyr og fugle reguleres dog af reglerne i lovgivningen om  

 jagt- og vildtforvaltning.
 Stk. 2. Miljøministeren kan fastsætte regler om, at bestemte planter, som  

 ikke tilhører landets naturligt vildtlevende flora, ikke må udplantes eller  

 sås uden særlig tilladelse.
Stk. 3. Bestemmelserne i stk. 1 og 2 omfatter også søterritoriet og  

 fiskeriterritoriet som fastlagt efter lov om Danmarks Riges  

 fiskeriterritorium.« 29. I § 60 indsættes efter »søterritoriet«: »og  

 fiskeriterritoriet som fastlagt efter lov om Danmarks Riges  

 fiskeriterritorium.« 30. I § 60 indsættes som stk. 2:
»Stk. 2. På statsejendom, på søterritoriet og på fiskeriterritoriet  

 kan der desuden foretages fredning i henhold til denne lovs kapitel  

 III.« 31. I § 60 a indsættes som stk. 4:
»Stk. 4. Miljøministeren kan fastsætte regler om gebyrer til hel  

 eller delvis dækning af myndighedernes udgifter ved administrationen af de i  

 stk. 1 og 2 nævnte regler.« 32. § 60 b, stk. 2, 2. pkt., ophæves.
 33. § 62 a affattes således:
» § 62 a.
Staten, Hovedstadsrådet, amtskommuner og kommuner  

 skal som ejer af ikke fredede arealer, der er omfattet af bestemmelserne i §§  

 43 a, stk. 1, og 49, stk. 1, pleje disse.
 Stk. 2. Amtsrådet, i hovedstadsområdet Hovedstadsrådet, kan foretage pleje  

 af ikke fredede arealer, der er omfattet af §§ 43 a, stk. 1, og 49, stk. 1,  

 når disse er i privat eje, og når pleje kan ske uden væsentlig gene for  

 ejeren og brugeren.
 Stk. 3. Gennemførelse af plejeforanstaltninger efter stk. 2 og 3 kan kun  

 ske, såfremt ejeren og brugeren i rimelig tid forinden er underrettet herom  

 og om muligheden af, at ejeren eller brugeren selv foretager den nødvendige  

 pleje.
 Stk. 4. Miljøministeren kan fastsætte regler om pleje af de i stk. 1-3  

 omhandlede arealer og om påklage af amtsrådets eller Hovedstadsrådets  

 beslutninger efter stk. 2-3.
 Stk. 5. Miljøministeren kan fastsætte regler om pleje af fredede arealer,  

 herunder om amtsrådets, i hovedstadsområdet Hovedstadsrådets, ret til at  

 pleje disse og om påklage af myndighedernes beslutninger om pleje.
 Stk. 6. Amtsrådet, i hovedstadsområdet Hovedstadsrådet, kan indgå aftaler  

 med ejere og brugere om pleje af de i stk. 2 og stk. 5 omhandlede arealer.
Stk. 7. Reglerne i stk. 1-4 og 6 finder tilsvarende anvendelse på de i §  

 43, stk. 1, nævnte ikke fredede naturlige søer.
Dette gælder dog ikke for  

 søer, der er omfattet af vandløbslovgivningen.
Stk. 8. Miljøministeren kan efter forhandling med amtsrådene,  

 Hovedstadsrådet og andre berørte myndigheder fastsætte regler om, at de i  

 stk. 1-4 og stk. 6 nævnte regler tillige skal omfatte de i § 43 c, stk. 1,  

 omhandlede beskyttelsesbræmmer.
Dette gælder dog ikke for  

 beskyttelsesbræmmer, der er fredede.« 34. § 65 affattes således:
» § 65. Fredningsmyndighederne eller personer, der af disse  

 myndigheder er bemyndiget hertil, har, hvis det skønnes nødvendigt, til  

 enhver tid mod legitimation uden retskendelse adgang til offentlige og  

 private ejendomme og lokaliteter for at udøve de beføjelser, der er tillagt  

 dem i medfør af denne lov.
Der kan herunder foretages undersøgelser af  

 betydning for naturfredningsinteressernes varetagelse.
Stk. 2. Politiet yder bistand hertil.
Justitsministeren kan efter  

 forhandling med miljøministeren fastsætte nærmere regler herom.
Stk. 3. Ved eftersyn af erhvervsvirksomheder skal indehaveren og de  

 beskæftigede personer yde fredningsmyndighederne fornøden vejledning og  

 hjælp.« 35. § 65 b, stk. 1, affattes således:
» § 65 b.
Skov- og Naturstyrelsen yder faglig rådgivning og  

 anden bistand til miljøministeren og andre myndigheder vedrørende nationale  

 og internationale naturforvaltningsspørgsmål.« 36. § 65 b, stk. 3, affattes således:
»Stk. 3. Skov- og Naturstyrelsen forestår vejlednings- og  

 informationsvirksomhed om nationale og internationale  

 naturforvaltningsspørgsmål over for andre myndigheder og private.« 37. I § 65 b indsættes som stk. 4:
»Stk. 4. Skov- og Naturstyrelsen overvåger i samarbejde med  

 Landbrugsministeriet, amtsrådene og Hovedstadsrådet samt andre berørte  

 offentlige myndigheder og institutioner naturens tilstand i landet som helhed  

 og i dets forskellige dele.
Miljøministeren kan fastsætte nærmere regler om,  

 hvorledes overvågningen skal udføres.« 38. § 66, stk. 1, nr. 1, affattes således:
1) Overtræder §§ 16, stk. 1, 43, stk. 1 og 2, 43 a, stk. 1, 46, stk. 1og  

 5, 47, stk. 1, 47 a, stk. 1, 47 b, 48, stk. 1-4, 49, 50, stk. 1, 53, stk.  

 1-3, 54, stk. 1, 2. og 3. pkt., samt stk. 5, 55, stk. 3 og 4, 56, stk. 1, 3.  

 og 4. pkt., 57, stk. 1, 58, stk. 6, 63 og 65, stk. 3.' 39. I § 66, stk. 6, indsættes som 2. pkt.:
»Er lovovertrædelsen begået af en kommune eller et kommmunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab bødeansvar.« 40. § 66, stk. 7, affattes således:
»Stk. 7. Forældelsesfristen for strafansvaret er fem år for  

 overtrædelser som nævnt i stk. 1, nr. 1-3, samt for overtrædelser af regler  

 udstedt i henhold til loven.
Forældelsesfristen for overtrædelse af § 16,  

 stk. 1, og § 63 er dog kun to år.« 41. § 67, stk. 4, affattes således:
»Stk. 4. Såfremt vilde dyr eller planter er indført i strid med  

 forskrifter udstedt i medfør af § 59, stk. 2, jf. stk. 4, eller § 60 b, stk.  

 2, eller ankommer her til landet, uden at betingelserne for, at der kan  

 meddeles indførselstilladelse efter de nævnte regler, er opfyldt, og dette  

 medfører udgifter, herunder til transport af varerne til oprindelses- eller  

 afsenderlandet, skal sådanne udgifter for alle rimelige foranstaltninger  

 bæres af den, der har foretaget transporten her til landet, og af den, for  

 hvem indførslen er foretaget eller varerne er bestemt.« 42. I § 7 a, stk. 1, 2. pkt., § 65 a, stk. 1 og § 65 b, stk.  

 2, samt i overskriften til § 65 ændres »Fredningsstyrelsen«  

 til: »Skov- og Naturstyrelsen«.
§ 2 Loven træder i kraft den 1. januar 1990.
§ 3 Sager om tilladelser efter §§ 43-43 b i den hidtidige affattelse, der er  

 modtaget af amtsrådet henholdsvis Hovedstadsrådet før denne lovs  

 ikrafttræden, færdigbehandles efter de hidtil gældende regler.
Bestemmelsen i  

 § 1, nr. 16, finder dog også anvendelse på disse sager.
Bemærkninger til lovforslaget Lovforslaget er i hovedtræk en genfremsættelse af et af miljøministeren  

 tidligere fremsat lovforslag, jf.
Folketingstidende 1987-88, 1. samling,  

 forhandlingerne sp. 6788 og sp. 7834 samt tillæg A sp. 4177.
 Forslagsstillerne har i forhold til miljøministerens oprindelige  

 lovforslag foretaget følgende forbedringer:
 1. Naturgenopretning indføjes som et sideordnet formål i loven.
 2. Den generelle beskyttelse af truede naturtyper, lovens § 43, udvides  

 til at omfatte:
a. ferske enge og overdrev b.jord- og stendiger med tilhørende løvbærende hegn c.desuden ændres arealgrænserne for de øvrige beskyttede naturtyper:
søer og vandhuller fra 500 m2 til 100 m2 heder fra 5 ha til 2.500 m2 moser fra 5.000 m2 til 2.500 m2 strandenge fra 3 ha til 2.500 m2 strandsumpe fra 3 ha til 2.500 m2 Samtidig forenkles og harmoniseres arealberegningsreglerne.
Det anvendte  

 størrelseskriterium 2.500 m2 er identisk med den mindste grænse, som anvendes  

 på Geodætisk Instituts kortmaterialer.
En grænse på 2.500 m2 vil således gøre  

 det betydelig enklere for borgeren at vurdere, om et givet område kan  

 formodes at være omfattet af bestemmelsen.
Sten- og jorddiger med tilhørende levende løvbærende hegn er vigtige  

 landskabselementer, der er i kraftig tilbagegang og derfor må sikres.
Ud over  

 deres kulturhistoriske værdi har digerne med deres hegn betydning som nogle  

 af de sidste levesteder i agerlandet samt i spredningsbiologisk og  

 landskabelig henseende.
 3. Der åbnes mulighed for efter aftale mellem landbrugsministeren og  

 miljøministeren at fastsætte regler om beskyttelsesbræmmer langs ferske vande  

 og moser.
 4. Der er i forslaget sket en udvidelse af almenhedens adgang til private  

 skove (§ 55, stk. 3), således at man kan cykle på skovveje og færdes til fods  

 uden for skovvejene.
 Denne forenkling og harmonisering af reglerne om almenhedens færdsel og  

 ophold i skovene skal ses i sammenhæng med, at miljøministeren ved ændring af  

 lovens § 55, stk. 5, får en yderligere mulighed for at udforme regler for  

 dækning af skader, der opstår som følge af offentlighedens færdsel i de  

 private skove.
 Siden lovrevisionen i 1969, hvor offentligheden fik ret til at færdes til  

 fods på vejene i de private skove og på uindhegnede udyrkede arealer, er der  

 ikke ved de fire efterfølgende lovændringer givet offentligheden yderligere  

 generelle muligheder for at færdes i naturen.
De senere års undersøgelse af befolkningens fritidspræferencer (Projekt  

 Skov og Folk v/Niels Elers Koch) har dokumenteret, at skovene er det  

 fritidstilbud, der har den største tiltrækning.
Derfor finder  

 forslagsstillerne, at der er behov for en udvidelse af offentlighedens  

 adgangsmuligheder i de private skove.
 5. Muligheden for fredning på sø- og fiskeriterritoriet forbedres ved, at  

 det kan ske efter lovens kapitel III, svarende til fredninger på landjorden.  

 Dette er nødvendigt, fordi der ofte er en økologisk, geologisk og  

 landskabelig sammenhæng mellem land- og havområder, hvilket afføder et behov  

 for en samtidig og koordineret fredning.
 Endvidere var forudsætningen for at ophæve en tilsvarende bestemmelse i  

 1969, at ministeriet aktivt ville tage initiativ til en række fredninger på  

 søterritoriet.
 Dette er imidlertid kun sket i et meget beskedent omfang.
 6. Mulighederne for at gennemføre naturpleje udvides væsentligt.
 Forslaget indebærer, at der indføres en mulighed for amtskommuner og  

Hovedstadsrådet til at foretage naturpleje på ikke fredede arealer,  

 der er omfattet af § 43 og 48 (fortidsminder). Endvidere åbnes der mulighed  

 for at pleje ældre fredede arealer, som i dag ikke rummr plejebestemmelser.  

 Denne udvidede mulighed for naturpleje er nødvendig, hvis vi skal bevare og  

 genskabe en lang række af landets ofte kulturprægede naturværdier.
 Herudover skal forslagsstillerne henvise til de bemærkninger, der ledsager  

 miljøministerens oprindelige lovforslag, idet forslagsstillerne dog skal  

 påpege, at lovforslagets bemærkninger herved ikke er blevet nyredigeret og  

 heller ikke korrigeret for mere politisk betonede betragtninger.
