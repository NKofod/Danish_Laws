En virksomhed, der handler med smykker, anmodede om bekræftelse på, at  

 ombytning og den dermed følgende returnering af det gamle smykke ville være i  

 overensstemmelse med lovens § 13, stk 5, og således give adgang til  

 regulering i virksomhedens afgiftspligtige omsætning, når virksomheden  

 anførte følgende i sin brochure: "Den garanti, som følger med hvert  

 smykke, giver også mulighed for at ombytte Deres smykke til et smykke med en  

 større diamant, og De skal for ombytningen ikke betale mere end den  

 prisforskel, som gælder på ombytningstidspunktet mellem Deres smykke og det  

 nye smykke." Ministeriet for skatter og afgifter meddelte virksomheden, at såfremt der  

 nu betales en højere pris for det tidligere solgte smykke (end det var solgt  

 til), er der ikke tale om returnering i henhold til loven, og der er således  

 ikke adgang til regulering i virksomhedens afgiftspligtige omsætning efter  

 ovennævnte bestemmelse i § 13, stk. 5. Hvis den højere pris for det  

 tilbagetagne smykke erlægges på den måde, at der betales en mindre pris end  

 den ellers gældende for et samtidigt købt nyt smykke, kan returvarereglen i  

 lovens § 13, stk 5, efter ministeriets opfattelse heller ikke finde  

 anvendelse.
 Ministeriet gjorde endelig virksomheden opmærksom på bestemmelsen i lovens  

 § 8, stk 2, der fastsætter, at for varer, der helt eller delvis leveres mod  

 anden betaling end penge (byttehandel), er den afgiftspligtige værdi  

 virksomhedens almindelige pris ved afsætning af den pågældende vare.
 Se også Dep.351, Dep.457 og Dep.741.
