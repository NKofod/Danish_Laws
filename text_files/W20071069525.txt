Klage over manglende vagtlægebesøg (mistanke om lårbenshalsbrud) Nævnet fandt grundlag for at kritisere vagtlægen.
Nævnet har herved lagt vægt på, at brud på hoften/lårbenet er en hyppig faldskade, som specielt opstår hos ældre.
Patienten led ligeledes af knogleafkalkning, hvorfor der forelå en betydelig mistanke om, at hun havde pådraget sig et brud.
Nævnet har endvidere lagt vægt på, at vagtlægen mente, at der kunne være tale om hoftebrud, men at yderligere undersøgelser kunne vente til den efterfølgende dag.
Denne kontakt kunne vagtlægen dog ikke være sikker på ville finde sted.
Nævnet har særligt lagt vægt på, at det er almindelig praksis i dag, at diagnosticere og behandle hoftebrud uden unødig forsinkelse.
Der burde som minimum være tilbudt en lægelig vurdering af forholdene inden for en kort tidsfrist.
En udskydelse af en sådan undersøgelse, med de usikkerheder det indebar, var derfor ikke acceptabel.
