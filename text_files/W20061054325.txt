Klage over, at en hospitalslæge afviste at indlægge en akut syg patient på grund af overbelægning Nævnet fandt grundlag for at kritisere den medicinske forvagt.
 Det er nævnets opfattelse, at reservelæge A burde have forhørt sig nærmere om årsagen til vagtlægens anmodning om indlæggelse ved telefonvisitationen med vagtlægen den 2. april 2004.
Patientklagenævnet oplyste, at akutte sygdomme som blodprop i hjertet eller lungerne er livstruende sygdomme, der kræver akut indlæggelse på nærmeste sygehus.
I overbelægningssituationer kan ikke livstruende sygdomme om muligt viderevisiteres til andre sygehuse.
Når en vagtlæge vil indlægge en akut syg patient med mistanke om livstruende lidelse, så skal vagthavende læge modtage patienten, hvad enten der er overbelægning eller ej.
