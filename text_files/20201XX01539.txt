Skriftlig fremsættelse (26. august 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om fornyelse af overenskomster og aftaler for sygeplejersker (Lovforslag nr.
L 240) Lovforslaget fremsættes med henblik på lovindgreb i den igangværende sygeplejerskekonflikt, sådan at strejken bringes til ophør, og arbejdet på det konfliktramte område kan genoptages hurtigst muligt.
Lovforslaget har til formål at forny pågældende overenskomster frem til 31. marts 2024 i lighed med den aftalte fornyelse af overenskomster på det øvrige offentlige område.
Fornyelsen sker med de ændringer og på de vilkår vedrørende sygeplejersker, der er indeholdt i forligsmandens mæglingsforslag af 18. maj 2021, og som er anbefalet af parternes forhandlingsudvalg.
Dermed sker lovindgrebet i videst muligt omfang inden for den ramme, som parterne selv er blevet enige om.
 Forligsmandens mæglingsforslag indeholder følgende generelle vilkår og tilpasninger:
  Sygeplejerskerne omfattes af de aftaler og forlig, der er indgået af de øvrige parter på det offentlige område i forbindelse med overenskomstfornyelsen pr. 1. april 2021 med de tilpasninger, som er indeholdt i mæglingsforslaget.
  En anbefaling til regeringen om nedsættelse af en lønstrukturkomité, som skal se på lønstrukturer i den offentlige sektor.
  Tilføjelse af bilag til overenskomsten mellem RLTN og Dansk Sygeplejeråd (DSR) om introduktionsforløb for nyuddannede sygeplejersker.
  Drøftelse mellem RLTN og DSR om anvendelse af titler for de sygeplejefaglige ledere i forlængelse af drøftelser om den fremadrettede varetagelse af ledelse i afdelingerne.
  En drøftelse i overenskomstperioden mellem KL og DSR om overenskomstdækningen af sygeplejersker, der gennemfører specialuddannelsen i borgernær sygepleje.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er også årsagen til, at lovforslaget er sendt i høring den 25. august 2021 med en ganske kort frist den 26. august, kl. 11.
 Det foreslås derfor, at lovforslaget træder i kraft hurtigst muligt og får virkning fra ikrafttrædelsen.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
