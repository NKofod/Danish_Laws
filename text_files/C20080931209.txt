Cirkulære om organisationsaftale for afdelingsledere og uddannelseskonsulenter ved AMU-centrene Generelle bemærkninger 1. Finansministeriet og Dansk Funktionærforbund har indgået vedlagte organisationsaftale for afdelingsledere og uddannelseskonsulenter ved AMU-centrene.
Personalestyrelsen, den 4. juli 2008 P.M.V., E.B., Helle Rasmussen Organisationsaftale for afdelingsledere og uddannelseskonsulenter ved AMU-centrene Nedennævnte bestemmelser supplerer og/eller fraviger OAO-S-fællesoverenskomsten.
§ 1. Organisationsaftalens område Organisationsaftalen omfatter afdelingsledere og uddannelseskonsulenter ansat ved AMU-centrene (i det følgende kaldet de ansatte).
§ 2. Lønsystemet Lønsystemet består af en basisløn, jf. § 3, der kan suppleres med en tillægsdel, jf. § 4. Der kan endvidere lokalt ydes engangsvederlag, jf. § 4, stk. 4.
§ 3. Basisløn Basislønnen udgør 270.000 kr. i årligt grundbeløb (niveau pr. 1. oktober 1997).
 Stk. 2. Basislønnen forhøjes til 272.500 kr. pr. 1. april 2009.
 Stk. 3. Ved deltidsansættelse ydes forholdsmæssig løn.
§ 4. Kvalifikations- og funktionstillæg samt engangsvederlag Der kan lokalt aftales tillæg for særlige funktioner, der varetages i stillingen eller stillingsgruppen, herunder arbejdsbestemte tillæg, der ydes for de timer/det tidsrum, hvori den pågældende funktion udføres.
 Stk. 2. Der kan ligeledes lokalt aftales tillæg for kvalifikationer mv., dvs. på grundlag af den ansattes faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked og hensynet til rekruttering og fastholdelse.
Stk. 3. Tillæg efter stk. 1 og 2 kan aftales i form af varige eller midlertidige tillæg.
Tillæggene angives i årligt grundbeløb (niveau pr. 1. oktober 1997).
Stk. 4. Der kan herudover ydes engangsvederlag, der fastsættes af ledelsen efter forhandling med den enkelte ansatte.
Engangsvederlag kan f.eks. ydes som:
1) Honorering af særlig indsats 2) Resultatløn 3) Honorering af merarbejde Stk. 5. Der kan indgås forhåndsaftaler/aftales retningslinier, hvori kriterierne og formen for lønændringer er fastlagt.
Løntillæggene udmøntes i overensstemmelse hermed, når en eller flere medarbejdere opfylder de aftalte kriterier.
 Cirkulærebemærkninger til § 4:
 Hensyn til f.eks. geografisk betingede lønforhold kan indgå i lokalt aftalte kvalifikationstillæg mv.
Forhåndsaftaler indebærer, at der ikke skal indgås konkret tillægsaftale mellem ansættelsesmyndigheden og tillidsrepræsentanten, hver gang én eller flere ansatte udfører opgaver/erhverver kvalifikationer, der er omfattet af forhåndsaftalen § 5. Lønregulering mv.
 Basislønnen og funktionstillæg reguleres med de generelle stigninger, der aftales centralt ved aftale- og overenskomstfornyelserne eller udmøntes via en generel reguleringsordning.
 Stk. 2. Tilsvarende gælder for lokalt aftalte kvalifikationstillæg, medmindre andet aftales.
 Stk. 3. Lønnen udbetales månedsvis forud for de før 1. september 1970 ansatte.
§ 6. Pension Der indbetales pensionsbidrag af basislønnen samt af varige og midlertidige tillæg efter § 4, stk. 1-2, i henhold til bestemmelserne i § 5, i OAO-S-fællesoverenskomsten.
 Dog således, at der for de ansatte, der:
1) Er fyldt 25 år og 2) Har mindst 4 års sammenlagt beskæftigelse i det offentlige før eller efter det 25. år og 3) Har mindst 15 timers ugentlig beskæftigelse i gennemsnit med virkning fra 1. oktober 2006 i stedet indbetales et samlet pensionsbidrag på 13,0 pct. af de pensionsgivende løndele.
 Stk. 2. Med virkning fra 1. oktober 2008 forhøjes pensionsbidraget fra 13,0 pct. af de pensionsgivende løndele til 15,0 pct.
 § 7. Forhandling og indgåelse af aftaler mv.
 Lokale aftaler forhandles og indgås mellem de parter, der er bemyndiget hertil.
Stk. 2. Forslag til lønændringer kan fremsættes af begge parter.
Forhandlinger skal finde sted mindst én gang om året, hvis en af parterne begærer det.
 Lønændringer kan i øvrigt aftales løbende, hvis parterne er enige herom.
Stk. 3. Kan der ved en lokal forhandling ikke opnås enighed, kan forhandlingerne, såfremt en af parterne begærer det, videreføres med deltagelse af repræsentanter fra Dansk Funktionærforbund.
Forhandlingen afholdes inden for en frist af 1 måned efter modtagelsen af forhandlingsbegæringen, medmindre andet aftales.
Stk. 4. Opnås der ikke enighed ved denne forhandling, kan forhandlingerne, såfremt en af parterne begærer det, videreføres mellem organisationsaftalens parter.
Forhandlingen afholdes inden for en frist af 1 måned efter modtagelsen af forhandlingsbegæringen, medmindre andet aftales.
 Stk. 5. Hvis der ikke kan opnås enighed ved forhandling mellem parterne, kan sagen ikke videreføres.
 Stk. 6. Brud på og fortolkning af lokale aftaler behandles efter de sædvanlige fag retlige regler.
 Stk. 7. Lokale aftaler om funktions- og kvalifikationstillæg kan opsiges i overensstemmelse med reglerne i den enkelte aftale, eller kan ændres ved enighed mellem aftalens parter.
 Cirkulærebemærkninger til § 7:
Et væsentligt element i det nye og lokalt orienterede lønsystem er, at den lokale lønfastsættelse integreres i den lokale personalepolitik.
Det er derfor en forudsætning, at der er den fornødne aftalekompetence til stede på det lokale niveau.
På denne baggrund delegerer aftalens parter kompetencen efter følgende retningslinier:
a) Finansministeriet bemyndiger Undervisningsministeriet til at føre forhandlinger om og indgå lokale aftaler.
Finansministeriet forudsætter endvidere, at Undervisningsministeriet videredelegerer denne kompetence i videst muligt omfang med henblik på, at samtlige aftaler, der alene vedrører løndannelsen ved den pågældende institution, kan indgås af den lokale ledelse b) Dansk Funktionærforbund videredelegerer tilsvarende sin kompetence i videst muligt omfang med henblik på, at samtlige aftaler, der alene vedrører løndannelsen ved den pågældende institution, kan indgås af den lokale tillids-repræsentant.
I de tilfælde, hvor der ikke er valgt en tillidsrepræsentant, indgås aftale med Dansk Funktionærforbunds lokale afdeling eller direkte med Dansk Funktionærforbund Det er parternes overordnede hensigt, at forhandlingerne skal finde sted og aftalerne indgås på parallelle niveauer.
Parterne er således enige om, at aftaler bør indgås mellem den lokale ledelse og den stedlige tillidsrepræsentant.
 Den lokale ledelse og tillidsrepræsentanterne kan i forbindelse med de lokale forhandlinger lade sig bistå af repræsentanter fra ministeriet, henholdsvis forbundet.
§ 8. Konstitution i højere stilling Såfremt en ansat konstitueres i en forstander-/lederstilling, og såfremt denne konstitution varer over 15 dage i sammenhæng, ydes der for hele perioden den ansatte et ikke-pensionsgivende tillæg.
Tillægget beregnes som forskellen mellem den løn (inkl. evt. generelt og særligt tillæg), den pågældende ville opnå ved udnævnelse i lederstillingen, og den løn, der tilkommer den pågældende i henhold til organisationsaftalen, inkl. eventuelle tillæg.
 Stk. 2. Er varetagelsen af den højere stilling udelukkende begrundet i feriefravær, indtræder retten til betaling først, når den ansatte har udført en sådan midlertidig tjeneste i 22 dage i sammenhæng.
 Stk. 3. I øvrigt gælder de for statens tjenestemænd gældende regler vedrørende ydelse af funktionsvederlag.
 § 9. Arbejdstid mv.
 Basislønnen i § 3 forudsætter heldagsbeskæftigelse, hvorved forstås en arbejdstid svarende til normalt 37 timer ugentlig.
 Stk. 2. Omfanget af de ansattes undervisningspligt fastsættes af Undervisningsministeriet efter indstilling fra det pågældende AMU-center.
 Stk. 3. Honorering af merarbejde sker i form af engangsvederlag, der fastsættes af ledelsen efter forhandling med den enkelte ansatte, jf. § 4, stk. 4.
Stk. 4. For regelmæssigt forekommende merarbejde af større omfang kan der i stedet for engangsvederlag efter § 4, stk. 4, ydes et fast tillæg efter principperne i rammeaftale af 24. januar 1996 om konvertering af over/-merarbejde, arbejdstidsbestemte ydelser mv. til faste tillæg.
Et sådant tillæg forhandles og aftales efter reglerne i § 7.
§ 10. Plustid For at bestemmelserne om plustid, jf. stk. 2-7, kan bringes i anvendelse på arbejdspladsen, skal der indgås aftale mellem ansættelsesmyndigheden og den/de respektive tillidsrepræsentant(er) om, at ordningen iværksættes.
Hvis der for en personalegruppe ikke findes en tillidsrepræsentant, indgås aftalen med den forhandlingsberettigede organisation.
Iværksættelsesaftalen skal indeholde en opsigelsesbestemmelse.
 Cirkulærebemærkninger til § 10, stk. 1:
Vilkårene for plustidsansættelse fremgår af bestemmelserne i organisationsaftalen og skal derfor ikke fastlægges i iværksættelsesaftalen, der alene skal bekræfte de lokale parters enighed om, at plustidsordningen kan anvendes på den pågældende arbejdsplads.
Ved eventuel bortfald af iværksættelsesaftalen, løber allerede indgåede individuelle aftaler om plustid videre efter deres individuelle indhold indtil de eventuelt måtte blive opsagt efter de regler, der er fastsat i den individuelle aftale.
 Stk. 2. Ansættelsesmyndigheden og den ansatte kan aftale en individuel arbejdstid, der er højere end den i § 9, stk. 1 anførte fuldtidsbeskæftigelse (plustid).
 Cirkulærebemærkninger til § 10, stk. 2:
 Plustid forudsætter en aftale mellem ansættelsesmyndigheden og den ansatte og bygger således på frivillighed.
 Stk. 3. Den individuelt aftalte arbejdstid kan ikke udgøre mere end gennemsnitlig 42 timer om ugen.
 Stk. 4. Ved aftale om plustid forhøjes arbejdstiden og lønnen forholdsmæssigt.
 Cirkulærebemærkninger til § 10, stk. 4:
 Den forhøjede løn udbetales også under fravær, hvor den ansatte har ret til sædvanlig løn, eksempelvis sygdom, barselsorlov, ferie og omsorgsdage.
 Den forhøjede løn lægges ligeledes til grund ved beregning af efterindtægt, fratrædelsesbeløb eller andre ydelser, der tager udgangspunkt i den ansattes sædvanlige løn.
 Stk. 5. Af den del af lønnen, der overstiger lønnen for fuldtidsbeskæftigelse, indbetaler ansættelsesmyndigheden sædvanligt pensionsbidrag af hele den forhøjede løn.
 Stk. 6. En individuel aftale om plustid kan af såvel den ansatte som ansættelsesmyndigheden opsiges til bortfald med 3 måneders varsel til udgangen af en måned, med mindre andet aftales.
 Cirkulærebemærkninger til § 10, stk. 6:
 Efter varslets udløb vender den ansatte tilbage til den beskæftigelsesgrad, der gjaldt før indgåelse af plustidsaftalen.
 Stk. 7. Hvis den ansatte afskediges uansøgt, har den pågældende  uanset et eventuelt aftalt længere varsel  ret til at vende tilbage til den beskæftigelsesgrad, som gjaldt før overgangen til plustid, 3 måneder før fratrædelsestidspunktet.
 Cirkulærebemærkninger til § 10, stk. 7:
Arbejdsdirektoratet har tilkendegivet, at arbejdstimer ud over 37 pr. uge, der er præsteret inden for de seneste 3 måneder forud for en ledighedsperiode, i relation til lov om arbejdsløshedsforsikring vil blive betragtet som overskydende timer.
Betalingen for disse timer vil derfor påvirke beregningen af eventuelle arbejdsløshedsdagpenge.
 Det er derfor aftalt, at en ansat, der afskediges uansøgt, kan vælge at vende tilbage til sin tidligere beskæftigelsesgrad 3 måneder før sin fratræden  uanset om den individuelle plustidsaftale indeholder et længere opsigelsesvarsel.
 § 11. Ikrafttræden mv.
 Denne aftale har virkning fra 1. april 2008 og kan af hver af parterne opsiges skriftligt med 3 måneders varsel til en 31. marts, dog tidligst til den 31. marts 2011.
 Stk. 2. Med virkning fra 1. april 2008 ophæves organisationsaftale af 6. december 2005 for afdelingsledere og uddannelseskonsulenter ved AMU-centrene.
 Stk. 3. Ansatte, der er omfattet af denne aftale, er ikke omfattet af aftalerne om henholdsvis lokalløn og chefløn.
