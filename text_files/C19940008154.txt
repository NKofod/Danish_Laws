(Til kommunerne m. fl.) Kontanthjælpsmodtageres mulighed for at være bortrejst har været drøftet  

 en del i den seneste tid.
Socialministeriet har derfor fundet anledning til  

 at gøre opmærksom på følgende:
1. Kontanthjælpsmodtageres udnyttelse af deres  

 arbejdsmuligheder Alle, der modtager kontanthjælp, skal udnytte deres arbejdsmuligheder.  

 Dette følger af bistandslovens § 40 og gælder både kontanthjælpsmodtageren og  

 en eventuel ægtefælle.
Heri ligger, at modtageren skal følge kommunens anvisninger med hensyn til  

 fx deltagelse i beskæftigelsesfremmende foranstaltninger.
Der er ingen regler  

 i loven om, at kontanthjælpsmodtagere har ret til at holde ferie.
 Det er kommunen selv, der inden for rammerne af § 40 afgør, hvorledes  

 kravene til den enkelte skal udformes, herunder hvilken form for  

 dokumentation der skal kræves for, at kommunen kan sikre sig, at modtageren  

 opfylder betingelserne i § 40. Det er således også op til den enkelte kommune  

 at afgøre, om der under hensyn til familiens samlede situation, herunder  

 muligheden for at bevare den nødvendige kontakt til kommunen og/eller  

 arbejdsformidlingen, er grundlag for at tillade, at pågældende er bortrejst i  

 en kortere periode.
2. Kontanthjælpsmodtageres oplysningspligt Med hensyn til kommunens muligheder for at få oplysninger til brug for  

 afgørelsen af, om betingelserne i § 40 er opfyldt, henvises til  

 bistandslovens § 17. Heraf fremgår, at det kan pålægges den, der søger  

 bistand, at medvirke til sagens oplysning.
Endvidere følger det af § 18, at  

 modtageren har pligt til at underrette om ændringer i sine forhold, der kan  

 medføre nedsættelse eller ophør af bistanden.
 Hvis kommunen efter en konkret vurdering finder, at der kan være tvivl om,  

 hvorvidt en kontanthjælpsmodtager opfylder betingelserne for fortsat at  

 modtage hjælp, eller hvis kommunen efterfølgende modtager oplysninger, der  

 viser, at modtageren ikke opfyldte betingelserne for den allerede udbetalte  

 hjælp, kan kommunen med hjemmel i §§ 17 og 18 afkræve pågældende nærmere  

 oplysninger til belysning af spørgsmålet.
Konstateres det, at en kontanthjælpsmodtager ikke har været berettiget til  

 den modtagne kontanthjælp, kan det udbetalte beløb kræves tilbagebetalt, hvis  

 den pågældende har modtaget beløbet mod bedre vidende.
Dette følger af  

 bistandslovens § 25.
 Det er derfor vigtigt, at kommunerne i forbindelse med udbetalingen af  

 kontanthjælpen gør opmærksom på, at det er en forudsætning for at modtage  

 kontanthjælp, at modtageren opfylder betingelserne i § 40, og at dette  

 indebærer, at kommunen skal vide, hvor pågældende opholder sig.
Bistandslovens § 40 udelukker således ikke, at kommunerne kan tillade, at  

 kontanthjælpsmodtagere kan opholde sig andre steder end på deres bopæl uden  

 at miste retten til kontanthjælp.
Det afgørende er derimod, at kommunen  

 forinden er gjort bekendt med pågældendes fravær fra den sædvanlige bopæl,  

 pågældendes opholdssted under fraværet (eller det sted, hvor pågældende kan  

 kontaktes), samt hvor længe fraværet vil vare.
I forbindelse med tilladelsen  

 til at være bortrejst kan der være behov for særskilt at indskærpe  

 oplysningspligten, herunder at modtageren, hvis vedkommende skal opfylde  

 betingelserne, kun kan være bortrejst i den periode, der forud er aftalt.
3. Særligt om ophold uden for landets grænser Det fremgår af bistandslovens § 1, at det offentlige er forpligtet til  

 efter reglerne i denne lov at yde bistand til enhver, der opholder sig her i  

 landet.
Det er således hovedreglen, at hjælp efter bistandsloven forudsætter  

 ophold her i landet.
Efter praksis antages hjælpen i visse tilfælde dog efter  

 en konkret vurdering at kunne bevares under kortvarige ophold i udlandet.
Om en person, der modtager kontanthjælp efter §§ 37 og 37 a, kan have  

 kortvarige ophold i udlandet, vil derfor afhænge af, om pågældende, trods  

 opholdet uden for landets grænser, kan anses for at opfylde de betingelser,  

 der knytter sig til modtagelsen af hjælpen, herunder betingelsen i § 40 om  

 udnyttelse af arbejdsmulighederne.
Det vil derfor ikke være udelukket, at  

 kommunen kan tillade kortvarigt ophold i udlandet, hvis der for den enkelte  

 kontanthjælpsmodtager foreligger en særlig grund, og hvis opholdet i udlandet  

 ikke forhindrer, at pågældende kan holde sig i forbindelse med  

 kommunen/arbejdsformidlingen, jf. pkt. 2 ovenfor.
En sådan særlig grund kan  

 fx være besøg hos en nær pårørende, der er alvorlig syg, eller i forbindelse  

 med udøvelse af en aftalt eller fastsat samværsret, som ikke kan foregå her i  

 landet.
