Betænkning afgivet af Indfødsretsudvalget den 17. december 2020 Betænkning over Forslag til folketingsbeslutning om, at man skal være dansk gift for at kunne blive naturaliseret som dansk statsborger [af Marie Krarup (DF) m.fl.]:
1. Indstillinger Et flertal i udvalget (udvalget med undtagelse af DF) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF) indstiller beslutningsforslaget til vedtagelse uændret.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Radikale Venstre Radikale Venstres medlem af udvalget mener, at Dansk Folkepartis forslag om, at man skal gifte sig med en dansk statsborger for at blive dansk statsborger, for det første er usaglig forskelsbehandling, og for det andet er udtryk for sindelagskontrol.
Beslutningsforslaget om, at man skal gifte sig med en dansk statsborger for at blive dansk statsborger, lader sig ikke gøre med de nuværende forpligtelser i den europæiske konvention om statsborgerret.
Den europæiske konvention om statsborgerret må forstås sådan, at der er en generel adgang til statsborgerskab, for så vidt der ikke må ske usaglig forskelsbehandling.
Det foreslåede er diskrimination af folk, der allerede er gift.
Videre finder RV, at beslutningsforslaget indebærer sindelagskontrol eller social kontrol.
Som bekendt er social kontrol et problem, som vi i RV vil bekæmpe, og det gælder, uanset om det er social kontrol som beskrevet af forfatteren Sara Omar i »Dødevaskeren« eller sindelagskontrol som beskrevet af forfatteren Hans Kirk i bogen »Fiskerne«.
RV ønsker således ikke at få indført en yderligere betingelse for statsborgerskab i form af krav om indgåelse af ægteskab med en dansker, da betingelsen er udtryk for social kontrol.
Videre konstituerer betingelsen usaglig forskelsbehandling, hvilket i øvrigt også er i strid med den europæiske konvention om statsborgerret.
Derfor støtter RV ikke beslutningsforslaget.
Enhedslisten Enhedslistens medlem af udvalget mener, at beslutningsforslaget om, at man skal gifte sig dansk for at opnå dansk statsborgerskab, både forsøger at kontrollere danskere med et fremmed pas såvel som danske statsborgere på en udemokratisk måde.
Beslutningsforslaget vil stille yderligere krav til opnåelse af indfødsret, hvilket i forvejen er en meget lang og krævende proces, som for rigtig mange slet ikke kan lade sig gøre, og det er EL imod.
At stille ægteskab som yderligere betingelse i en tid, hvor en meget stor del af danskerne fravælger at blive gift, synes også at være en utidssvarende forhindring, som forsøger at kontrollere og bestemme, hvordan danske statsborgere skal leve deres familieliv.
I EL anerkender vi, at man kan have en familie uden at være gift.
Endvidere har skiftende regeringer arbejdet hårdt for at hindre danskere i at få deres ægtefæller familiesammenført til Danmark, hvorfor det i praksis for rigtig mange ikke vil kunne lade sig gøre at leve op til betingelserne, da de på trods af ægteskab, har en meget begrænset mulighed for at komme til Danmark.
Af disse grunde kan EL ikke støtte forslaget.
3. Udvalgsarbejdet Beslutningsforslaget blev fremsat den 23. oktober 2020 og var til 1. behandling den 1. december 2020. Beslutningsforslaget blev efter 1. behandling henvist til behandling i Indfødsretsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Susan Kronborg (RV) Anne Valentina Berthelsen (SF) Peder Hvelplund (EL) Jan E.
Jørgensen (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
