Bekendtgørelse om gebyrer og afgifter på Færdselsstyrelsens område I medfør af § 60 e, stk. 5, § 88 a, stk. 1, § 89, stk. 2, 2. pkt., § 92 o, stk. 1 og 2, § 124 a, stk. 1, 2 og 4, § 124 c, stk. 2, § 124 q, og § 132 a, stk. 12, i færdselsloven, jf. lovbekendtgørelse nr. 1710 af 13. august 2021, § 15, stk. 1, 1. pkt., og stk. 2, § 15 a og § 15 b i lov om godkendelse og syn af køretøjer, jf. lovbekendtgørelse nr. 959 af 24. september 2012, som ændret ved lov nr. 1437 af 17. december 2019, lov nr. 1063 af 30. juni 2020 og lov nr. 2621 af 28. december 2021, § 10 i lov om godskørsel, jf. lovbekendtgørelse nr. 1051 af 12. november 2012, som ændret ved lov nr. 735 af 8. juni 2018, § 18, stk. 1, nr. 5 og 6, i lov om buskørsel, jf. lovbekendtgørelse nr. 1050 af 12. november 2012, og § 33 i taxiloven, lov nr. 1538 af 19. december 2017, som ændret ved lov nr. 2395 af 14. december 2021, fastsættes efter bemyndigelse i henhold til § 3, stk. 1, og § 5, § 6, § 7 og § 8 i bekendtgørelse nr. 2635 af 28. december 2021 om Færdselsstyrelsens opgaver, beføjelser og klageadgang:
Kapitel 1 Gebyrer på vejtransportområdet Betaling af gebyrer § 1. For hvert syn, omsyn eller toldsyn betaler synsvirksomheder et fast gebyr på 16 kr. til Færdselsstyrelsen, jf. lov om godkendelse og syn af køretøjer.
 § 2. For udstedelse, fornyelse og erstatning af legitimationskort til personer, der har gennemført uddannelse i at regulere færdsel i forbindelse med gennemførelse af særtransporter, jf. bekendtgørelse om visse personers adgang til regulering af færdslen i forbindelse med særtransporter, betales et gebyr på 160 kr. til Færdselsstyrelsen.
 § 3. For udstedelse, fornyelse, udskiftning og erstatning af et chaufføruddannelsesbevis til gods- eller bustransport samt varebilschaufføruddannelsesbevis, jf. bekendtgørelse om kvalifikationskrav til visse førere af køretøjer i vejtransport, betales følgende gebyrer til Færdselsstyrelsen:
 1) For chaufføruddannelsesbevis betales et gebyr på 160 kr.
 2) For varebilschaufføruddannelsesbevis betales et gebyr på 50 kr.
 § 4. For udstedelse, fornyelse og erstatning af et chaufførkort, jf. taxiloven, betales et gebyr på 1.700 kr. til Færdselsstyrelsen.
 § 5. For behandling af ansøgning om og udstedelse, fornyelse og ændring af tilladelse til at udføre erhvervsmæssig persontransport i biler betaler virksomhederne et gebyr til Færdselsstyrelsen på 985 kr. pr. tilladelse med gyldighed på op til 5 år og 1.970 kr. pr. tilladelse med gyldighed over 5 år, jf. taxiloven.
Stk. 2. Færdselsstyrelsen kan opkræve de i stk. 1 nævnte gebyrer på ansøgningstidspunktet.
Det opkrævede beløb tilbagebetales, hvis ansøgningen ikke imødekommes.
 § 6. For behandling af ansøgning om og udstedelse og fornyelse af tilladelse til at udføre godskørsel for fremmed regning i varebiler, jf. lov om godskørsel § 1, stk. 2, betaler virksomhederne et gebyr til Færdselsstyrelsen på 2.530 kr. pr. udstedelse.
Stk. 2. For behandling af ansøgning om ændring af allerede udstedt tilladelse betales et gebyr efter regning til Færdselsstyrelsen.
Timesatsen er 500 kr. pr. påbegyndt time.
 § 7. For følgende opgaver betales, jf. taxiloven og lov om godskørsel, et gebyr efter regning til Færdselsstyrelsen:
 1) Behandling af ansøgning om og udstedelse af tilladelse til at drive kørselskontor, der sælger erhvervsmæssig persontransport i biler.
 2) Godkendelse af uddannelsessteder, der udbyder kurser for chauffører vedrørende udførelse af erhvervsmæssig persontransport i biler.
 3) Godkendelse af uddannelser for varebilschauffører og kurser for varebilsvognmænd og udbydere heraf.
 Stk. 2. Timesatsen for ydelser efter stk. 1 er 500 kr.
 Stk. 3. Ved afbrydelse af sagsbehandlingen betales et beløb for det allerede udførte arbejde.
 § 8. For behandling af følgende ansøgninger betales et gebyr til Færdselsstyrelsen:
 1) Ansøgning om godkendelse af motorkøretøjer, påhængskøretøjer, systemer, komponenter og separate tekniske enheder, jf. bekendtgørelse om godkendelse af nye motorkøretøjer og påhængskøretøjer dertil m.v.
 2) Ansøgning om godkendelse af to- eller trehjulede køretøjer, quadricykler, systemer, komponenter og separate tekniske enheder, jf. bekendtgørelse om godkendelse af nye to- og trehjulede køretøjer m.v.
 3) Ansøgning om godkendelse af traktorer, påhængskøretøjer, udskifteligt trukket udstyr, systemer, komponenter og separate tekniske enheder, jf. bekendtgørelse om godkendelse af nye landbrugs- og skovbrugskøretøjer m.v.
 4) Ansøgning om udpegelse som teknisk tjeneste, jf. bekendtgørelse om udpegelse af tekniske tjenester på det køretøjstekniske område i henhold til visse forordninger.
 Stk. 2. Timesatsen for behandling af en ansøgning efter stk. 1 er 631 kr.
 Stk. 3. Ved afbrydelse af sagsbehandlingen betales et beløb for det allerede udførte arbejde.
 § 9. For følgende opgaver betales, jf. færdselsloven, et gebyr efter regning til Færdselsstyrelsen:
 1) Behandling af ansøgning om og udstedelse af tilladelse til forsøg med selvkørende enheder.
 2) Udførelse af tilsyn med forsøg med selvkørende enheder.
 Stk. 2. Timesatsen for behandling af en ansøgning og udstedelse af en tilladelse samt udførelse af tilsyn efter stk. 1 er 822 kr.
 Stk. 3. Ved ansøgers afbrydelse af sagsbehandlingen betales for det allerede udførte arbejde efter timesatsen i stk. 2.
 Stk. 4. Færdselsstyrelsen kan viderefakturere udgifter til sagkyndig bistand, der er indhentet ved behandling af en ansøgning om tilladelse til forsøg og ved udførelse af tilsyn.
 § 10. For ansøgning om udstedelse, fornyelse, erstatning og udskiftning af takografkort til førere, virksomheder eller værksteder, jf. færdselsloven, betales et gebyr på 425 kr. til Færdselsstyrelsen.
 Stk. 2. De i stk. 1 nævnte erstatningskort udstedes uden betaling, hvis det konstateres at det uvirksomme kort ikke har synlige skader eller ikke er uvirksomt som følge af uhensigtsmæssig brug eller opbevaring.
§ 11. Udebliver betaling af gebyrer efter sidste rettidige indbetalingsdag, kan Færdselsstyrelsen opkræve et ekspeditionsgebyr på 100 kr. for hver rykkerskrivelse.
Der tillægges renter i overensstemmelse med rentelovens § 5.
Kapitel 2 Afgift for uddannelsesbevis til førere af køretøjer til vejtransport af farligt gods § 12. For udstedelse af uddannelsesbevis til førere af køretøjer til vejtransport af farligt gods skal ansøger betale en afgift på 310 kr. til Færdselsstyrelsen.
Kapitel 3 Gebyrer på kørekortområdet § 13. Betaling efter §§ 15-33 opkræves af kommunalbestyrelsen.
 Stk. 2. Betaling efter § 34 opkræves af Færdselsstyrelsen.
Gebyr for afholdelse af køreprøver og kørelærerprøver § 14. For afholdelse af køreprøve betales et gebyr på 800 kr. til Færdselsstyrelsen, jf. dog stk. 2-4.
 Stk. 2. Afholdes køreprøve til erhvervsmæssig personbefordring samtidig med køreprøve til bus, betales et gebyr på 800 kr. for den første og 580 kr. for den anden af prøverne.
 Stk. 3. For praktisk prøve til mellemstor motorcykel, stor motorcykel, almindelig bil med stort påhængskøretøj samt den i kørekortbekendtgørelsens § 12, stk. 1, nr. 4, foreskrevne prøve (B+) betales et gebyr på 280 kr. til Færdselsstyrelsen.
 Stk. 4. For afholdelse af køreprøve til stor knallert betales et gebyr på 290 kr. til Færdselsstyrelsen.
 Stk. 5. For afholdelse af teoriprøve og udstedelse af kørekort til lille knallert til personer, der er fyldt 18 år, betales et gebyr på 140 kr. til Færdselsstyrelsen.
 § 15. For udstedelse af kørekort til lille knallert til personer under 18 år, som har modtaget undervisning i færdselsreglerne og kørsel med lille knallert og bestået en teoriprøve og en praktisk prøve i tilknytning hertil betales et gebyr på 510 kr. til Færdselsstyrelsen.
 Stk. 2. For afholdelse af teoriprøve eller praktisk prøve til lille knallert for personer under 18 år ud over første prøve, jf. stk. 1, betales et gebyr på 230 kr. til Færdselsstyrelsen.
 § 16. For kontrollerende køreprøver betales et gebyr på 890 kr. til Færdselsstyrelsen, jf. dog stk. 2 og 3.
 Stk. 2. For første kontrollerende køreprøve betales ikke, medmindre prøven aflægges i medfør af færdselslovens §§ 60 a-60 c.
 Stk. 3. For kontrollerende køreprøve til stor knallert betales et gebyr på 290 kr. til Færdselsstyrelsen, jf. dog stk. 4.
 Stk. 4. For første kontrollerende køreprøve betales ikke, medmindre prøven aflægges i medfør af færdselslovens § 60 a, stk. 1, § 60 b eller § 60 c.
 § 17. Udebliver en ansøger fra en berammet teoretisk eller praktisk køreprøve uden at have meddelt forfald senest kl. 12.00, 2 hverdage før prøven, eller bestås en del af prøven ikke, skal der, før ny prøve berammes, ske fornyet betaling, medmindre forfaldet skyldes ansøgerens eller kørelærerens dokumenterede sygdom, eller at øvelseskørsel ikke har kunnet gennemføres inden for de sidste 2 hverdage inden den teoretiske eller praktiske prøve og dette skyldes vejrliget.
§ 18. For afholdelse af kørelærerprøve betales et gebyr på 340 kr. for den første og 320 kr. for hver efterfølgende kategori til Færdselsstyrelsen.
Såfremt der aflægges prøve til almindelig bil samtidig med prøve til motorcykel, betales dog et gebyr på 460 kr. til Færdselsstyrelsen.
Stk. 2. Betaling efter stk. 1, omfatter både den skriftlige og den mundtlige prøve.
Udebliver en ansøger fra en berammet prøve uden at have meddelt forfald senest kl. 12.00 dagen før, eller bestås en del af prøven ikke, skal der, før ny prøve afholdes, ske fornyet betaling.
Dette gælder, både når den skriftlige prøve ikke bestås, og når den er bestået, samt når ansøgeren udebliver fra en af disse prøver.
 § 19. For ansøgere med handicap, som opfylder betingelserne for, at der kan ydes støtte til erhvervelse af bil i henhold til servicelovens § 114 eller forskrifter udstedt i medfør af denne bestemmelse, afholdes de i § 14 og § 16 nævnte prøver uden betaling.
Gebyr for udstedelse af kørekort § 20. For ansøgning om udstedelse af duplikatkørekort betales et gebyr på 280 kr. til Færdselsstyrelsen, jf. dog stk. 2.
 Stk. 2. For ansøgning om udstedelse af duplikatkørekort til lille eller stor knallert betales et gebyr på 140 kr. til Færdselsstyrelsen.
 § 21. For ansøgning om udstedelse af kørekort til lille knallert efter udløbet af en ubetinget frakendelse af retten til at føre lille knallert, jf. færdselslovens § 129, stk. 3, betales et gebyr på 140 kr. til Færdselsstyrelsen.
 § 22. For ansøgning om udstedelse af kørekort til lille knallert til personer, der har ret til at føre lille knallert, og som har måttet aflevere deres kørekort i medfør af færdselslovens § 60 d, betales et gebyr på 140 kr. til Færdselsstyrelsen.
 § 23. For ansøgning om udstedelse af kørekort til personer, der har førerret til en eller flere kategorier, og som har måttet aflevere deres kørekort i medfør af færdselslovens § 66 a, stk. 4, 1. pkt., betales et gebyr på 140 kr. til Færdselsstyrelsen.
 § 24. For ansøgning om udstedelse af kørekort til personer, der har førerret til en eller flere kategorier, og som har måttet aflevere deres kørekort i medfør af færdselslovens § 63, stk. 7, eller § 129 b, stk. 5, betales et gebyr på 140 kr. til Færdselsstyrelsen.
 § 25. For ansøgning om udstedelse af kørekort i forbindelse med generhvervelse af førerretten uden krav om kontrollerende køreprøve, jf. færdselslovens § 60 a, stk. 11, eller § 129, stk. 4, betales et gebyr på 140 kr. til Færdselsstyrelsen.
 § 26. For ansøgning om udstedelse af midlertidigt erstatningskørekort til kørsel i udlandet betales et gebyr på 170 kr. til Færdselsstyrelsen, jf. dog stk. 2.
 Stk. 2. For udstedelse af midlertidigt erstatningskørekort til lille eller stor knallert til kørsel i udlandet betales et gebyr på 140 kr. til Færdselsstyrelsen.
 § 27. For ansøgning om udstedelse af internationalt kørekort betales et gebyr på 25 kr. til Færdselsstyrelsen.
Gebyr for fornyelse af kørekort § 28. Ved ansøgning om fornyelse af kørekort betales et gebyr på 140 kr. til Færdselsstyrelsen jf. dog stk. 2-4.
 Stk. 2. Ved ansøgning om fornyelse af kørekort til lille lastbil, lastbil, lille bus, bus samt henholdsvis lille lastbil, lastbil, lille bus og bus med stort påhængskøretøj for ansøgere, der ikke er fyldt 75 år, betales et gebyr på 180 kr. til Færdselsstyrelsen.
 Stk. 3. Ved ansøgning om fornyelse af kørekort med kørelærergodkendelse betales et gebyr på 280 kr. til Færdselsstyrelsen.
 Stk. 4. Fornyelse af kørekort, der er tidsbegrænset som følge af helbredsmæssige forhold, sker uden betaling til Færdselsstyrelsen.
 § 29. Ved ansøgning om fornyelse af kørekort til erhvervsmæssig personbefordring betales et gebyr på 280 kr. til Færdselsstyrelsen, jf. dog stk. 2.
 Stk. 2. Ved ansøgning om fornyelse af kørekort til erhvervsmæssig personbefordring, der på grund af helbredsmæssige forhold er tidsbegrænset, betales et gebyr på 120 kr. til Færdselsstyrelsen.
 § 30. Ved ansøgning om foreløbig fornyelse af kørekort betales samme beløb som for den endelige fornyelse.
Gebyr for ombytning af kørekort § 31. Ved ansøgning om ombytning af et allerede udstedt kørekort betales et gebyr på 140 kr. til Færdselsstyrelsen.
 Stk. 2. Der betales ikke for udstedelse af midlertidigt erstatningskørekort i forbindelse med ombytning af kørekort efter stk. 1.
 § 32. Ved ansøgning om ombytning af kørekort med kode om frakendelse af retten til at føre lille knallert til kørekort uden sådan kode, når frakendelsestiden er udløbet, betales et gebyr på 140 kr. til Færdselsstyrelsen.
 § 33. Ved ansøgning om ombytning af udenlandsk kørekort til dansk kørekort betales et gebyr på 280 kr. til Færdselsstyrelsen, jf. dog stk. 2.
 Stk. 2. Ved ansøgning om ombytning af et udenlandsk kørekort til et dansk kørekort til lille eller stor knallert betales et gebyr på 140 kr. til Færdselsstyrelsen.
Gebyr for deltagelse i en alkolåsordning § 34. For deltagelse i en alkolåsordning betaler deltageren følgende gebyr:
 1) Obligatorisk ordning: 3.611 kr.
 2) Frivillig ordning med personundersøgelse: 5.639 kr.
 3) Frivillig ordning uden personundersøgelse: 3.611 kr.
 Stk. 2. Hvis der ved deltagelse i den frivillige alkolåsordning meddeles vilkår om alkoholistbehandling, betaler deltageren yderligere et gebyr på 3.524 kr. til dækning af kriminalforsorgens omkostninger til tilsyn med behandlingen.
Kapitel 4 Klageadgang § 35. Afgørelser truffet af Færdselsstyrelsen efter denne bekendtgørelse kan ikke indbringes for transportministeren eller anden administrativ myndighed, jf. bekendtgørelse om Færdselsstyrelsens opgaver, beføjelser og klageadgang.
Kapitel 5 Ikrafttræden og overgangsbestemmelser § 36. Bekendtgørelsen træder i kraft den 1. januar 2023.
 Stk. 2. For ansøgninger, jf. § 34, nr. 1-3, der er indgivet til Færdselsstyrelsen inden den 1. januar 2023, men ikke færdigbehandlet, betales et gebyr i henhold til reglerne i bekendtgørelse nr. 1834 af 22. september 2021 om deltagelse i en alkolåsordning.
 § 37. Følgende bekendtgørelser ophæves:
 1) Bekendtgørelse nr. 2670 af 28. december 2021 om Færdselsstyrelsens gebyrer på vejtransportområdet, jf. dog stk. 2.
 2) Bekendtgørelse nr. 2668 af 28. december 2021 om regulering af betalingsbeløb i henhold til færdselsloven, jf. dog stk. 3.
 3) Bekendtgørelse nr. 1842 af 22. september 2021 om Færdselsstyrelsens gebyrer på kørekortområdet.
 4) Bekendtgørelse nr. 1135 af 18. november 2019 om regulering af betalingsbeløb i henhold til færdselsloven.
 5) Bekendtgørelse nr. 1278 af 13. november 2018 om regulering af betalingsbeløb i henhold til færdselsloven.
 6) Bekendtgørelse nr. 1243 af 7. november 2017 om regulering af betalingsbeløb i henhold til færdselsloven.
 7) Bekendtgørelse nr. 1470 af 28. november 2016 om regulering af beløb i henhold til færdselslovens § 124 i.
 8) Bekendtgørelse nr. 1469 af 28. november 2016 om regulering af beløb i henhold til færdselslovens § 59 a.
 9) Bekendtgørelse nr. 1631 af 14. december 2015 om regulering af beløb i henhold til færdselslovens § 124 i.
 10) Bekendtgørelse nr. 1629 af 14. december 2015 om regulering af beløb i henhold til færdselslovens § 59 a.
 11) Bekendtgørelse nr. 1395 af 15. december 2014 om regulering af beløb i henhold til færdselslovens § 124 i.
 12) Bekendtgørelse nr. 1394 af 15. december 2014 om regulering af beløb i henhold til færdselslovens § 59 a.
 13) Bekendtgørelse nr. 1593 af 19. december 2013 om regulering af beløb i henhold til færdselslovens § 124 d.
 14) Bekendtgørelse nr. 1592 af 19. december 2013 om regulering af beløb i henhold til færdselslovens § 124 h.
 15) Bekendtgørelse nr. 1591 af 19. december 2013 om regulering af beløb i henhold til færdselslovens § 124 g.
 16) Bekendtgørelse nr. 1590 af 19. december 2013 om regulering af beløb i henhold til færdselslovens § 124 e.
 17) Bekendtgørelse nr. 1589 af 19. december 2013 om regulering af beløb i henhold til færdselslovens § 59 a.
 18) Bekendtgørelse nr. 1417 af 11. december 2013 om regulering af beløb for udstedelse af uddannelsesbevis til førere af køretøjer til vejtransport af farligt gods.
 19) Bekendtgørelse nr. 1140 af 30. november 2012 om regulering af gebyr for udstedelse af kørekort efter frakendelse af retten til at udøve virksomhed som kørelærer.
 Stk. 2. For ansøgninger, jf. § 3, nr. 1, § 4 og § 5, der er indgivet til Færdselsstyrelsen inden den 1. januar 2023, men ikke færdigbehandlet, betales et gebyr i henhold til reglerne i bekendtgørelse nr. 2670 af 28. december 2021 om Færdselsstyrelsens gebyrer på vejtransportområdet.
 Stk. 3. For ansøgninger, jf. § 12, der er indgivet til Færdselsstyrelsen inden den 1. januar 2023, men ikke færdigbehandlet, betales en afgift i henhold til reglerne i bekendtgørelse nr. 2668 af 28. december 2021 om regulering af betalingsbeløb i henhold til færdselsloven.
