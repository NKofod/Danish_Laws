Nr BTB 114 Betænkning over Forslag til folketingsbeslutning om forsikringsdækning for  

 EFG-elever   

 Nr B 114 1985-86, 1. samling Afgivet af uddannelsesudvalget Afgivet: 19860514 Udvalget har behandlet beslutningsforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) forslaget til forkastelse ved 2. (sidste) behandling.
Flertallet mener, at en generel forsikringsordning for EFG-elever vil medføre en række vanskeligheder i forhold til andre grupper af uddannelsessøgende.
Imidlertid har flertallet forståelse for den problematik, der danner baggrunden for forslagsstillernes forslag, nemlig risikoen for ulykker i forbindelse med værkstedsbrug på diverse skoler.
I forlængelse af ministerens svar på udvalgets spørgsmål vedrørende muligheden for at indføre en erstatningsordning i stedet for en forsikringsordning vil flertallet hermed henstille til undervisningsministeren, at denne tager initiativ til at få undersøgt denne problemstilling nærmere med henblik på om muligt at finde en tilfredsstillende løsning, hvorefter EFG-elever i tilfælde af ulykker vil være dækket ind via en erstatningsordning fra statens side.
Et mindretal (socialdemokratiets medlemmer af udvalget) indstiller forslaget til vedtagelse uændret.
Et andet mindretal (socialistisk folkepartis medlemmer af udvalget) indstiller ligeledes forslaget til vedtagelse uændret.
Mindretallet bemærker, at det under udvalgsarbejdet er oplyst, at der er ca. 35.000 basisårselever, og at en erstatningsordning, der sikrer basisårseleverne, som om de var omfattet af arbejdsskadeforsikringsloven, og alene omfatter værkstedsundervisningen, skønnes at være langt billigere end en forsikringstegning.
Det er endvidere oplyst, at ministeriet kun har modtaget få anmeldelser.
Via parallelitet til lærlingeloven kan der efter socialistisk folkepartis opfattelse skabes afgrænsning over for øvrige uddannelsesområder.
Under udvalgets arbejde er det således afklaret, at indførelse af forsikringsdækning af EFG-basisårselever ikke er særlig omkostningskrævende, og at der kan skabes afgrænsning.
SF er derfor uforstående over for regeringspartiernes afvisning af forslaget.
Eva Møller (KF) fmd.
Karen Højte Jensen (KF) Kirkegaard (KF) Per Stig Møller (KF) Povl Brøndsted (V) Helge Sander (V) Bente Juncker (CD) nfmd.
Steffensen (KrF) Jytte Andersen (S) J.
K.
Hansen (S) Lykketoft (S) Nørgaard-Sørensen (S) Erling Olsen (S) Søgaard (S) Stillinger (SF) Hanne Thanning Jacobsen (SF) Ole Vig Jensen (RV) Partierne VS, FP og FD havde ikke medlemmer i udvalget.
