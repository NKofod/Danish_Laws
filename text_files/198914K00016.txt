Nr BTL 16 Betænkning over Forslag til lov om indfødsrets meddelelse   

 Nr L 16 1989-90, 1. samling Afgivet af Indfødsretsudvalget Afgivet: 19891012 Udvalget har behandlet lovforslaget i et møde.
Der er af udvalget stillet spørgsmål til indenrigsministeren, som denne har besvaret skriftligt.
 Et flertal (udvalget med undtagelse af Fremskridtspartiets medlem)  

 kan tiltræde, at de på lovforslaget optagne 718 personer får indfødsret, og  

 indstiller lovforslaget til vedtagelse uændret.
 Et mindretal (Fremskridtspartiets medlem af udvalget) vil ved 2.  

 behandling redegøre for sin stilling til lovforslaget, men ønsker dog her at  

 udtale følgende:
 I henhold til grundlovens § 44 kan ingen udlænding få indfødsret uden ved  

 lov.
Det betyder, at hvert eneste forslag om at give en ansøger dansk  

 indfødsret reelt er at betragte som et enkeltstående lovforslag, der skal  

 have sine tre behandlinger i folketingssalen i fuld offentlighed på lige fod  

 med alle andre lovforslag.
Når man f.eks. har samlet de 718 ansøgninger om  

 indfødsret i et samlet lovforslag (L 16), så er det udelukkende af  

 bekvemmelighedsgrunde, dels for Indenrigsministeriet og dels for de berørte  

 folketingsmedlemmer, der har sæde i Indfødsretsudvalget.
 Denne bekvemmelighedspakkeløsningsordning betyder nemlig, at man kan nøjes  

 med at behandle de samlede indfødsretsansøgninger i 3 lovforslag i hvert  

 folketingsår.
 Ud over den rent formelle nemhedsløsning har man i Indfødsretsudvalget og  

 Indenrigsministeriet udarbejdet nogle retningslinjer for, hvornår og under  

 hvilke omstændigheder en ansøger kan få tilkendt dansk indfødsret, dvs. blive  

 optaget på et af de tre lovforslag til Folketingets senere behandling.
 Det er imidlertid helt klart, at disse interne fællesregler kun kan have  

 deres gyldighed, hvis alle Folketingets partier og alle 179 medlemmer af  

 Folketinget er enige i disse uformelle retningslinjer.
 Efter grundlovens § 49 og Folketingets forretningsordens § 37 er  

 Folketingets møder offentlige.
 Man har fra Indenrigsministeriets side forsøgt at kaste et  

 fortrolighedsskær over indfødsretslovforslagene, bl.a. ved at stemple de  

 papirer, som udleveres til folketingsmedlemmerne i Indfødsretsudvalget, som  

 »fortrolige«.
 Man har ligeledes forsøgt at få belyst, om et folketingsmedlem ville kunne  

 straffes efter straffelovens § 152 e, nr. 1 og 2, jf. bilag nr. 43 i  

 Indfødsretsudvalget i Folketingsåret 1988-89, der er en besvarelse af  

 spørgsmål nr. 1 af 27. oktober 1988 (alm. del - bil. 9).
I henhold til Justitsministeriets besvarelse side 4 og 5 vil der ikke  

 kunne være tale om overtrædelse af straffelovens § 152 e, nr. 1 og 2  

 (tavshedspligt), hvis fremdragelsen af oplysninger sker som led i en  

 begrundelse for, at der foreslås konkrete ændringer i det pågældende  

 lovforslag.
I øvrigt må der i besvarelsen være en meget bred margin for,  

 hvornår udtalelser, der fremsættes i Folketinget, ikke kan siges at være  

 fremsat i berettiget varetagelse af åbenbar almen interesse.
 Fremskridtspartiet har den indstilling, at det som udgangspunkt med  

 rimelighed må kunne forlanges, at udenlandske statsborgere, som vil opnå det  

 gode at få tildelt dansk statsborgerskab, som mindstemål må kunne fremvise en  

 straffri vandel i de 7 år, som de har opholdt sig i Danmark, inden de har  

 kunnet ansøge om dansk indfødsret.
 Det almindelige krav har da også langt de fleste ansøgere opfyldt, idet  

 kravet om en straffri vandel kan overholdes af de 694 ansøgere ud af i alt  

 718.
 Fremskridtspartiet mener dog, at selve grovheden og beskaffenheden af  

 lovovertrædelsen, og om der fra ansøgerens side foreligger  

 gentagelsestilfælde, også har betydning for bedømmelsen af den enkeltes  

 ansøgning.
Da de oplysninger, som Indfødsretsudvalgets medlemmer har fået vedrørende  

 ansøgere, som inden for de sidste 7 år har overtrådt dansk lovgivning, er  

 meget ufyldestgørende, har det ikke været muligt at vurdere de enkelte  

 ansøgere på en retfærdig måde.
F.eks. angives de i opremsningsform nævnte  

 begåede lovovertrædelser nærmest i telegramstil såsom: »Forsætlig  

 brandstiftelse«, »Vold mod sagesløs«, »Overtrædelse af  

 politivedtægten«, »Overtrædelse af våbenloven«.
Fremskridtspartiet har også den indstilling, at indfødsretsansøgere, der  

 har fået offentlig hjælp ud over de første 18 måneder under deres 7-årige  

 ophold i Danmark, ikke bør have dansk indfødsret.
Der tænkes her på  

 udlændinge, som under deres ophold i Danmark har været på »varig  

 hjælp«, samt de ansøgere, som har modtaget offentlig hjælp inden for de  

 sidste 5 år med tilbagebetalingspligt.
 Fremskridtspartiet skal derfor inden 2. behandling anmode om, at de nævnte  

 ansøgere udtages, således at ændringsforslag kan udformes formelt.
 Fremskridtspartiet skal i den anledning gøre opmærksom på, at det allerede  

 i cirkulære nr. 52 af 25. april 1895 til samtlige amtmænd og  

 kommunalbestyrelser blev tilkendegivet, at den kommunale erklæring vedrørende  

 en indfødsretsansøger skulle indeholde oplysninger om, hvorvidt ansøgeren har  

 været i stand til at kunne ernære sig og sin familie uden hjælp fra det  

 offentlige.
Disse oplysninger ses ikke at være til stede forinden behandlingen af  

 lovforslag nr.
L 16.
 Fremskridtspartiet har ligeledes den indstilling, at ansøgere i  

 opholdsperioden på 7 år, inden ansøgning om dansk indfødsret indgives, ikke i  

 længere tid (dvs. ud over sammenlagt 1/2 år) må have modtaget  

 arbejdsløshedsdagpenge.
 I svaret om, hvor mange af de 718 ansøgere der har modtaget  

 arbejdsløshedsdagpenge (jf. bilag 5 i indeværende samling), angiver  

 indenrigsministeren, at 138 ansøgere på et eller andet tidspunkt under deres  

 ophold her i landet har modtaget arbejdsløshedsdagpenge, men der står  

 desværre ikke noget om, i hvor lang tid de pågældende ansøgere har modtaget  

 dagpenge.
 Fremskridtspartiet skal derfor anmode om, at de ansøgere, som har modtaget  

 arbejdsløshedsdagpenge i en samlet periode på over et halvt år, bliver  

 udskilt fra lovforslaget ved ændringsforslag.
 Fremskridtspartiet skal til slut tilkendegive, at man af hensyn til  

 ansøgernes integration i det danske samfund lægger meget stor vægt på, at  

 ansøgerne behersker det danske sprog på det tidspunkt, hvor de ønsker at være  

 danske statsborgere.
 Fremskridtspartiet lægger desuden stor vægt på, at ansøgerne ved  

 tilkendelse af dansk statsborgerskab fraskriver sig deres oprindelige  

 statsborgerskab, og at dette er en ufravigelig betingelse.
 Fremskridtspartiet vil i øvrigt gøre opmærksom på, at der bestemt ikke er  

 sket nogen ulykke, blot fordi en ansøger om statsborgerskab ikke får det  

 tilkendt næsten pr. automatik i det syvende år, idet de ansøgere, som ikke  

 får tilkendt dansk statsborgerskab, jo ikke af den grund bliver udvist af  

 Danmark, da de pågældende har en tidsubegrænset opholdstilladelse i forvejen.
Lizzie Lichtenberg (KF) Flemming Jensen (KF) Else Theill Sørensen (KF)  

 Hannah Kain (V) Jørgen Winther (V) Knud Lind (FP) Elisabeth Arnold (RV) Lis  

 Noer Holmberg (CD) Inger Stilling Pedersen (KRF) nfmd.
Helen Beim (S)  

 Erling Christensen (S) Pernille Forchhammer (S) Anna-Marie Hansen (S) Henning  

 Rasmussen (S) Taanquist (S) Birthe Hansen (SF) Inger Harms (SF) fmd.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Ændringsforslag Af et mindretal (FP):
Til § 1 1) Nr. 12, 14, 16, 45, 73, 96, 107, 139, 200, 215, 244, 286, 324, 331,  

 341, 343, 357, 358, 359, 425, 461, 485 og 489 udgår.
 2) Nr. 99, 111, 126, 159, 285, 346 og 430 udgår.
Til § 2 3) Nr. 536, 542, 545, 553, 557, 583, 592, 603, 604, 610, 662 og  

698 udgår.
 4) Nr. 547, 572, 579, 586, 587, 595, 602, 614, 617, 669, 686, 694  

 og 707 udgår.
Bemærkninger Til nr. 1 og 3 Fremskridtspartiet har den principielle holdning, at indfødsretsansøgeren  

 i den 7-årige opholdsperiode, der går forud for ansøgningen om dansk  

 indfødsret, ikke må have ligget den danske stat til byrde ved at have  

 modtaget offentlig hjælp, f.eks. i form af bistandshjælp.
Det er i den  

 forbindelse ligegyldigt, om den ydede hjælp er tilbagebetalingspligtig eller  

 ej, ligesom spørgsmålet om eftergivelse af ydet offentlig hjælp heller ikke  

 rykker ved Fremskridtspartiets principkrav om, at den pågældende ansøger  

 under sin opholdsperiode skal have været i stand til at dokumentere, at  

 han/hun på lovlig vis har været i stand til at sørge for sig og sine.
 Fremskridtspartiets krav om, at indfødsretsansøgeren under sit ophold i  

 Danmark skal have opfyldt sin forsørgelsespligt for sig og sine for at få  

 dansk statsborgerskab, er bestemt ikke noget nyt krav.
 Man skal i den forbindelse henvise til Indenrigsministeriets cirkulære nr.  

 92 af 14. juni 1935, hvor det anføres ». . . . . fattighjælp med  

 fuldstændig fattighjælps virkning og kommunehjælp, der har karakter af  

 egentlig forsorg (lov om offentlig forsorg § 307, stk. 1) udelukker fra  

 naturalisation i henholdsvis 30 og 20 år, dog at fristerne i tilfælde af  

 fuldstændig tilbagebetaling kan nedsættes til henholdsvis 15 og 10 år, når  

 omstændighederne i øvrigt taler derfor«.
 Da man efter de nugældende regler kan søge om dansk statsborgerskab efter  

 7 års ophold i Danmark, må man med rimelighed kunne forlange, at ansøgeren  

 inden for denne syvårsperiode har været i stand til at bevise, at han/hun har  

 haft viljen til at forsørge sig og sine.
 I tider, hvor mange udenlandske statsborgere af rent økonomiske grunde  

 flytter til Danmark, finder Fremskridtspartiet det uheldigt, at det danske  

 Folketing efterfølgende præmierer den økonomiske vurdering, som ligger til  

 grund for tilflytningen til Danmark med tildeling af noget, der er så  

 holdningsmæssigt betonet som det at blive dansk statsborger.
 Fremskridtspartiet mener, at det at blive dansk statsborger fortsat bør  

 være en hjertesag og ikke et spørgsmål om levestandard og offentlig hjælp.
 Fremskridtspartiet har forgæves forsøgt at få dækkende oplysninger om,  

 hvilke ansøgere der har modtaget offentlig hjælp, og i hvilket omfang hjælpen  

 har været ydet i den 7-årige opholdsperiode.
 Indenrigsministeriet har ikke været i stand til at give disse oplysninger,  

 uagtet at samme Indenrigsministerium så tidligt som i cirkulære nr. 52 af 25.  

 april 1895 indskærpede over for de kommunale myndigheder, at erklæringer  

 vedrørende indfødsretsansøgninger skulle indeholde oplysning om, hvorvidt  

 ansøgeren havde været i stand til at kunne ernære sig og sin familie uden  

 hjælp fra det offentlige.
 Fremskridtspartiet skal desuden gøre opmærksom på, at det, at en ansøger  

 ikke ved dette lovforslag får tildelt dansk statsborgerskab, ikke er  

 ensbetydende med, at udlændingen mister sin tidsubestemte opholdstilladelse i  

 Danmark.
Til nr. 2 og 4 Fremskridtspartiet har den principielle indstilling, at det som  

 udgangspunkt med rimelighed må kunne forlanges, at udenlandske statsborgere,  

 som vil opnå det gode, det er at få tildelt dansk statsborgerskab, som  

 mindstemål må kunne fremvise en straffri vandel i de 7 år, de har opholdt sig  

 i Danmark, inden de har kunnet ansøge om dansk indfødsret.
Fremskridtspartiet  

 skal i den forbindelse gøre opmærksom på, at udlændinge, som under deres  

 ophold her i riget har overtrådt dansk lovgivning, kan udvises fra Danmark.
 Fremskridtspartiets krav om en straffri vandel i opholdsperioden skal ses  

 som en adgangsbegrænsning i en tid med stor tilflytning til Danmark af  

 udenlandske statsborgere.
 Fremskridtspartiet skal desuden gøre opmærksom på, at hverken politiet  

 eller Indenrigsministeriet i forbindelse med behandlingen af ansøgninger om  

 dansk statsborgerskab undersøger, om en eventuel ansøger i den pågældendes  

 tidligere opholds- eller hjemland har været straffet for lovovertrædelser,  

 som også efter dansk ret ville være strafbare.
 Fremskridtspartiet skal desuden understrege, at kravet om en straffri  

 vandel ikke er noget nyt krav i forbindelse med naturalisation.
 Der er heller ikke noget nyt i den principielle holdning om udelukkelse af  

 muligheden for naturalisation som følge af begåede lovovertrædelser her i  

 riget.
 Opmærksomheden henledes på, at den i udvalget fremlagte straffeliste er  

 ufyldestgørende og summarisk i en sådan grad, at den ikke giver et billede,  

 der straffemæssigt er dækkende.
 Fremskridtspartiet kan i den forbindelse henvise til  

 »Indfødsretslovene«, bind I og II, af Knud Larsen.
Lizzie Lichtenberg (KF) Flemming Jensen (KF) Else Theill Sørensen (KF)  

 Inge Dahl-Sørensen (V) Jørgen Winther (V) Knud Lind (FP) Elisabeth Arnold  

 (RV) Lis Noer Holmberg (CD) Inger Stilling Pedersen (KRF) nfmd.
Helen Beim  

 (S) Erling Christensen (S) Pernille Forchhammer (S) Anna-Marie Hansen (S)  

 Henning Rasmussen (S) Torben Lund (S) Birthe Hansen (SF) Inger Harms (SF)  

 fmd.
