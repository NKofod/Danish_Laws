Betænkning afgivet af Beskæftigelsesudvalget den 17. juni 2020 Betænkning over Forslag til folketingsbeslutning om regulering af arbejdsløshedsdagpenge [af Jette Gottlieb (EL) m.fl.]:
1. Indstillinger Et flertal i udvalget (S, V, RV, KF, NB og LA) indstiller beslutningsforslaget til forkastelse ved 2. behandling.
 Et mindretal i udvalget (SF, EL og ALT) indstiller beslutningsforslaget til vedtagelse uændret.
 Et andet mindretal i udvalget (DF) vil stemme hverken for eller imod beslutningsforslaget ved 2. behandling.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre For Venstres medlemmer af udvalget er det helt afgørende, at vi har et godt og trygt dagpengesystem, som tager hånd om ledige danskere, når de i en periode står uden for arbejdsmarkedet.
V mener, at Danmark i dag har et godt og trygt dagpengesystem.
Det er et dagpengesystem, som sikrer den rette balance mellem på den ene side at sikre et forsørgelsesgrundlag, når man i en periode står uden arbejde, og på den anden side sikre, at der er et incitament til at blive en del af det arbejdende fællesskab.
Den balance vil V fastholde.
V kan derfor ikke støtte beslutningsforslaget.
V har stået i spidsen for at gennemføre en række tiltag de senere år, der har forbedret dagpengesystemet, som dermed er blevet mere fleksibelt, og det gør, at færre mister retten til dagpenge.
Samtidig mener V, at den bedste hjælp, vi kan give ledige danskere i dagpengesystemet, er arbejde til de ledige.
V ønsker derfor at skabe flere private arbejdspladser.
V har endnu til gode at se seriøse bud fra Enhedslisten, der kan skabe nye private arbejdspladser og dermed sikre, at ledige dagpengemodtagere kan blive en del af det arbejdende fællesskab.
Enhedslisten Det kollektive dagpengesystem er grundstenen i lønmodtagernes økonomiske tryghed, hvis man mister sit arbejde.
Desværre er dagpengene over en årrække blevet udhulet og dækker i dag kun halvdelen af lønnen.
Det mærker de mere end 140.000 nye arbejdsløse, som har mistet jobbet under coronakrisen og har svært ved at få familiens økonomi til at hænge sammen.
Når hjælpepakkerne udløber, vil der stå op mod hundrede tusinde flere i arbejdsløshedskøen.
Derfor er det magtpåliggende for EL at få forbedret dagpengene nu, hvilket også fagbevægelsen højlydt har krævet.
EL er uforstående over for, at regeringen og næsten alle Folketingets partier afviser at forhandle dagpenge, når Danmark står midt i en krise og bruger milliarder af kroner på hjælpepakker.
Det kan ikke være så svært, hvis der er vilje til at genskabe den økonomiske tryghed for lønmodtagerne.
3. Udvalgsarbejdet Beslutningsforslaget blev fremsat den 22. januar 2020 og var til 1. behandling den 29. maj 2020. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Bjørn Brandenborg (S) Bjarne Laustsen (S) Jan Johansen (S) Jens Joel (S) Jeppe Bruus (S) Kasper Sand Kjær (S) fmd.
Leif Lahn Jensen (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Christian Langballe (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
