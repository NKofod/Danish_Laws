Tilbagebetaling af studielån - forlængelse af tilbagebetalingsperioden - rimelig periode Resumé:
Tilbagebetaling af studielån og slutlån sker i en periode, hvis længde fastsættes af Udbetaling Danmark på grundlag af gældens størrelse.
Perioden udgør mindst 7 år og højst 15 år.
Den fastsatte tilbagebetalingsperiode kan forlænges, hvis der er særlige grunde til det.
 Uanset at låntager opfylder de særlige grunde for forlængelse, skal SU-lånet fortsat tilbagebetales inden for en rimelig periode.
 Reglerne:
Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 35, stk. 3, om tilbagebetaling af SU-lån Bekendtgørelse om statens uddannelsesstøtte (SU-bekendtgørelsen), bekendtgørelse nr. 2433 af 14. december 2021:
 § 65, stk. 4, om forlængelse af tilbagebetalingsperioden Sagsfremstilling:
Låntager søgte om forlængelse af tilbagebetalingsperioden.
Hun oplyste i ansøgningen, at hun i de seneste fem år havde været i ressourceforløb, da hun led af adskillige sygdomme.
Hun søgte om en forlængelse på ti år, således at hun kunne betale omkring 500 kr. om måneden, hvilket var det maksimale, hun kunne betale.
Udbetaling Danmark gav afslag herpå med den begrundelse, at hvis ydelsen blev nedsat til 500 kr. om måneden, ville det kræve en forlængelse på mere end 9 år.
Udbetaling Danmark oplyste, at en forlængelse i praksis ligger mellem et og fem år, og Udbetaling Danmark vurderede derfor, at en forlængelse ikke ville have den ønskede effekt.
Udbetaling Danmark oplyste desuden, at såfremt tilbagebetalingsperioden blev forlænget med fem år, ville det månedlige afdrag være på cirka 762 kr.
Udbetaling Danmark spurgte, om det var en ydelse, som låntager ville kunne betale.
Låntagers partsrepræsentant oplyste hertil, at låntager endelig havde fået tildelt førtidspension, og at et månedligt afdrag på 762 kr., og selv de oprindeligt foreslåede 500 kr., ville være fuldstændig urealistisk.
Låntagers partsrepræsentant oplyste, at 200 kr. om måneden var det absolut maksimale afdrag, låntager kunne betale.
 Ankenævnet fandt, at låntager ikke havde ret til forlængelse af tilbagebetalingsperioden.
 Ankenævnet lagde herved vægt på det oplyste om, at låntager alene kunne afdrage sit SU-lån med 200 kr. om måneden, og det ville i så fald kræve en forlængelse på mere end 27 år at afdrage låntagers studielån.
 Ankenævnet bemærkede, at uanset at låntager opfyldte de særlige betingelser for forlængelse, skulle SU-lånet fortsat tilbagebetales inden for en rimelig periode.
 Afgørelse:
 Ankenævnet for Statens Uddannelsesstøtteordninger fandt, at låntager ikke havde ret til forlængelse af tilbagebetalingsperioden.
 Begrundelse for afgørelsen:
 Vi vurderer, at du ikke har ret til forlængelse af tilbagebetalingsperioden.
 Vi har lagt vægt på det oplyste om, at du alene kan afdrage dit studielån med 200 kr. pr. måned.
Vi har i den forbindelse lagt vægt på, at såfremt din ydelse nedsættes til 200 kr. pr. måned, vil det kræve en forlængelse på mere end 27 år at afdrage dit studielån.
Vi finder ikke grundlag for at imødekomme en sådan forlængelse.
 Udbetaling Danmark forlænger efter almindelig praksis tilbagebetalingsperioden med 1-5 år.
Vi er opmærksomme på det anførte om, at der ikke i SU-bekendtgørelsen er lagt op til et maksimum på fem års forlængelse.
Vi bemærker, at uanset at du opfylder de særlige grunde for forlængelse, skal dit SU-lån fortsat tilbagebetales inden for en rimelig periode.
 Ankenævnet foretager derfor en samlet individuel vurdering af sagens oplysninger.
 Vi bemærker i den forbindelse, at tilbagebetalingsperiodens længde er fastsat efter objektive kriterier, og der indgår heri ikke en vurdering af dine muligheder for at tilbagebetale gælden.
Tilbagebetalingsperiodens længde blev oprindeligt fastsat til 10 år.
En forlængelse af tilbagebetalingsperioden på 27 år ville medføre, at den samlede tilbagebetalingsperiode ville være næsten fire gange så lang som den oprindelige tilbagebetalingsperiode.
 Efter reglerne kan den fastsatte tilbagebetalingsperiode forlænges, hvis der er særlige grunde til det.
