Fremsat den 27. februar 2020 af Naser Khader (KF), Per Larsen (KF) og Søren Pape Poulsen (KF) Forslag til folketingsbeslutning om at sikre og fordoble fængselsstraffen for salg af narkotika til børn og unge Folketinget pålægger regeringen at fremsætte et lovforslag i 2020 om en selvstændig strafskærpelse for salg af narkotika til børn og unge, således at straffen for salg af narkotika fordobles, såfremt der sælges narkotika til børn eller mindreårige.
Ved den selvstændige strafskærpelse skal det fremgå, at muligheden for bødestraf fjernes, således at man i sager om salg af narkotika til børn og unge altid vil blive idømt fængselsstraf.
Den selvstændige strafskærpelse skal både indgå i lov om euforiserende stoffer og straffelovens § 191.
Bemærkninger til forslaget Formålet med dette beslutningsforslag er dels at sikre, at færre børn og unge kommer i besiddelse af narkotika, og dels, at narkopushere, der sælger stoffer til børn og unge, får en hårdere straf, end de gør i dag.
For mange børn og unge er i dag i besiddelse af narkotika. 24.600 unge i alderen 15-25 år har taget kokain inden for den seneste måned, viser tal fra Center for Rusmiddelforskning (»Trivsel og brug af rusmidler blandt danske unge«, Faglig rapport fra Center for Rusmiddelforskning, Aarhus Universitet, 2020). Det betyder, at antallet af unge, der tager kokain, er fordoblet i forhold til niveauet for 5 år siden.
Samlet set har 11 pct. unge, svarende til 89.500, et forbrug af illegale stoffer (»Trivsel og brug af rusmidler blandt danske unge«, Faglig rapport fra Center for Rusmiddelforskning, Aarhus Universitet, 2020). Dette forbrug har bl.a. store konsekvenser for børns og unges helbred.
Andelen af unge under 30 år udgjorde 17,5 pct. af samtlige narkotikarelaterede dødsfald i 2018 ifølge tal fra Sundhedsstyrelsen.
Samtidig blev der i 2018 registreret 2.602 forgiftninger med illegale stoffer på landets skadestuer, hvor unge under 25 år udgjorde 32 pct. af de 2.602 forgiftninger (»Sundhedsrelaterede konsekvenser, Narkotikasituationen i Danmark  delrapport 4, 2019«). Forslagstillerne foreslår derfor, at straffen for salg af narkotika fordobles, og man altid skal blive idømt en fængselsstraf, såfremt man har solgt narkotika til børn og unge.
Skriftlig fremsættelse Naser Khader (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre og fordoble fængselsstraffen for salg af narkotika til børn og unge.
(Beslutningsforslag nr.
B 114) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
