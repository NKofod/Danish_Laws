God revisorskik Med skrivelse af 13. august 1999  har advokat Ejvind  

 Hulgaard på vegne IK Montage A/S og dette selskabs hovedaktionær  

 Ivan Kildbane indgivet klage mod registreret revisor Kjeld Kyhl Petersen.
 Erhvervs- og Selskabsstyrelsen har den 20. august 1999  

 meddelt, at Kjeld Kyhl Petersen har været optaget i Revisorregistret  

 siden den 26. februar 1993.
 Sagens omstændigheder:
IK Montage er siden den 1. februar 1995 blevet drevet  

 af Ivan Kildbane som enkeltmandsvirksomhed.
Indklagede har fra starten  

 været tilknyttet virksomheden som revisor.
 Ivan Kildbane besluttede efter samråd med indklagede  

 at omdanne virksomheden til et aktieselskab pr. 1. april 1997. Klageren har  

 oplyst, at det alene var indklagede, der var tilknyttet som rådgiver i  

 forbindelse med omdannelsen.
Vedtægterne for det nye selskab - IK Montage A/S -  

 er dateret den 8. maj 1997. Det fremgår, at regnskabsåret er 1.  

 april - 31. marts.
Ligeledes den 8. maj 1997 udarbejdede indklagede  

 vurderingsberetning og åbningsbalance pr. 1. april 1997.
 Heri anføres bl.a.:
"Det foretagne indskud består af den af Ivan  

 Kildbane hidtil personligt drevne virksomhed, jf. vedlagte  

 åbningsbalance med de heri anførte forklarende og beskrivende  

 noter" Åbningsbalancen omfatter aktiverne grunde og  

 bygninger, kr. 1.511.783 samt driftsmidler, kr. 1.089.583, i alt kr.  

 2.601.366.
 Selskabet blev registreret i Erhvervs- og  

 Selskabsstyrelsen den 16. september 1997 og indklagede udarbejdede og  

 påtegnede den 17. juni 1998 selskabets årsregnskab med  

 specifikationer for regnskabsåret 1997/98. Af årsregnskabet  

 fremgår, at posten igangværende arbejder primo er ansat til kr.  

 350.000. Indgangsværdien for grunde og driftsmidler er i  

 overensstemmelse med det ovenfor anførte i åbningsbalancen.
Ligeledes den 17. juni  1998 påtegnede indklagede  

 regnskabet for perioden 1. januar - 31. marts 1997 i den tidligere drevne  

 enkeltmandsvirksomhed.
Af dette regnskab fremgår, at aktiverne  

 udgøres af ejendomme kr. 1.541.296, driftsmidler, kr. 1.278.707 og  

 omsætningsaktiver - herunder igangværende arbejder kr. 350.000 -  

 kr. 1.541.557, i alt kr. 4.361.560. Det er ikke i regnskabet anført,  

 hvorledes aktiverne er realiseret, eller hvordan den kortfristede gæld  

 (kr. 1.755.624) er afviklet.
 Sidstnævnte forhold fremgår ej heller af Ivan  

 Kildbanes selvangivelse for 1997, der anfører en skattepligtig  

 indkomst på kr. 862.407. Selskabets selvangivelse er dateret den 28.  

 juni 1998 og udviser en skattepligtig indkomst på kr. 2.911. Ivan  

 Kildbanes personlige selvangivelse udløste ifølge  

 årsopgørelse af 13. juli 1998 en restskat på kr. 441.261  

 og et restarbejdsmarkedsbidrag på kr. 60.572.
 Selskabet og Ivan Kildbane skiftede revisor i oktober  

 1998. Den nye revisor udarbejdede nyt årsregnskab for såvel  

 selskabet som Ivan Kildbane.
 Skattemyndighederne godkendte den 13. april 1999 de  

 omgjorte regnskaber, således at der for Ivan Kildbane nu var en ansat  

 skattepligtig indkomst på 0 kr. og for selskabet en ansat skattepligtig  

 indkomst på kr. 38.928. Erhvervs- og Selskabsstyrelsen offentliggjorde  

 samme dag det omgjorte selskabsregnskab i stedet for det tidligere af  

 indklagede udarbejdede regnskab.
 Under sagen har nævnet, foranlediget af  

 sagsfremstillingen, hvorefter omdannelsen af virksomheden blev  

 gennemført af indklagede uden inddragelse af andre rådgivere,  

 overfor indklagede oplyst, at nævnet agter at inddrage dette som et  

 selvstændigt klagepunkt i sagen og anmodet om indklagedes eventuelle  

 kommentarer hertil.
 Indklagede har i skrivelse af 18. marts 2000 herom  

 anført:
 "Med hensyn til anden rådgivning, har det hele  

 tiden været mit indtryk, at Ivan Kildbane har modtaget rådgivning  

 fra anden side.
Som Ivan Kildbane flere gange udtrykte det: "Jeg har en  

 god gammel ven der er advokat her i byen."" Om sin rådgivning på tidspunktet for  

 selskabsstiftelsen har indklagede - ligeledes på nævnets  

 forespørgsel - i samme skrivelse oplyst:
"I forbindelse med stiftelsen af selskabet har jeg ydet  

 almindelig revisionsmæssig assistance." Klagerens advokat har i skrivelse af 7. april 2000 til  

 nævnet meddelt, at Ivan Kildbane "...ikke har brugt advokat eller modtaget anden  

 rådgivning i forbindelse med stiftelse af selskabet." Nævnet anmodede herefter i skrivelse af 29. maj 2000  

 klageren om nærmere at præcisere, hvem der foretog  

 ekspeditionerne, herunder holdt stiftende generalforsamling, i forbindelse  

 med stiftelsen af IK Montage A/S.
 Advokat Øjvind Hulgaard har ved skrivelse af 14.  

 juni 2000 besvaret nævnets skrivelse således:
"Til besvarelse af Deres skrivelse af den 29. maj  

 d.å. kan jeg oplyse, at Revisionsfirmaet Kyhl Petersen, v/registreret  

 revisor Kjeld Kyhl Petersen efter det for mig oplyste foretog al ekspedition  

 i forbindelse med stiftelsen af selskabet IK Montage A/S, herunder udfyldelse  

 og indsendelse af anmeldelse til Erhvervs- og Selskabsstyrelsen.
Registreret  

 revisor Kjeld Kyhl Petersen forestod tillige afholdelse af stiftende  

 generalforsamling.
 Jeg henviser til det med min klageskrivelse af den 13.  

 august 1999 fremsendte bilag 4, selskabets vedtægter ved stiftelsen,  

 hvori desuden er indarbejdet referat af stiftende generalforsamling den 8.  

 maj 1997. Jeg kan oplyse, at formuleringen af vedtægterne er udarbejdet  

 af registreret revisor Kjeld Kyhl Petersen.
..." Indklagede har hertil blot henvist til tidligere  

 korrespondance.
 Klagerne har anført følgende klagepunkter:
1) Indklagede orienterede ikke Ivan Kildbane om, at  

 omdannelsen til et aktieselskab kunne have skattemæssige konsekvenser.  

 Indklagede foretog ej heller nogen beregning heraf.
Dette udløste en  

 restskat for Ivan Kildbane på kr. 441.261 samt et  

 restarbejdsmarkedsbidrag, kr. 60.572, i alt kr. 501.833. Dette krav  

 vedrører alene virksomhedens drift i perioden 1. januar  - 31. marts  

 1997. Opgørelse og selvangivelse af avancen på de til selskabet  

 indskudte aktiver er ikke sket.
 2) Indklagede orienterede heller ikke om  

 mulighederne for at anvende reglerne i lov om skattefri  

 virksomhedsoverdragelse, herunder om muligheden for at undgå  

 ovennævnte skattekrav.
3) I forbindelse med omdannelsen til selskab medtog  

 indklagede i åbningsbalancen hverken virksomhedens  

 omsætningsaktiver - igangværende arbejder, forudbetalinger,  

 tilgodehavender fra salg og bankindestående - eller den til  

 virksomheden knyttede goodwill.
Det bestrides, at goodwill efter aftale  

 mellem indklagede og Ivan Kildbane blev sat til 0 kr.
Indklagede meddelte  

 blot, at der ikke var knyttet goodwill til virksomheden.
 4) Der er umiddelbart uforklarlige forskelle i  

 indklagedes værdiansættelser i selskabets åbningsbalance og  

 enkeltmandsvirksomhedens perioderegnskab 1.1 -31.3 1997  i forhold til det  

 anførte i det af indklagede udarbejdede årsregnskab for 1997/98  

 for så vidt angår grunde, bygninger og driftsmidler.
5) Indklagedes årsregnskab for selskabet for  

 1997/98 omfatter hele virksomheden, herunder omsætningsaktiver.
I  

 specifikationerne er igangværende arbejder sat til kr. 350.000, hvilket  

 er i overensstemmelse med  enkeltmandsvirksomhedens balance pr. 31. marts  

 1997. De igangværende arbejder fremgår imidlertid ikke af  

 selskabets åbningsbalance pr. 1. april 1997.
Indklagede har anført, at Ivan Kildbane  

 investerede i et nyt regnskabssystem og begyndte at registrere bilag uden  

 egentlig kendskab til regnskabsføring.
Da indklagede blev bekendt  

 hermed forlangte indklagede, at bogføringen skulle foretages på  

 ny.
Firmaets registreringer fra 1995 var gennemgående lemfældige.  

 På trods heraf udarbejde indklagede regnskaber for 1995 og 1996, hvilke  

 regnskaber blev godkendt af skattemyndighederne.
Det er ikke korrekt, at der ikke har været  

 drøftelser mellem indklagede og Ivan Kildbane vedrørende  

 selskabsstiftelsen og ansættelsen af goodwill.
Indklagede oplyste, at  

 det ikke var det rigtige tidspunkt at stifte et selskab på.
Ivan  

 Kildbane fastholdt imidlertid stiftelsen.
For at minimere omkostningerne blev  

 der ikke inddraget andre rådgivere.
Efter diskussion blev goodwill  

 ansat til 0 kr., da der på stiftelsestidspunktet kun eksisterede  

 én kunde.
 Differencerne på værdierne af bygninger og  

 driftsmidler er gennemgået og afklaret med selskabets nye revisor.  

 Unøjagtighederne kunne uden problemer have været berigtiget.
Baggrunden for den nye revisors omgørelser af  

 regnskaber og selvangivelser var at undgå beskatning for Ivan Kildbane.  

 Ivan Kildbane ville ikke lide tab ved beskatningen - han modtog således  

 hele virksomhedens overskud i den pågældende periode.
Skatten  

 ville under alle omstændigheder været kommet til udløsning  

 på et senere tidspunkt.
Der er således alene tale om en  

 tidsmæssig udskydelse.
Uanset at det ikke kan udelukkes, at Ivan Kildbane  

 på visse områder har fået mangelfuld rådgivning af  

 indklagede, har dette forhold højst medført et mindre tab.
Ivan  

 Kildbane har anvendt kr. 328.000 i positive udgifter på at udskyde en  

 skat på ca. kr. 500.000, der under alle omstændigheder vil komme  

 til betaling på et senere tidspunkt.
 Disciplinærnævnet skal udtale:
Efter det oplyste lægger nævnet til grund,  

 at indklagede suverænt og efter aftale med Ivan Kildbane forestod  

 stiftelsen af IK Montage A/S.
Nævnet finder, at indklagede herved har  

 udført advokatarbejde og således har handlet i strid med  

 forbuddet mod at drive anden virksomhed, jf. § 4a, stk. 1 og § 6a, stk. 2, i  

 lov om registrerede revisorer, hvorefter stillingen som registreret revisor  

 er uforenelig med udøvelsen af anden erhvervsvirksomhed end revision  

 af regnskaber m.v. samt rådgivning og assistance hermed og inden for  

 tilgrænsede områder.
 Ad klagepunkt 1-2:
Klagerne har anført, at indklagede ikke orienterede  

 om de skattemæssige konsekvenser af omdannelsen, herunder muligheden  

 for at anvende reglerne i lov om skattefri virksomhedsomdannelse, og ikke  

 foretog nogen beregninger.
Indklagede har ikke bestridt dette, idet han har  

 anført, at han ikke vil udelukke, at hans rådgivning på  

 visse områder har været mangelfuld, men han har afvist, at det  

 har medført noget tab for klagerne.
 En revisors arbejdsområde omfatter også  

 rådgivning om beskatning, og det følger af god revisorskik, at  

 revisor som led i udøvelsen at sit hverv må være i stand  

 til at rådgive herom.
 Nævnet finder, at indklagede ved ikke at  

 rådgive om regler og konsekvenser for beskatning ved  

 virksomhedsomdannelsen ikke har levet op til god revisorskik.
 Ad klagepunkt 3-5:
 Det er under sagen ligeledes ubestridt, at der har  

 været uoverensstemmelse mellem de af åbningsbalancen omfattede  

 aktiver og vurderingsbalancen og mellem værdiansættelserne af  

 grunde, bygninger og driftsmidler i henholdsvis åbningsbalancen pr.  

 1.4. 1997 og balancen i regnskabet for 1.1 - 31.3 1997 for IK Montage, og  

 indklagede er ikke fremkommet med nogen forklaring på årsagen  

 hertil.
 Nævnet finder, at indklagede ved at  

 værdiansætte aktiverne til forskellige beløb pr. samme  

 tidspunkt uden nogen forklaring herpå har udvist manglende omhu og  

 herved tilsidesat god revisorskik.
 Nævnet finder herefter, at indklagede i  

 medfør af § 11a  i lov om registrerede revisorer har forskyldt en  

 bøde, som passende kan fastsættes til 40.000 kr., navnlig under  

 hensyn til, at indklagede har befattet sig med advokatarbejde.
 Thi bestemmes:
 Registreret revisor Kjeld Kyhl Petersen  

 pålægges en bøde på 40.000 kr.
 Gebyr kr. 500 tilbagebetales klagerne.
 Afgørelsen offentliggøres, jf. § 11a, stk.  

 6, i lov om registrerede revisorer.
