Bekendtgørelse om tilskud til rådgivning af private skovejere om kortlægning og beskyttelse af fredskov m.v. i internationale naturbeskyttelsesområder I medfør af § 29, stk. 1, nr. 5, og stk. 2, § 57, § 59, stk. 1, nr. 2, § 61, stk. 2, og § 65, stk. 3, i lov om skove, jf. lovbekendtgørelse nr. 945 af 24. september 2009, fastsættes:
 § 1. Efter denne bekendtgørelse kan der gives tilskud til Dansk Skovforening til rådgivning af private skovejere i forbindelse med kortlægning og indgåelse af aftaler om beskyttelse af skovnaturtyper og levesteder for arter i internationale naturbeskyttelsesområder, jf. lovens §§ 15 og 18.
 § 2. Tilskud kan gives til rådgivning, der ydes til en privat ejer eller flere private ejere i fællesskab af skov, der er omfattet af lovens §§ 15 og 18, jf. dog § 3.
 Stk. 2. Tilskud kan gives til rådgivning, der vedrører:
 1) Kortlægning af beliggenhed og bevaringsstatus for naturtyper og levesteder, jf. lovens § 15.
 2) Indgåelse af aftaler, der er nødvendige for at realisere en Natura 2000-skovplan, jf. lovens § 18, samt indgåelse af frivillige midlertidige aftaler for at sikre naturtyper og levesteder for arter i et Natura 2000-område, før der foreligger en Natura 2000-skovplan.
 Stk. 3. Rådgivning efter stk. 1 og 2 skal være til rådighed for berørte private ejere, uanset om de er medlemmer af Dansk Skovforening eller godkendte konsulentorganisationer.
 § 3. Tilskud kan ikke gives til rådgivning af selskabskonstruktioner, hvor stat, regioner, kommuner og folkekirken har en betydelig indflydelse.
 Stk. 2. Tilskud kan ikke gives til rådgivning vedrørende arealer, for hvilke der er indgået driftsoverenskomst med det offentlige.
 Stk. 3. Bestemmelserne i stk. 1 og 2 gælder både for danske og udenlandske offentlige ejere og selskabskonstruktioner.
 § 4. Rammerne for tilskuddet fastsættes årligt ved finansårets begyndelse i årene 2011-2013.
 Stk. 2. Der kan ydes tilskud til en årlig rådgivningsindsats svarende til højst 930 timer.
 Stk. 3. Der kan i rimeligt omfang og inden for rammerne af det årlige tilskud ydes tilskud til administrative omkostninger, herunder rejseomkostninger, knyttet til rådgivningsindsatsen.
 Stk. 4. Udbetaling af tilskud sker kvartalsvis på grundlag af dokumenterede udgifter for udført rådgivning efter §§ 2 og 3.
 § 5. Dansk Skovforening tilrettelægger og prioriterer rådgivningsindsatsen i samråd med Naturstyrelsen.
Stk. 2. Hvert år inden den 15. november skal Dansk Skovforening fremsende en redegørelse for den forventede indsats i det følgende kalenderår til Naturstyrelsens godkendelse.
Naturstyrelsens godkendelse skal foreligge inden årets udgang.
 Stk. 3. Dansk Skovforening skal underrette Naturstyrelsen, hvis det i løbet af et kalenderår konstateres, at omfanget af rådgivningsindsatsen afviger væsentligt fra det i redegørelsen oplyste, jf. stk. 2.
 Stk. 4. Hvert år inden den 1. marts skal Dansk Skovforening fremsende en redegørelse for de gennemførte aktiviteter i det foregående år til Naturstyrelsen.
 Stk. 5. Dansk Skovforening skal efter anmodning fra Naturstyrelsen afgive oplysninger og udlevere dokumenter m.v., der er nødvendige for belysning af og kontrol med, om forudsætningerne for at modtage tilskud er overholdt.
 § 6. Naturstyrelsen kan kræve, at udbetalte tilskud helt eller delvis skal tilbagebetales, hvis betingelserne i lovens § 57, stk. 1, er opfyldt.
 Stk. 2. Træffer Naturstyrelsen afgørelse om tilbagebetaling anses det krævede beløb som forfaldent fra tidspunktet for modtagelsen af afgørelsen, fra hvilken dag beløbet forrentes i overensstemmelse med renteloven.
 § 7. Naturstyrelsens afgørelser efter denne bekendtgørelse kan ikke indbringes for anden administrativ myndighed.
 § 8. Bekendtgørelsen træder i kraft den 1. januar 2011 og ophæves den 31. december 2013.
