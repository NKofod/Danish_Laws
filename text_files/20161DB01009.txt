Betænkning afgivet af Skatteudvalget den 24. maj 2017 Betænkning over Forslag til folketingsbeslutning om flere ressourcer og flere årsværk til SKATs indsatsområder [af Jesper Petersen (S) og Dennis Flydtkjær (DF)]:
1. Udvalgsarbejdet Beslutningsforslaget blev fremsat den 28. marts 2017 og var til 1. behandling den 19. maj 2017. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Udvalget indstiller beslutningsforslaget til vedtagelse uændret.
 Venstres, Liberal Alliances og Det Konservative Folkepartis medlemmer af udvalget bemærker, at de støtter beslutningsforslaget, der foreslår, at regeringen skal indkalde til politiske drøftelser med henblik på at tilføre ressourcer til SKATs indsatsområder for at styrke kontrolindsatsen med det formål at øge kontrolindsatsen.
Venstre, Liberal Alliance og Det Konservative Folkeparti mener, at drøftelserne skal baseres på en konkret vurdering af behovet, og at der skal findes finansiering, før der kan træffes beslutninger.
V, LA og KF mener derfor, at det giver bedst mening at tage de politiske drøftelser som led i den samlede politiske prioritering af de offentlige midler, som foregår i regi af finanslovsforhandlingerne.
Den daværende regering (V) og de øvrige aftalepartier (S, DF, LA, RV og KF) har med aftalen om »Et nyt skattevæsen« fra efteråret 2016 allerede investeret flere milliarder i at styrke skattevæsenet.
I aftalen er der helt konkret afsat 5 mia. kr. til at styrke skattevæsenet henover 4 år.
Disse midler udmøntes bl.a. til en styrkelse af SKATs grunddrift.
I finansloven for 2017 er der tillige afsat midler til at videreføre indsatsen mod social dumping til og med 2018. Hertil har den nuværende regering (V, LA og KF) og de øvrige aftalepartier (S, DF, EL, ALT, RV, SF) med »Aftale om styrket indsats mod international skatteunddragelse« afsat 25 mio. kr. årligt i 4 år til en styrkelse af SKATs internationale kontrolindsats.
 Venstre, Liberal Alliance og Det Konservative Folkeparti er på den baggrund enige i, at regeringen skal indkalde til politiske drøftelser med henblik på at styrke kontrolindsatsen i SKAT.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
