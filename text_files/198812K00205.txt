Nr LSF 205 Forslag til Lov om reklamer i lokal-tv Fremsat af Behnke (FP) Pia Dahl (FP) Glistrup (FP) Annette Just (FP)  

 Poulsgaard (FP) Ernst B.
Schmidt (FP) den 14. februar 1989 § 1. Lokale tv-stationer, der den 1. marts 1989 har godkendt sendetilladelse, kan fra og med den 1. marts 1989 begynde at sende reklamer i sendetiden.
 Stk. 2. Lokale tv-stationer, der opnår godkendelse af sendetilladelse  

 efter den 1. marts 1989, kan begynde at sende reklamer fra  

 godkendelsestidspunktet.
 § 2. Reklamerne sendes efter samme regler som reklamer i lokalradio, jf.  

 lov nr. 375 af 6. juli 1988, dog således at der ikke skal betales  

 fondsafgift, jf. lov nr. 376 af 6. juli 1988.
 § 3. Vedtagelsen af ændringer i lovgivningen om reklamer i lokal-tv kan  

 ikke medføre sanktioner over for de lokale tv-stationer, som med hjemmel i  

 denne lov har sendt reklamer i tidsrummet mellem 1. marts 1989 og  

 ikrafttræden af en ny lov.
Bemærkninger til lovforslaget Almindelige bemærkninger Folketinget har længe nok holdt de lokale tv-stationer og tv-initiativer  

 for nar.
Derfor ønsker Fremskridtspartiet med dette lovforslag at få givet  

 stationerne mulighed for at komme i gang den 1. marts 1989.
 Regeringen har haft rigelig med tid til at lægge et lovforslag på  

 Folketingets bord, og det kan kun være udtryk for manglende respekt for de  

 lokale initiativer, at der ikke for længst er fremkommet et forslag.
I sommeren 1988 ønskede regeringen at få et forlig om indførelsen af  

 reklamer i lokalradioerne.
Det var regeringens ønske i den forbindelse at  

 indføre en fond til opsamling af 10 pct. af reklameindtægterne i  

 lokalradioerne.
Dette fondsforslags skæbne henstod særdeles usikkert efter  

 Folketingets 1. behandling (Folketingstidende 1987-88, 2. samling, spalte  

 618-656). Blandt andet Fremskridtspartiet var imod fondskonstruktionen.  

 Herefter indledte regeringen en række forhandlinger for at få  

 Fremskridtspartiet til at stemme ja til fonden og dermed forbedre muligheden  

 for vedtagelse af dette regeringsforslag.
Resultatet blev et forlig, hvor  

 regeringspartierne forpligtede sig til en række indrømmelser til  

 Fremskridtspartiet.
 Den vigtigste del af Fremskridtspartiets pris for at stemme for  

 fondsforslaget var, at regeringspartierne forpligtede sig til at gå med til  

 indførelse af reklamer i lokal-tv, nogle måneder efter at TV 2 var begyndt  

 sin indkøring fra 1. oktober 1988. Helt præcist blev startdagen for reklamer  

 i lokal-tv aftalt til at være senest 1. marts 1989.
 Der blev herefter afgivet betænkning over forslag til lov om ændring af  

 lov om radio- og fjernsynsvirksomhed, L 18, i Folketingets Kulturudvalg den  

 24. juni 1988. Hele betænkningen er optrykt som bilag til dette forslag.
Fra betænkningen er det værd at citere følgende fra selve  

 betænkningsteksten: »Det er af ministeren tilkendegivet, at spørgsmålet  

 om reklamer i lokal-tv vil blive taget op til behandling i begyndelsen af  

 folketingsåret 1988-89 i sammenhæng med en revision af TV 2-lovgivningen med  

 henblik på lovmæssig afklaring af reklamer i lokal-tv senest 1. marts  

 1989.« På det således foreliggende grundlag opfyldte Fremskridtspartiet sin  

 forpligtelse til at stemme for fondsforslaget (spalte 1063), men forinden  

 havde Fremskridtspartiets ordfører præciseret den indgåede aftale, idet han  

 den 28. juni 1988 under 2. behandling udtalte: » . . . at vi under  

 forhandlingerne med ministeren har fået tilsagn om, at lokal-tv også kan få  

 ret til at bringe reklamer senest fra den 1. marts 1989. Det er beskrevet i  

 betænkningen, og vi har så tillid til, at der, umiddelbart efter at  

 Folketinget træder sammen i oktober, kommer et lovudspil fra ministeren, så  

 også lokal-tv kan komme med, så lokal-tv kan få lov til at sælge reklamer og  

 dermed også få lov til at få et seriøst indtægtsgrundlag.
Vi har også  

 forstået på ministeren, at lokal-tv ikke skal have nogen central fond,  

 hvortil de lokale tv-stationer skal indbetale en indtægtsafgift, og det er vi  

 selvfølgelig meget tilfredse med . . . » (spalte 948). Ordføreren  

 konkluderede: »For at forbedre ministerens mulighed for at få de  

 foreliggende forslag vedtaget har vi mod indrømmelser lovet at stemme for de  

 foreliggende lovforslag også ved tredjebehandlingen.« (spalte 949).
For at der ikke skulle herske nogen som helst tvivl om fortolkningen af  

 ovenstående ministertilsagn, afgav partierne Det Konservative Folkeparti,  

 Venstre og Det Radikale Venstre et selvstændigt betænkningsbidrag, hvorfra  

 følgende citat kan hentes: »Ministeren har tilkendegivet, at han vil  

 rejse spørgsmålet i sammenhæng med en fremrykning af tidspunktet for  

 revisionen af TV 2-loven med henblik på, at reklamer i lokal-tv gøres lovlige  

 pr. 1. marts 1989.« Efter at et flertal den 24. juni 1988 havde tiltrådt ovennævnte  

 betænkningsbidragsudtalelser, herskede der ikke den mindste tvivl om  

 følgende:
1. Regeringen ville i begyndelsen af folketingsåret 1988-89  

 fremkomme med det nødvendige lovgrundlag.
Folketinget har den 3. februar 1989  

 endnu ikke set noget til dette forslag.
 2. Lovforslaget skulle fremsættes således, at der kunne ske en  

 lovliggørelse af reklamerne fra præcis den 1. marts 1989. Regeringen og dens  

 partier har flere gange forsøgt at tolke tilsagnet således, at et lovforslag  

 blot skulle være fremsat inden den 1. marts 1989. Den fortolkning holder  

 imidlertid ikke.
 Folketinget og de lokale tv-initiativer er blevet holdt hen i over 7  

 måneder - det er ganske enkelt for dårligt.
Ikke mindst er det urimeligt over for de folk, der lokalt har handlet i  

 tillid til betænkningsbidraget og det folketingsflertal, som stod bag.
Mange  

 stationer har disponeret med lokaler, personale, udstyr og reklamekontrakter  

 - alt sammen klar til brug fra 1. marts 1989.
I betænkningen fra den 24. juni 1988 skriver regeringspartierne da også:  

 »Partierne har fundet det rimeligt allerede nu at give  

 lokal-tv-stationerne denne melding, således at de får en fornuftig  

 planlægningshorisont.« Dette forslag går ikke på at pålægge regeringen at fremsætte et lovforslag  

 i tilpas god tid til, at en lov om reklamer i lokal-tv kan være vedtaget  

 inden den 1. marts 1989, eftersom det nuværende fremskredne tidspunkt i det  

 hele taget er alt for sent i forhold til planlægningshorisonten for de lokale  

 initiativer.
 Forslaget skal derimod sikre, at disse folk ikke bliver holdt for nar, og  

 at deres kræfter ikke har været spildte.
 Kommunikationsministeren afgav løfte i Folketingets Kulturudvalg den 25.  

 januar 1989 om, at lovforslaget ville komme » . . . i god tid inden 1.  

 marts 1989 . . . ».
»God tid« er for længst overskredet.
Dette forslag fremsættes  

 også alt for sent i forhold til planlægningsanstændighed hos de lokale folk.  

 Men Fremskridtspartiet havde - som de lokale tv-stationer - ventet, at  

 regeringen ville holde ord og holde aftale.
 Fremskridtspartiet håber, at vi med dette forslag og en hastebehandling i  

 Folketinget kan nå at redde nogle af stumperne, således at ikke alt for mange  

 tv-projekter falder på jorden.
Bemærkninger til lovforslagets enkelte bestemmelser Til § 1 Med § 1 sikrer vi, at de stationer, som er i gang, de stationer, som har  

 disponeret, ikke kommer i klemme.
De skal kunne begynde at sende reklamer fra  

 og med den 1. marts 1989.
 Stationer, som har ventet for at se tiden lidt an, og som derfor ikke har  

 en sendetilladelse i hus før efter 1. marts, skal efter stk. 2 have mulighed  

 for også at sende reklamer, så blot fra deres respektive  

 godkendelsestidspunkter.
Til § 2 Fremskridtspartiet så helst, at reklameadgangen i lokal-tv - såvel som i  

 alle andre medier - blev helt fri.
Men i erkendelse af, at Fremskridtspartiet  

 er det eneste parti i Folketinget, som har denne frihedsholdning, og at der  

 ikke er tid til lange forhandlinger om dette lovforslag, har  

 forslagsstillerne valgt at henvise til reglerne for reklamer i lokalradioer,  

 som disse blev vedtaget i juni 1988.
 Dog skal lokal-tv ikke belastes med indbetalinger af 10 pct. eller andet  

 til en fond, hvorfor denne bestemmelse fra lokalradioerne ikke er medtaget,  

 jf. hermed juniforliget med regeringspartierne (spalte 948).
Til § 3 Når Folketinget på et senere tidspunkt - når regeringen får sig taget  

 sammen til at fremkomme med et lovforslag - vil indføre et andet lovgrundlag  

 end dette for reklamer i lokal-tv, så skal § 3 beskytte de stationer, som er  

 begyndt at sende reklamer, således at de ikke kan blive udsat for sanktioner.
Bilag Betænkning over Forslag til lov om ændring af lov om radio- og fjernsynsvirksomhed (Reklame i lokalradio m.v.) Udvalget har behandlet lovforslaget i nogle  

 møder og har herunder stillet spørgsmål til trafik- og  

 kommunikationsministeren, som denne har besvaret dels skriftligt, dels i  

 samråd.
To af udvalgets spørgsmål og trafik- og kommunikationsministerens  

 svar herpå er optrykt som bilag til betænkningen.
 Udvalget har endvidere modtaget mundtlige og/eller skriftlige henvendelser  

 fra:
Dansk Annoncørforening, Det Danske Jazzcenter, Distriktsbladenes Sammenslutning, Højderyggens Lokalradio, Provinsens Distriktsblade, Radio Media, Radio-Spot, Lokalradioernes Reklamesalg og Sammenslutningen for lokale radio- og TV-stationer i Danmark.
 Det er af ministeren tilkendegivet, at spørgsmålet om reklame i lokal-tv  

 vil blive taget op til behandling i begyndelsen af folketingsåret 1988-89 i  

 sammenhæng med en revision af TV 2-lovgivningen med henblik på lovmæssig  

 afklaring af reklamer i lokal-tv senest 1. marts 1989.
Trafik- og kommunikationsministeren har endvidere over for udvalget  

 oplyst, at Udvalget vedrørende Lokal Radio og TV har overvejet generelt at  

 tage det habilitetsspørgsmål, der bl.a. vedrører aktive lokalradiofolks  

 tilknytning til nævnene, op.
Ministeren vil være indstillet på at se på  

 forslag om supplerende regler på dette område eventuelt i form af en  

 bekendtgørelse, hvis udvalget fremkommer med forslag herom.
Trafik- og  

 kommunikationsministeren henviser i denne forbindelse til kapitel 2 om  

 inhabilitet i forvaltningsloven.
Særligt henvises der til § 3, stk. 1, nr. 3  

 og 5, hvorefter »den, der virker inden for den offentlige forvaltning,  

 er inhabil i forhold til en bestemt sag, hvis . . . vedkommende deltager i  

 ledelsen af eller i øvrigt har tilknytning til et selskab, en forening eller  

 en anden privat, juridisk person, der har særlig interesse i sagens udfald, .  

 . . eller der i øvrigt foreligger omstændigheder, som er egnede til at vække  

 tvivl om vedkommendes upartiskhed.« Der er af nogle mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et  mindretal (Det Konservative Folkepartis,  

 Venstres og Det Radikale Venstres medlemmer af udvalget) lovforslaget til  

vedtagelse med det under nr. 2 stillede ændringsforslag.
Mindretallet udtaler i øvrigt, at det for regeringspartierne har været  

 afgørende nu hurtigst at give nærradioerne et finansieringsgrundlag.
Rimelige  

 finansieringsmuligheder er efter vores opfattelse helt afgørende for at  

 bevare den mangfoldighed på nærradioområdet, som vi mener bør være en bærende  

 ide i nærradioordningen.
Af samme grund har vi lagt stor vægt på at få en  

 ordning igennem nu frem for at lade stationerne henslæbe yderligere mange  

 måneder i uvished om deres økonomiske muligheder.
På baggrund af forårets drøftelser mellem de fleste af Folketingets  

 partier har regeringspartierne ønsket at imødekomme ønsket om at finde en  

 måde at hjælpe økonomisk dårligt funderede stationer uden at indføre  

 statsstøtte.
Derfor støtter vi forslaget om en fond, bygget op på en afgift  

 taget af hele en stations indtægtsgrundlag, dog således at man er sikret et  

 vist minimum.
Af principielle og praktiske grunde har vi fundet det rigtigst  

 at tage en forholdsvis mindre afgift af hele indtægtsgrundlaget frem for en  

 forholdsvis større procentdel kun af reklameindtægterne.
Således mener vi  

 også, at det er rimeligt, at også kommunale økonomiske tilskud skal svare  

 afgift.
Vi ønsker ikke at favorisere nogle finsieringsformer og dermed nogle  

 stationstyper frem for andre.
 For at understrege ønsket om, at nærradioerne skal være forankret i det  

 lokale samfund, har vi ønsket at friholde individuelle medlems- og  

 støtteforeningskontingenter fra at indgå i afgiftsberegningsgrundlaget.
 Med henblik på at sikre TV 2 en økonomisk fornuftig start har  

 regeringspartierne ønsket at udskyde spørgsmålet om reklamer i lokal tv.  

 Ministeren har tilkendegivet, at han vil rejse spørgsmålet i sammenhæng med  

 en fremrykning af tidspunktet for revisionen af TV 2-loven med henblik på, at  

 reklamer i lokal-tv gøres lovlige pr. 1. marts 1989. Partierne har fundet det  

 rimeligt allerede nu at give lokal-tv-stationerne denne melding, således at  

 de får en fornuftlig planlægningshorisont.
 Under 1. behandling konstaterede regeringspartierne, at der var bred  

 enighed i Folketinget om at ligestille dagblade og distriktsblade, når det  

 gælder om at deltage i nærradiovirksomhed, hvorfor partierne er indstillet på  

 at støtte det af Centrum-Demokraterne under nr. 2 stillede ændringsforslag.
 Endelig ønsker partierne at fremhæve, at ministeren over for udvalget har  

 tilkendegivet, at han, når loven er vedtaget, vil henstille til de lokale  

 radionævn, at man under hensyntagen til det politiske flertal for at ophæve  

 reklameforbudet ikke frem til lovens egentlige ikrafttræden pr. 1. august  

 1988 indleder nye sager mod stationer, der bringer reklamer.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med de under nr. 1 og 2  

 stillede ændringsforslag.
 Mindretallet ønsker at fremføre følgende:
 Trafik- og kommunikationsministerens forslag om, at dagblade og efter  

 Centrum-Demokraternes ændringsforslag herom nu også distriktsblade skal kunne  

 eje lokale radioer og TV, bryder med den kulturpolitiske målsætning, der  

 hidtil har været med disse medier, og vil fremme en yderligere  

 monopolstilling for dagspressen i lokalområdet.
Når dette lovforslag ses i sammenhæng med forslag til lov om  

 Lokalradiofonden (L 32) vil dagspressen opnå en yderligere præferencestilling  

 i forhold til uafhængige radio- og tv-stationer ved at kunne tilbyde  

 kombinationsannonceringer og betjene avisannoncører i deres elektroniske  

 medier som ekstraydelse.
Det giver dagbladene store muligheder for at undgå  

 afgifterne til fonden.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det under nr. 1  

 stillede ændringsforslag.
Mindretallet beklager, at det ikke er lykkedes at  

 holde lokalradioer fri for reklamefinansiering samt at undgå, at dagblade og  

 distriktsblade kan få selvstændige sendetilladelser.
SF føler, at regeringen  

 og dens samarbejdspartner, Fremskridtspartiet, med dette forslag ødelægger de  

 oprindelige intentioner med lokalradioer, som var at åbne æteren for de  

 lokale kulturelle interesser og kræfter og udvide »almindelige  

 mennesker's ytringsfrihed og ytringsmuligheder.
I stedet får vi nu et  

 gennemkommercialiseret lokalradionet, hvor det er erhvervslivets tarv og ikke  

 kulturlivets, der spiller den afgørende rolle, og vi risikerer derudover, at  

 dagblads- og distriktsbladsradioer monopoliserer mediebilledet i  

 lokalsamfundene.
 Ud fra en sørgmodig erkendelse af, at der i Folketinget har vist sig et  

 flertal for reklamefinansiering, også på lokalradioområdet, har SF med  

 ændringsforslag til dette lovforslag og det dermed sammenhængende L 32 søgt  

 at gøre lovforslagene lettere at leve med for de lokalradioer, der ikke  

 ønsker reklamefinansiering, eller som ønsker fortsat at sende til et  

 publikum, som ikke har erhvervslivets og dermed reklamebranchens interesse.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med det under nr. 2 stillede  

 ændringsforslag.
 Mindretallet bemærker i øvrigt, at Fremskridtspartiet mener, at enhver  

 skal have lov til at drive lokalradiovirksomhed med eller uden reklame.
Det foreliggende lovforslag er imidlertid det bedst mulige i den  

 foreliggende situation.
Derfor vil Fremskridtspartiet stemme for  

 lovforslaget, idet der henvises til de optrykte bilag.
Et femte mindretal (Centrum-Demokraternes medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Mindretallet henviser i øvrigt til bemærkningerne til  

 ændringsforslagene.
 Et sjette mindretal (Kristeligt Folkepartis medlem af udvalget) vil  

 redegøre for sin stilling ved 2. behandling.
Ændringsforslag Til § 1 Af et mindretal (S og SF):
 1) Nr. 1 udgår.
 Af et mindretal (CD), tiltrådt af et flertal (udvalget med  

 undtagelse af SF og KRF):
 2) I den under nr. 1 foreslåede affattelse af § 15 a, stk. 2,  

 nr. 3, indsættes i 1. pkt. efter »dagblade«: »og  

 distriktsblade«.
 Af et mindretal (CD):
 3) Det under nr. 3 foreslåede nye § 15 a, stk. 5, affattes  

 således:
»Stk. 5. Trafik- og kommunikationsministeren fastsætter regler for  

 reklamernes indhold samt om behandlingen i et nævn af klagesager vedrørende  

 reklamernes indhold.« 4) Det under nr. 3 foreslåede nye stk. 6 udgår.
Bemærkninger Til nr. 1.
At give dagblade adgang til bestemmende indflydelse i selskaber,  

 foreninger m.v., der driver lokalradiovirksomhed, betyder, at de kan skabe et  

 stærkt monopol på den lokale og regionale information.
Dette er helt i strid  

 med de oprindelige intentioner med lokalradiovirksomhed, som skulle åbne for  

 så mange og så forskelligartede ytringer som muligt.
Lovforslagets  

 bestemmelser om, at offentligheden skal have adgang til at ytre sig i  

 dagbladsradioer, er desuden så upræcise, at de næppe i praksis vil få nogen  

 betydning.
At dagblade ønsker at deltage i lokalradiovirksomhed, er helt  

 naturligt.
Men den mulighed har de ifølge den eksisterende lovgivning, og der  

 er ingen som helst grund til at give dem lejlighed til at dominere  

 mediebilledet og det kommercielle reklamemarked mere, end de gør det i  

 forvejen mange steder i landet.
Til nr. 2 Hensigten med ændringsforslaget er at hindre konkurrenceforvridning mellem  

 distriktsblade og dagblade.
Til nr. 3 Efter Centrum-Demokraternes opfattelse vil fastsættelsen af tidsmæssige  

 regler for reklamer i lokalradio (6 minutter pr. time/10 pct.) være umulig at  

 administrere.
Af ministerens svar på udvalgets spørgsmål nr. 7 og 8 fremgår det, at  

 ordningen skal fungere gennem »en vis selvjustits i det enkelte område,  

 både for så vidt angår radioerne indbyrdes og for så vidt angår  

 annoncørerne«.
Efter Centrum-Demokraternes opfattelse fører dette til  

 »angiveri« mellem konkurrerende medier, hvilket er uacceptabelt.
Af svarene fremgår det endvidere, at man ikke »som udgangspunkt kan  

 sikre ensartede sanktioner i tilfælde af overtrædelser«.
Det vil sige,  

 at det fortsat er den politiske sammensætning af de lokale nævn, der sætter  

 grænserne for reklamerne og deres udbredelse.
Heri ligger en klar  

 konkurrenceforvridning mellem senderne.
 Da det endvidere over for udvalget er blevet oplyst, at der er en tæt  

 sammenhæng mellem antal reklamer og deres virkning, finder  

 Centrum-Demokraterne, at reklamesystemet vil være selvjusterende, hvorfor en  

 central fastsættelse af regler fra ministerens side er unødvendig.
Til nr. 4 Ændringsforslaget er en følge af, at forslagsstillerne ikke kan støtte  

 oprettelsen af en Lokalradiofond.
Ole Bernt Henriksen (KF) Connie Hedegaard  

 (KF) Eva Møller (KF) Povl Brøndsted (V) Helge Sander (V) nfmd.
Behnke (FP) Marianne Jelved (RV) Duetoft (CD) Kofod-Svendsen (KRF) Hanne Andersen (S) Søren Hansen (S) Qvist Jørgensen (S) Lissa Mathiasen (S) Jimmy Stahr (S) Birthe Hansen (SF) Ingerlise Koefoed (SF) fmd.
Stillinger (SF) Underbilag Nogle af udvalgets spørgsmål til trafik- og kommunikationsministeren og  

 dennes besvarelse heraf Spørgsmål 12:
Kan nærradioer forblive momsfritaget? Spørgsmål 13:
Kan nye stationer blive momsfritaget ved køb af udstyr, sender m.v.? Svar:
Disse spørgsmål hører under skatteministerens område.
Skatteministeren har  

 oplyst, at lokal radiovirksomhed hidtil ikke er blevet anset for  

 erhvervsmæssig, fordi reklamer og anden kommerciel sponsorvirksomhed ikke har  

 været tilladt.
Lokal radiovirksomhed har således ikke hidtil været omfattet  

 af momsloven.
Så snart der åbnes adgang til reklamefinansiering, skal lokalradioer -  

 såvel nye som allerede etablerede - momsregistreres for radiovirksomhed,  

 såfremt denne er kommerciel.
Radiostationer vil herefter have fradragsret for  

 moms på indkøb (herunder udstyr) på linje med andre momsregistrerede  

 virksomheder.
