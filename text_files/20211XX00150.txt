Skriftlig fremsættelse (10. november 2021) Uddannelses- og forskningsministeren (Jesper Petersen):
 Herved tillader jeg mig for Folketinget at fremsætte:
Forslag til lov om ændring af lov om erhvervsakademiuddannelser og professionsbacheloruddannelser (Regulering af udbuds- og undervisningssprog på erhvervsakademi- og professionsbacheloruddannelser) (Lovforslag nr.
L 59) Som følge af et stigende optag på engelsksprogede, videregående uddannelser er SU-udgifterne til EU/EØS-borgere med status som vandrende arbejdstagere steget betydeligt de senere år.
Trods flere tiltag forventes udgifterne at stige yderligere i de kommende år.
 På erhvervsakademiernes og professionshøjskolernes engelsksprogede uddannelser er der en stor andel af engelsksprogede studerende, og disse studerende finder kun i ringe omfang beskæftigelse i Danmark efter afsluttet uddannelse.
Derfor indgik regeringen (Socialdemokratiet), Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti den 25. juni 2021 Aftale om reduktion af engelsksprogede videregående uddannelser.
Aftalen har til formål at nedbringe SU-udgifterne til vandrende arbejdstagere ved at reducere tilgangen til engelsksprogede uddannelser.
 Dette lovforslag er en konsekvens af aftalen.
 Det foreslås således, at erhvervsakademiuddannelser og professionsbacheloruddannelser fremover som hovedregel kun kan udbydes på dansk.
 Det foreslås, at visse konkrete udbud af erhvervsakademiuddannelser og professionsbacheloruddannelser undtages fra denne hovedregel, hvilket indebærer, at uddannelserne også fremover kan udbydes på engelsk.
 Herudover foreslås det, at uddannelses- og forskningsministeren i særlige tilfælde kan godkende, at en erhvervsakademi- eller professionsbacheloruddannelse kan udbydes på et andet sprog end dansk.
Endelig foreslås det, at uddannelses- og forskningsministeren kan fastsætte regler om uddannelseselementer, der udbydes på et undervisningssprog, der afviger fra det sprog, som en erhvervsakademi- eller professionsbacheloruddannelse udbydes på.
Dette har til formål at understøtte, at institutionerne fortsat kan indgå aftaler om udveksling med uddannelsesinstitutioner i udlandet, således at studerende på disse uddannelser kan deltage i udveksling som en del af deres uddannelse.
 Lovforslaget foreslås at træde i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
