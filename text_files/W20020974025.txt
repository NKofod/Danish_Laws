Ankestyrelsens principafgørelse U-14-02 om anerkendelse - erhvervssygdom - ryglidelse - sygehjælper - plejearbejde - arbejdsskade Resume:
En sygehjælper havde i 14 år haft rygbelastende arbejde med pleje af voksne med 20-25 daglige personløft/forflytninger.
Efter ca. 6 år fik hun forbigående rygbesvær, men fortsatte arbejdet.
Ankestyrelsen fandt, at tilfældet opfyldte betingelserne i fortegnelsen over erhvervssygdomme.
Det forhold, at der havde været forbigående rygproblemer i løbet af ansættelsen, kunne ikke begrunde, at lænderyglidelsen ikke kunne anerkendes.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 9, nr. 4 og § 10, stk. 1, nr. 1 Sagsfremstilling:
En sygehjælper havde i perioden 1979-1993 arbejdet på plejehjem.
Der var tale om rygbelastende arbejde med pleje af voksne, og der havde været tale om 20-25 personløft/forflytninger dagligt.
 I midten af 1980'erne havde hun forbigående rygsmerter, men fastholdt arbejdet og gik i 1992 op fra 3/4 til fuld tid.
Arbejdsskadestyrelsen afviste at anerkende tilfældet som erhvervssygdom med henvisning til, at ryglidelsen opstod allerede efter ca. 6 års arbejde.
Arbejdsskadestyrelsen lagde til grund, at der skulle være tale om 10 års forudgående rygbelastende plejearbejde, inden rygsmerterne opstod, for at der kunne ske anerkendelse af en lænderyglidelse.
 Sagen blev behandlet i principielt møde med henblik på afklaring af, om fortegnelsen over erhvervssygdomme stiller krav om 10 års forudgående rygbelastende plejearbejde.
 Afgørelse:
 Ankestyrelsen fandt, at tilfældet var omfattet af fortegnelsen over erhvervssygdomme.
 Ved afgørelsen blev der lagt vægt på, at der havde været tale om 14 års rygbelastende arbejde med pleje af voksne med 20-25 daglige personløft/forflytninger pr. ansat.
 Det forhold, at der efter ca. 6 års ansættelse havde været forbigående rygproblemer, kunne ikke begrunde, at lænderyglidelsen ikke kunne anerkendes, når sygehjælperen fortsatte med arbejdet indtil 1993.
