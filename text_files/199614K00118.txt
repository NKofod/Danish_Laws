Nr BTL 118 Betænkning over Forslag til lov om ændring af lov om planlægning  

 (Detailhandel m.v.)   

 Nr L 118 1996-97, 1. samling Afgivet af Miljø- og Planlægningsudvalget Afgivet: 19970402 Udvalget har behandlet lovforslaget i en række møder og har herunder haft samråd med miljø- og energiministeren, erhvervsministeren og økonomiministeren.
Endvidere har udvalget stillet spørgsmål til miljø- og energiministeren og økonomiministeren, som disse har besvaret skriftligt.
Nogle af udvalgets spørgsmål til miljø- og energiministeren og dennes svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Byggesocietetet, Christensen, Claus og Michael Glass, København, De Samvirkende Købmandsforeninger, Detailhandelens Udviklingsråd, Hillerød Kommune, HK/Handel, Kommunernes Landsforening, Møbelhandlernes Centralforening, NOAH-Trafik og Sammenslutningen »Det Skæve Danmark«.
 Der er af miljø- og energiministeren stillet ændringsforslag, hvorom  

 henvises til de ledsagende bemærkninger.
 Miljø- og energiministeren har i forbindelse med udvalgsarbejdet  

 tilkendegivet følgende:
Vedrørende redegørelse om udviklingen i detailhandelsstrukturen Miljø- og energiministeren har givet tilsagn om, at ministeren hvert andet  

 år vil afgive en redegørelse til Folketingets Miljø- og Planlægningsudvalg,  

 der belyser udviklingen i planlægningen for detailhandelsstrukturen, jf.  

 ændringsforslag nr. 2.
Vedrørende redegørelse for fastsættelse af maksimale  

 butiksstørrelser Miljø- og energiministeren har oplyst, at ministeren finder det  

 hensigtsmæssigt, at der fastsættes pligt til at redegøre for de særlige  

 planlægningsmæssige grunde, hvis der fastsættes regionplanretningslinjer  

 eller kommuneplanrammer, der muliggør dagligvarebutikker med over 3.000 (m2)  

 bruttoetageareal eller udvalgsvarebutikker med over 1.000 (m2)  

 bruttoetageareal.
Det har under udarbejdelsen af ændringsforslag nr. 3 og 4 været overvejet  

 at fastsætte maksimale grænser for butikker svarende til lovforslagets  

 overgangsordninger.
Det er imidlertid ikke skønnet hensigtsmæssigt at  

 fastfryse en fast maksimal butiksstørrelse i lovteksten.
Amter og kommuner  

 bør ikke afskæres fra i særlige tilfælde at planlægge for større butikker,  

 når særlige forhold begrunder dette.
Det er med ændringsforslag nr. 3 og 4 understreget, at amtsråd og  

 kommunalbestyrelser som udgangspunkt ikke bør planlægge for butiksstørrelser  

 på mere end 3.000 og 1.000 (m2) bruttoetageareal.
Derfor er det afgørende, at  

 de planlægningsmæssige begrundelser tydeligt fremgår af region- og  

 kommuneplanforslagene, hvis der planlægges for større butikker.
Vedrørende arealberegning Miljø- og energiministeren har oplyst, at ministeren finder det  

 hensigtsmæssigt at præcisere, hvilke arealer der indgår i beregningen af  

 bruttoetagearealer til butiksformål, jf. ændringsforslag nr. 2.
Vedrørende transportafstande Miljø- og energiministeren finder det hensigtsmæssigt at præcisere, at  

 planlægningen til butiksformål skal ske således, at den fremmer en  

 samfundsmæssig bæredygtig udvikling med begrænsede transportafstande, jf.  

 ændringsforslag nr. 1.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de af miljø- og energiministeren  

 stillede ændringsforslag.
Et mindretal inden for mindretallet (Enhedslistens medlem af udvalget)  

 opfatter lovforslaget som en permanentgørelse af det midlertidige stop for  

 planlægning af nye storcentre i Danmark.
Men et stop for nye storcentre er  

 ikke nok.
Enhedslisten mener, at der også skal gennemføres indgreb over for  

 de eksisterende storcentre, så konkurrenceforholdet over for de mindre  

 butikker bliver mere lige og samfundsomkostningerne ved de store centre også  

 betales af disse.
Der skal endvidere iværksættes en særlig indsats, som  

 vender udviklingen.
Den lokale dagligvarehandel skal genopbygges både på  

 brokvartererne og i landsbyerne.
Mindretallet vil derfor arbejde for, at der  

 som supplement til ændringerne i planloven gennemføres følgende initiativer:
 - En fjernelse af afskrivningsmulighederne for alle butikstyper.
 - Indførelse af en miljøafgift knyttet til størrelsen af  

 kundeparkeringsarealer ved større butikker og centre.
 - Provenuet fra miljøafgiften på kundeparkeringsarealer anbringes i en  

 statslig butiksfond, som støtter bevarelsen af og oprettelse af små lokale  

 dagligvarebutikker i områder, hvor lokalt engagement tilskynder hertil.
 - Etablering af offentlige servicefunktioner i lokale butikker i de tyndt  

 befolkede områder.
 Kun en politisk styring, som gennemfører disse supplerende elementer, vil  

 kunne sikre en miljørigtig og samfundsrigtig udvikling af butiksstrukturen i  

 Danmark.
Ifølge Detailhandelsudvalgets rapport, Miljø- og Energiministeriet, april  

 1996, er der inden for relativt få år sket en voldsom vækst i opførelsen af  

 butiksbyggeri.
Det fremgår endvidere, at en relativ stor del af de nye  

 butikker ligger i de større provinsbyer og ikke i de mindre samfund, og at  

 relativt mange butikker placeres i udkanten af byerne ved de store  

 indfaldsveje, hvor biltilgængeligheden er stor.
Butikker søger sammen i  

 centre, som placerer sig i tilknytning til trafikale hovedårer og med ringe  

 kontakt til det kollektive trafiknet.
Samtidig bliver butikkerne større og  

 større, og der er en stadig stigende overkapacitet, som skærper konkurrencen.  

 Resultatet er en voldsom koncentrering af detailhandelen i få  

 centerdannelser.
Denne udvikling har medført en kraftig øget bilkørsel  

 samtidig med, at en stadig større del af de danske husstande får længere til  

 dagligvarebutikker, hvilket igen ansporer befolkningen til at anskaffe bil.
I  

 denne planlægning glemmes tilsyneladende, at det trods alt stadig er under  

 halvdelen af de danske husstande, der har bil.
Derfor anser mindretallet det  

 for vigtigt, at den hermed gennemførte ændring af planloven nu følges op med  

 andre tiltag, som kan sikre en udvikling, der trækker butikkerne tilbage til  

 befolkningen - ikke alene i byerne, men også i de tyndt befolkede egne af  

 landet, hvor netop lokale butikker er en vigtig brik til at modvirke  

 affolkningen.
Et andet mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet vil stemme imod de af  

 miljø- og energiministeren stillede ændringsforslag.
Mindretallet skal beklage, at lovforslaget hastes igennem, og at udvalget  

 på en række spørgsmål har fået ufyldestgørende svar.
Det statistiske grundlag  

 for et indgreb er mangelfuldt, som det fremgår af besvarelserne.
Denne  

 lovgivning hviler mere på formodninger og holdninger end på kendsgerninger.
 Detailhandelsudvalgets rapport forklarer på sin vis ministerens problem,  

 idet det anføres, at »Der mangler mere omfattende og systematiske  

 undersøgelser af samspillet mellem bymønstre, centerstruktur,  

 detailhandelsformer, indkøbsadfærd og transportvaner«.
Det ville derfor efter mindretallets opfattelse have været rigtigt at  

 afvente Butiksstrukturkommissionens arbejde, inden et så omfattende indgreb  

 blev gennemført.
Mindretallet frygter, at regeringen med dette lovforslag  

 signalerer, at kommissionens arbejde ikke tillægges nogen vægt, men blot er  

 en syltekrukke, selv om det er tilkendegivet, at arbejdet vil foreligge i  

 løbet at de nærmeste 7-8 måneder.
 Da lovforslaget er hastet igennem, ønsker mindretallet lovforslaget  

 tilbage til udvalget mellem 2. og 3. behandling.
 Mindretallet ønsker herudover om nogle af principperne i lovforslaget at  

 bemærke følgende.
Kompetenceændring I lovforslagets bemærkninger til kompetencefordelingen mellem amterne og  

 kommunerne hedder det, at der ikke ændres noget.
Men ifølge lovforslaget får  

 amterne kompetence til at foretage afgrænsninger af de centrale bydele, inden  

 for hvilke detailhandelen kan placeres.
Endvidere skal amterne vurdere  

 behovet for nybyggeri og omdannelse af eksisterende bebyggelse i byerne til  

 butiksformål.
Amterne får hermed kompetence til at planlægge i byzone på et  

 detaljeringsniveau, der forudsætter et detaljeret kendskab til byområderne og  

 bygningerne.
Det er et klart brud med princippet om, at det er kommunerne,  

 der er planmyndighed inden for byzone.
Der gennemføres hermed en  

 centralisering af beslutningsprocessen.
En sådan centralisering er  

 mindretallet stærkt imod, og det virker mærkeligt, at regeringen ikke  

 afventer opgavekommissionens arbejde, inden en beslutning træffes.
Udvalget har i flere omgange spurgt til helt konkrete eksempler på,  

 hvordan lovgivningen tænkes benyttet i praksis.
I anden omgang har udvalget  

 fået tilsendt et par småskitser, men de beskriver på ingen måde det store  

 planlægningsarbejde, som nu skal i gang.
Hvilke konsekvenser loven får for  

 administrationen og de politiske organer, er således kun løseligt angivet.
Formanden for Kommunernes Landsforening, Evan Jensen, og Århus Kommunes  

 borgmester, Thorkild Simonsen, er af samme opfattelse i et indlæg i  

 Berlingske Tidende den 1. april 1997: »Auken sætter rekord i  

 bureaukrati«.
Af artiklen fremgår det bl.a., at: »Med lovforslaget  

 har ministeren sat sig i spidsen for opbygningen af et planbureaukrati, der  

 ikke har set sin lige i dansk planlægningshistorie.
Den, som kun hæfter sig  

 ved lovforslagets formålsbestemmelser, går fejl af rækkevidden af den  

 regulering af detailhandelen, som lovforslaget reelt lægger op til.  

 Lovforslaget er i sjælden grad udtryk for meget ideelle betragtninger om,  

 hvordan det er muligt at styre samfundsudviklingen gennem planlægning.
Troen  

 på det ideelle plansystem, hvor alt er afstemt fra top til bund efter  

 centrale direktiver, lyser ud af lovforslaget.« Senere i artiklen står der: »Ifølge lovforslaget skal lokalplaner,  

 kommuneplaner og regionplaner fremover på detaljeret niveau fastlægge  

 rammerne for detailhandelens placering og udvikling.
Kravene til planernes  

 indhold er så omfattende og indviklede, at det reelt vil svare til en  

 videreførelse af det nuværende stop for butikker på over 3.000 (m2) for  

 dagligvarebutikker og 1.000 (m2) for udvalgsvarebutikker.
Både amter og  

 kommuner underlægges således detaljerede krav til planlægningen.
Og ikke nok  

 med det.
Miljø- og energiministeren vil samtidig forestå en nøje central  

 overvågning af udviklingen.
Konsekvensen bliver et omfattende planbureaukrati  

 og et statsligt formynderi uden lige.« Det er i den forbindelse besynderligt, at miljø- og energiministeren ikke  

 har reageret på de regionplaner, som ikke har opfyldt den gældende lovs  

 bestemmelser, men i stedet griber til et så dramatisk indgreb.
Videre i de to borgmestres indlæg står der: »Taberne i sagen bliver  

 det lokale demokrati og borgerne, hvis indflydelse på byernes udvikling reelt  

 går tabt.
Ved at tillægge amterne kompetence til at afgøre, hvor i byerne der  

 kan placeres detailhandel, er borgernes mulighed for indflydelse på den  

 lokale bypolitik/byplanlægning fuldstændig tilsidesat.
Ministeren burde i stedet have valgt at give kommunerne kompetencen til at  

 foretage afgrænsningen af de områder i byerne, hvor der kan placeres  

 detailhandel.
Trods en kraftig opfordring hertil fra kommunerne har  

 ministeren valgt at ignorere denne mulighed.
Hermed bryder ministeren med  

 årtiers tradition for, at kommunerne har kompetencen til at planlægge i  

 byzonen.
Hvad der er årsagen til Svend Aukens valg står ikke klart.
Det synes mest  

 af alt at være et holdningsspørgsmål, der har været udslagsgivende.  

 Landsforeningen ser dette som et udtryk for åben mistillid til kommunerne og  

 det lokale demokrati.« Borgmesteren i Odense Kommune, socialdemokraten Anker Boye, har ligeledes  

 i en skarp indsigelse fra den 7. november 1996 protesteret mod lovforslaget.  

 Ud over en protest mod centraliseringen i lovforslaget gør borgmesteren  

 opmærksom på, at »lovforslaget reelt (sætter) detailhandelsudviklingen i  

 stå.
De overgangsbestemte arealgrænser på 3000 (m2) og 1000 (m2) sidestiller  

 udviklingsmulighederne i de store byer med de små uden hensyn til  

 kundeunderlag og opland.« Og videre: »Det vil betyde, at mange  

 forretninger med pladsproblemer ikke vil kunne udvide, og det vil være  

 umuligt at etablere forretninger, der handler med varegrupper som tæpper,  

 møbler og boligudstyr.
Lovforslagets reelt tilbagevirkende kraft for gældende lokalplaner  

 bevirker sandsynligvis, at samtlige lokalplaner i Odense med mulighed for  

 lokalplanpligtig butiksbyggeri bliver ugyldige, og kommunen tvinges hermed  

 til at gennemføre en fornyet lokalplanlægning, før det atter bliver muligt at  

 udvikle detailhandelen i de pågældende centerområder.
Samtidig skønnes disse  

 lokalplaner at blive særdeles svære at administrere.« Da mindretallet har grundlæggende tillid til vore kommunale råd og  

 forvaltninger, må vi tage afstand fra den mistillid og centralisme, som  

 præger lovforslaget.
Mindretallet er meget bekymret over den meget usikre  

 retsstilling, som de allerede vedtagne lokalplaner vil få.
Med et slag at  

 skabe så megen uklarhed er krænkende for retssikkerheden.
Klager Når loven er så usikkert formuleret, må det forudses, at den vil give  

 anledning til mange klagesager.
Formanden for Naturklagenævnet advarede da  

 også i sit høringssvar af 6. november 1996 på det bestemteste mod  

 lovforslaget.
I høringssvaret hedder det:
 »Jeg vil ikke kommentere den lovtekniske udformning af forslaget ud  

 over den indlysende konstatering, at der med forslaget sker en meget kraftig  

 vægtning af detailhandelsplanlægningen over for lovens øvrige  

 planlægningstemaer, og at forslaget indebærer en fravigelse af lovens  

 hovedprincip om arbejdsdelingen mellem amter og kommuner.
Set i forhold til Naturklagenævnet er det efter min opfattelse især  

 vigtigt, at der med lovforslaget lægges op til en målrettet og detaljeret  

 styring af planlægningens indhold.
Styringen skal ske gennem lovregler, som  

 efter sagens natur ikke kan være særlig præcise.
Som bestemmelserne er affattet, vil de uundgåeligt give anledning til  

 mange tvivls- og fortolkningsspørgsmål, hvilket igen må forventes at ville  

 medføre en betydelig stigning i antallet af klager til Naturklagenævnet.
En  

 del af spørgsmålene vil foreligge allerede på forslagsstadiet, jf. de  

 detaljerede krav til planernes redegørelsesdel.
Sagerne vil gennemgående være  

 relativt komplicerede.
 Naturklagenævnets ressourcebehov bør på denne baggrund omtales i  

 lovforslagets bemærkninger.
I tilslutning hertil gør jeg opmærksom på, at der vil være tale om en ny  

 type klagesager.
Hidtil har Naturklagenævnet i medfør af planlovens § 58,  

 stk. 1, nr. 3, afvist de fleste klager over planlægningens indhold med  

 henvisning til, at det drejede sig om politisk prægede  

 hensigtsmæssighedsskøn, som ikke var undergivet retlig efterprøvelse.  

 Lovforslaget vil med de særlige indholdsmæssige krav til  

 detailhandelsplanlægningen erstatte disse lokalpolitiske skøn med retlige  

 vurderinger, som Naturklagenævnet skal efterprøve fuldt ud, hvis der klages.
Reguleringen af detailhandelsudviklingen er som bekendt et område præget  

 af stærke økonomiske og politiske konflikter, og med den foreslåede  

 udformning af bestemmelserne kan det forventes, at en stor del af disse  

 konflikter vil blive transformeret til retlige spørgsmål.
I modsætning til  

 hovedparten af de eksisterende retlige klager efter planloven vil sådanne  

 sager næppe kunne afgøres af nævnsformanden på nævnets vegne, jf. planlovens  

 § 58, stk. 2.
 Som eksempel på en bestemmelse, der vil kunne give anledning til sådanne  

 konflikter, kan nævnes bestemmelsen i lovforslagets § 5 d, stk. 2, nr. 4,  

 hvorefter en kommune - som en undtagelse fra lovforslagets hovedregel - under  

 nogle temmelig upræcist angivne betingelser kan udlægge arealer til  

 butiksformål uden for den centrale del af en by eller en bydel.  

 Naturklagenævnets afgørelse af klager over en kommunes anvendelse af denne  

 bestemmelse vil i realiteten være ensbetydende med en endelig afgørelse  

 (bortset fra domstolene) af, om et påtænkt varehus skal ligge uden for  

 bymidten.
Det er generelt en vanskelig opgave at adskille politik fra jura ved  

 fortolkningen af vage og elastiske lovbestemmelser.
Om det lykkes, afhænger i  

 vid udstrækning af afgørelsesmyndighedens sammensætning, arbejdsform og  

 sædvanlige arbejdsopgaver.
 Naturklagenævnet har et flertal af politisk udpegede medlemmer, og nævnets  

 primære opgaver ligger på områder, hvor lovgivningen lægger op til, at der  

 skal foretages helhedsprægede, skønsmæssige afvejninger af modstående hensyn.  

 Arbejdsformen er i overensstemmelse hermed.
 Naturklagenævnet vil blive placeret i en uvant og meget vanskelig rolle,  

 såfremt de foreslåede bestemmelser gennemføres og nævnet herefter skal træffe  

 afgørelse om placeringen af detailhandelscentre m.v. principielt ud fra rent  

 retlige vurderinger.
Hvis det er tanken, at der i eller i tilknytning til fortolkningen af de  

 nye bestemmelser skal indgå bredere samfundsmæssige vurderinger - som  

 Naturklagenævnet via sin sammensætning har gode forudsætninger for at udøve -  

 bør det fremgå udtrykkeligt af lovforslaget.« Mindretallet er enig med Naturklagenævnets formand, Lars Buscks vurdering  

 af lovforslaget.
Mindre konkurrence Et vigtigt tema i udvalgsarbejdet har været lovforslagets indvirkning på  

 forbrugerpriserne.
Det er mindretallets opfattelse, af lovforslaget vil  

 betyde stigende forbrugerpriser.
Regeringen ved miljø- og energiministeren og  

 økonomiministeren har ikke kunnet fremlægge overbevisende materiale til at  

 belyse dette punkt ved lovforslaget.
De økonomiske vismænd beregnede i 1995,  

 at hvert procentpoint overavance, der tages i et erhverv som følge af, at  

 konkurrencesituationen er sat ud af kraft, betyder 10.000 arbejdspladser tabt  

 på landsplan.
En væsentlig del af lovforslaget ser mindretallet som en  

 egentlig konkurrencebegrænsende lov.
Konkurrencerådet har ved formand Klaus Larsen i høringssvaret dateret den  

 4. november 1996 også påpeget faresignaler ved et så drastisk indgreb i den  

 frie konkurrence.
I høringssvaret nævnes det blandt andet, at lovforslaget  

 »indebærer en fastlåsning af strukturen, og der vil være en risiko for  

 tilbagevenden i retning af tidligere tiders opdeling af handelen på basis af  

 privilegier.« Videre skriver Konkurrencerådet: »Sondringen mellem  

 pladskrævende og ikke pladskrævende varegrupper er ikke baseret på objektive  

 kriterier.
Der vil kunne opstå forskelle i lovens administration, som ikke  

 kun bygger på de lokale pladsforhold, men inddrager rent subjektive  

 vurderinger.
Det åbner adgang for forskelsbehandling.« Lovforslaget ønskes gennemført, fordi regeringen er meget nervøs ved  

 lavprisvarehuse.
Siden 1970 er der etableret i alt 22 lavprisvarehuse, og de  

 har en markedsandel på kun 6 pct., hvilket svarer til den markedsandel, som  

 benzinselskabernes kiosker har.
Discountforretningerne vil blive styrket  

 betydeligt ved lovforslaget, og her er etableret ca. 800 siden 1977, og de  

 har i dag en markedsandel på 20 pct.
Den tyske Aldi-kæde har sagt, at den nu  

 vil kunne etablere omkring 40 nye forretninger.
Med lovforslagets mange reguleringer og begrænsninger låser man den danske  

 detailhandels struktur fast, og det bliver overmåde vanskeligt at udvikle nye  

 butikstyper, som kan tilfredsstille befolkningens behov på en lettere,  

 billigere og bedre måde.
Den meget frie konkurrence har gennem tiderne været  

 med til at udvikle dansk detailhandel, men det bliver vanskeligere nu, hvor  

 der reelt indføres et kvotesystem eller privilegiesystem i lighed med det,  

 man havde under enevælden.
Trafik Et væsentligt element i debatten om lovforslaget har været ønsket om at  

 fremme en bæredygtig detailhandelsstruktur, hvor transportafstandene i  

 forbindelse med indkøb er begrænsede, og det er gået så vidt, at ministeren  

 har stillet et ændringsforslag herom.
I spørgsmål 48 spurgte udvalget  

 ministeren, om der i Danmark findes storcentre, »der ikke er  

 tilgængelige med offentlige transportmidler?» Ministeren kom med et af sine meget udokumenterede svar.
Ministeren skrev  

 blandt andet i sit svar af 24. marts 1997: »Miljø- og Energiministeriet  

 har ikke oplysninger om tilgængeligheden med offentlige transportmidler til  

 storcentre eller andre centerdannelser i Danmark.
Det er dog en kendsgerning,  

 at der er etableret busforbindelser forbi de fleste storcentre.« Det er  

 naturligvis utilfredsstillende at lovgive på et så vigtigt område uden at  

 indsamle en så basal information.
Ligeledes har ministeriet ikke  

 informationer om den procentvise fordeling af trafikken til et storcenter.
To civiløkonomer, Claus Christensen og Michael Glass, havde foretræde for  

 udvalget, da de havde skrevet et større projekt om problematikken.
Deres  

 konklusion lød: »I den danske debat anvendes oftest svenske  

 VVM-undersøgelser til at underbygge, at eksterne centre skulle medvirke til  

 en øget miljøbelastning via en stigning i trafikarbejdet.
Det er dog temmelig  

 forkert at sammenligne Danmark og Sverige, da Sverige er meget tyndere  

 befolket end Danmark.
De eksterne centre i Sverige har et større geografisk  

 opland, hvilket giver et større trafikarbejde.
I Danmark viser  

 VVM-undersøgelser, at der set under et ikke sker nogen ændring, når et nyt  

 center åbner, fordi mange tidligere foretog indkøb i et center, der lå  

 længere væk.
Dette har mærkeligt nok ikke været fremdraget i debatten.« Mindretallet finder det ikke godtgjort, at trafikale miljøbelastninger kan  

 bruges som argument for den forestående lovgivning.
 Mindretallet indstiller lovforslaget til forkastelse.
Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse uændret.
Mindretallet vil  

 stemme imod de af miljø- og energiministeren stillede ændringsforslag.
Centrum-Demokraterne ønsker at tilkendegive, at såfremt  

 Butiksstrukturkommissionens betænkning giver anledning til fornyede  

 overvejelser om rimeligheden af lovforslagets arealkriterier, må denne del af  

 loven tages op til revision snarest herefter.
Butiksstrukturkommissionens  

 betænkning forventes færdig inden udgangen af 1997, jf. bemærkningerne til  

 lovforslaget side 4.
 De af miljø- og energiministeren stillede ændringsforslag kan mindretallet  

 ikke tilslutte sig, idet mindretallet ikke finder, at der er behov for en  

 yderligere stramning af administrationen af arealdispositionerne end dem,  

 lovforslaget oprindeligt indeholdt.
 ÆndringsforslagAf miljø- og energiministeren, tiltrådt af et  

mindretal (S, SF, RV og EL):
 Til § 1 1) I den under nr. 1 foreslåede § 5 c  

 indsættes som nr. 3:
»3) fremme en samfundsmæssigt bæredygtig detailhandelsstruktrur, hvor  

 transportafstandene i forbindelse med indkøb er begrænsede.« 2) I det under nr. 1 foreslåede kapitel 2 b  

 indsættes efter § 5 d som § 5 e og § 5 f:
»§ 5 e.
Miljø- og energiministeren afgiver hvert andet år en  

 redegørelse til Folketingets Miljø- og Planlægningsudvalg.
Redegørelsen  

 belyser og vurderer udviklingen i region-, kommune- og lokalplanlægningen for  

 detailhandelsstrukturen på baggrund af bestemmelserne i §§ 1, 5 c og 5 d.
§ 5 f.
Beregning af bruttoetagearealet til butiksformål sker efter  

 bygningsreglementets bestemmelser om beregning af bebyggelsens etageareal,  

 idet dog den del af kælderen, hvor det omgivende terræn ligger mindre end  

 1,25 m under loftet i kælderen, medregnes.« 3) I det under nr. 3 foreslåede § 6, stk. 9,  

 indsættes som nr. 7:
»7) oplysning om de særlige planlægningsmæssige begrundelser for  

 fastsættelse af eventuelle butiksstørrelser på mere end 3.000 (m2)  

 bruttoetageareal for dagligvarebutikker eller 1.000 (m2) bruttoetageareal for  

 udvalgsvarebutikker.« 4) I det under nr. 5 foreslåede § 11, stk. 8,  

 indsættes som nr. 6:
»6) oplysning om de særlige planlægningsmæssige begrundelser for  

 fastsættelse af eventuelle butiksstørrelser på mere end 3.000 (m2)  

 bruttoetageareal for dagligvarebutikker eller 1.000 (m2) bruttoetagearel for  

 udvalgsvarebutikker.« Bemærkninger Til nr. 1 Med ændringsforslaget præciseres det, at planlægning til  

 butiksformål skal ske således, at den fremmer en samfundsmæssigt bæredygtig  

 udvikling med begrænsede transportafstande i forbindelse med indkøb, således  

 at den enkelte forbruger reelt frit kan vælge mellem forskellige  

 transportmåder i forbindelse med indkøb, og hvor hensynet til beboere i  

 mindre byer og landsbyer tilgodeses.
Herved kan en nedbringelse af  

 CO2-udledningen fremmes.
Til nr. 2 Den foreslåede § 5 e pålægger ministeren at afgive en  

 redegørelse til Folketingets Miljø- og Planlægningsudvalg, der belyser  

 udviklingen i region-, kommune- og lokalplanlægning for  

 detailhandelsstrukturen.
Redegørelsen skal indeholde en vurdering af, om  

 udviklingen forløber på en for samfundet hensigtsmæssig måde i  

 overensstemmelse med bestemmelserne i planlovens §§ 1, 5 c og 5 d samt  

 formålet med de særlige bestemmelser for detailhandel.
 Det forudsættes herved, at ministeren - såfremt udviklingen ikke forløber  

 i overensstemmelse med de hensyn, der er omhandlet i §§ 1, 5 c og 5 d - skal  

 overveje, om det er nødvendigt at anvende beføjelserne i planlovens § 3 til  

 at udstede supplerende regler for amtsråds og kommunalbestyrelsers  

 planlægning for detailhandel eller eventuelt at fremsætte et forslag til  

 ændring af loven.
Efter den foreslåede § 5 f beregnes bruttoetagearealerne til butiksformål  

 efter reglerne om beregning af etageareal i Bygningsreglementet, jf.  

 Bygningsreglement 1995, kap. 2.2.3, med den ændring, at også de  

 kælderarealer, der efter bygningsreglementet ikke medregnes i etagearealet,  

 fordi det omgivende terræn ligger mindre end 1,25 m under loftet i kælderen,  

 indgår i beregningen af butiksareal.
Kælderarealer medregnes således i fuldt  

 omfang.
 Til nr. 3 og 4 Efter lovforslaget skal amtsrådet og kommunalbestyrelsen  

 fastsætte maksimale bruttoetagearealer for de enkelte butikker, jf.  

 lovforslagets § 1, nr. 4 og nr. 6, med tilhørende bemærkninger.
Fastsættelsen af maksimale bruttoetagearealer skal ske under hensyntagen  

 til lovens bestemmelser og til mulighederne for at opnå en efter loven  

 hensigtsmæssig detailhandelsstruktur.
Lovforslaget indeholder ikke maksimale  

 butiksstørrelser.
 Det forventes, at amtskommuner og kommuner ved planlægning for  

 detailhandel som hovedregel vil fastsætte maksimale butiksstørrelser på under  

 3.000 (m2) bruttoetageareal for dagligvarebutikker og 1.000 (m2)  

 bruttoetageareal for udvalgsvarebutikker.
 Det forudsættes i den forbindelse, at alle planforslag indeholder en  

 begrundelse for de valgte maksimale butiksstørrelser.
 De i ændringsforslaget til lovforslaget foreslåede bestemmelser pålægger  

 henholdsvis amtsrådet og kommunalbestyrelsen at anføre de særlige grunde, der  

 fører til, at der i givet fald ønskes fastsat butiksstørrelser på mere end  

 3.000 (m2) bruttoetageareal for dagligvarebutikker eller 1.000 (m2)  

 bruttoetageareal for udvalgsvarebutikker i udvalgte byer eller byområder.
Bestemmelserne skal sikre, at amtsråd og kommunalbestyrelser nøje  

 overvejer, om der er særlige planlægningsmæssige forhold, der kan begrunde  

 planlægning for sådanne store butikker.
Samtidig sikrer redegørelsespligten,  

 at andre myndigheder, erhvervslivet og borgere får mulighed for at vurdere  

 nødvendigheden og hensigtsmæssigheden af planforslaget.
Der skabes dermed et  

 bedre grundlag for den offentlige debat.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Jens Jørgensen (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og dennes svar  

 herpå Spørgsmål 34:
 Ministeren bedes redegøre for, hvorledes ministerens ændringsforslag  

 vedrørende »særlige begrundelser« i tilknytning til  

 butiksstørrelser vil blive administreret af ministeren i praksis, herunder  

 via eksempler at belyse, hvilke begrundelser der efter ministerens mening vil  

 blive accepteret som »særlige begrundelser«.
 Svar:
Ændringsforslagets krav, om at de særlige planlægningsmæssige grunde for  

 fastsættelsen af større maksimale butiksstørrelser end 1.000 (m2)  

 bruttoetageareal for udvalgsvarebutikker og 3.000 (m2) bruttoetageareal for  

 dagligvarebutikker skal navnlig sikre, at amtsråd og kommunalbestyrelser nøje  

 overvejer, om der er særlige planlægningsmæssige forhold, der kan begrunde  

 fastsættelse af større maksimale butiksstørrelser.
Samtidig får andre  

 myndigheder, erhvervsliv, foreninger og borgere adgang til at vurdere  

 begrundelsen for at give adgang til at etablere store butikker.
Herved skabes  

 der et forbedret grundlag for den offentlige debat.
Ændringsforslaget skal ses i sammenhæng med, at bestemmelser i planforslag  

 altid skal være planlægningsmæssigt begrundede.
Lovens formålsbestemmelser  

 giver en vis vejledning om afgrænsningen af dette begreb.
I lov om  

 planlægning, kommenteret af Anne Birte Boeck, JØP, 1994, s. 127, er det ud  

 fra lovens brede formålsbestemmelse og den byplanlægningsmæssige tradition  

 forsøgt at opdele de planlægningsmæssige hensyn i tre grupper nemlig  

 miljøhensyn, funktionelle hensyn og æstetisk kulturelle hensyn.
Som anført i bemærkningerne til lovforslaget vil miljø- og  

 energiministeren følge amters og kommuners planlægning for detailhandel og om  

 nødvendigt anvende lovens beføjelser.
Jeg vil i den forbindelse blandt andet  

 holde øje med de særlige planlægningsmæssige begrundelser, der gives i  

 forbindelse med fastsættelse af maksimale butiksstørrelser på mere end 1.000  

 (m2) bruttoetageareal for udvalgsvarebutikker og 3.000 (m2) bruttoetageareal  

 for dagligvarebutikker.
 Jeg vil i de redegørelser til Folketingets Miljø- og Planlægningsudvalg,  

 der forudsættes i ændringsforslaget, redegøre for amters og kommuners  

 fastsættelse af maksimale butiksstørrelser og for de tilhørende begrundelser.  

 Jeg vil i den forbindelse vurdere, om maksimale butiksstørrelser på mere end  

 1.000 (m2) bruttoetageareal for udvalgsvarebutikker og på mere end 3.000 (m2)  

 bruttoetageareal for dagligvarebutikker er planlægningsmæssigt velbegrundede.
Hvilke begrundelser der er relevante i de enkelte planforslag, afhænger af  

 de konkrete forhold, der ligger bag ønsket om at fastsætte en større maksimal  

 butiksstørrelse.
Det er derfor ikke muligt - eller hensigtsmæssigt - at give  

 eksempler på sådanne begrundelser.
 Spørgsmål 35:
 Ministeren bedes redegøre for, hvilken praktisk betydning det vil få, at  

 ændringsforslaget alene i bemærkningerne nævner, at det er en hovedregel, at  

 der ikke fastsættes butiksstørrelser på over 3.000 henholdsvis 1.000  

 kvadratmeter bruttoetageareal.
 Svar:
Det fremgår af mit bidrag til udvalgets betænkning, at det med  

 ændringsforslaget er understreget, »at amtsråd og kommunalbestyrelser  

 som udgangspunkt ikke bør planlægge for butiksstørrelser på mere end 3.000 og  

 1.000 (m2) bruttoetageareal.« Denne formulering er udtryk for en forventning eller henstilling til de  

 kommunale myndigheder, og den kan som sådan få betydning for amtsråds og  

 kommunalbestyrelsers administration af loven.
 Som anført i ændringsforslaget ville det ikke være hensigtsmæssigt at  

 fastsætte en fast maksimal butiksstørrelse i loven.
En lovbestemmelse som »amtsråd og kommunalbestyrelser kan som  

 hovedregel ikke planlægge for butiksstørrelser på mere end 3.000 og 1.000  

 (m2) bruttoetageareal« vil ikke have en større selvstændig betydning,  

 medmindre det samtidig klart præciseres, hvornår der kan gøres undtagelse fra  

 hovedreglen.
Uden en præcisering kan »hovedreglen« fraviges, hvis  

 der er den fornødne planlægningsmæssige begrundelse for det fremsatte  

 planforslag.
En opremsning i lovteksten af mulige undtagelser til en hovedregel er  

 næppe hensigtsmæssig.
Den vil uvilkårligt kunne være for snæver i forhold til  

 nogle situationer og for rummelig i forhold til andre.
Den vil derfor give  

 anledning til problemer, uden at der kan forventes en større gevinst.
 Jeg synes i øvrigt bedst om en fleksibel lovmodel, der muliggør lokalt  

 tilpassede løsninger, når det sikres, at beslutningsgrundlaget er i orden.
 Det forventes i øvrigt, at der - på baggrund af konkrete  

 planlægningsmæssige begrundelser - ofte vil blive fastsat maksimale  

 butiksstørrelser, der er (væsentlig) mindre end de nævnte.
 Spørgsmål 36:
 Ministeren bedes redegøre for lovforslagets forhold til og betydning for  

 eksisterende lokalplaner, som i sit indhold ikke forholder sig særlig præcist  

 til størrelsen af eventuelle butiksarealer.
 Svar:
 Lovforslaget fastsætter en række krav til den kommende planlægning for  

 detailhandel.
 Som det fremgår af lovforslaget og besvarelsen af spm. 3, indeholder  

 lovforslaget derimod ikke en bestemmelse, der begrænser mulighederne for at  

 anvende gældende, upræcise lokalplaner til etablering af lokalplanpligtige  

 butikker.
 Mulighederne for at etablere lokalplanpligtige butikker på baggrund af  

 sådanne lokalplaner afhænger derfor af, om planen er så præcis, at den kan  

 danne grundlag for etablering af lokalplanpligtigt byggeri.
Som nævnt i svaret på spm. 3 er det efter planloven en betingelse for  

 udnyttelse af en lokalplan, at den indeholder nærmere regler om bygge-  

 og anlægsarbejdet.
Udtrykket »nærmere regler« er ikke defineret i  

 loven, men forstås således, at planen skal indeholde retningslinjer, der gør  

 det muligt at forestille sig, hvordan området vil blive med hensyn til  

 bebyggelsens omfang og art m.v.
 Kun lokalplaner, der opfylder dette krav, kan anvendes til etablering af  

 lokalplanpligtige butikker.
 Jeg kan i øvrigt henvise til besvarelsen af spm. 3.
 Spørgmål 39:
Hvordan vil ministeren sikre, at udnyttelsen af gældende upræcise  

 lokalplaner ikke begrænser opfyldelsen af lovforslagets formål? Svar:
 I besvarelsen af spørgsmål 3 har jeg redegjort for baggrunden for, at  

 udkastet til bestemmelse om, at gældende upræcise lokalplaner ikke kunne  

 danne grundlag for etablering af lokalplanpligtige detailhandelsvirksomheder,  

 ikke er medtaget i lovforslaget.
I tilslutning til denne besvarelse finder jeg grund til at henlede  

 opmærksomheden på ændringsforslagets § 15, stk. 8, hvorefter lokalplaner, der  

 giver mulighed for etablering af butikker, skal indeholde bestemmelser om det  

 maksimale butiksareal for de enkelte butikker og det samlede  

 bruttoetageareal, der kan anvendes til butiksformål.
Bestemmelsen har, jf. §  

 2, 2. pkt., virkning for lokalplaner, der vedtages efter lovens ikrafttræden.
 Jeg finder desuden grund til at fremhæve, at det efter administrativ  

 praksis er en forudsætning for, at en lokalplan kan danne grundlag for et  

 lokalplanpligtigt byggeri, at planen indeholder sådanne retningslinjer for  

 områdets fremtidige anvendelse og udformning, at det er muligt på grundlag af  

 planen at forestille sig, hvordan området vil blive med hensyn til  

 bebyggelsens art og omfang, veje og friarealer, når byggeriet er gennemført.
Mere rammebetonede planer, herunder planer, der efter eget indhold angiver  

 sig som rammelokalplaner, f.eks. ved at forudsætte supplerende bebyggelses-  

 eller udstykningsplaner som forudsætning for nybyggeri, kan derimod ikke  

 danne grundlag for lokalplanpligtigt byggeri.
Der henvises til »Lov om  

 Planlægning« kommenteret af Anne Boeck, Jurist- og Økonomiforbundets  

 Forlag, 1994, side 131. I øvrigt henvises til vedlagte delafgørelse fra  

 Naturklagenævnet i en sag fra Horsens.
Desuden kan jeg fremhæve, at kommunerne efter lovforslaget skal fastsætte  

 mål for detailhandelsstrukturen i overensstemmelse med de rammer, der  

 fastsættes i forslagets § 5 c og d og i overensstemmelse med de nye  

 retningslinjer, der fastlægges i regionplanen.
Planlægningen sker i dialog  

 med offentligheden.
I den sammenhæng henledes opmærksomheden på bestemmelsen i den gældende  

 planlovs § 12, stk. 1, hvorefter »kommunerne skal virke for  

 kommunalplanens gennemførelse, herunder ved udøvelse af beføjelser efter  

 lovgivningen. . .«.
Der findes ingen domstolsafgørelser af rækkevidden  

 af denne forpligtelse, men det antages ifølge »Lov om Planlægning«,  

 kommenteret af Anne Birte Boeck, side 181, at pligten til at virke for  

 kommuneplanen »har selvstændig betydning i den situation, hvor et større  

 lokalplanpligtigt byggeri m.v. er i overensstemmelse med en ældre lokalplan  

 eller byplanvedtægt, men er i strid med den senere gennemførte kommuneplan.
I  

 disse tilfælde anses kommunen for forpligtet til at nedlægge forbud (efter §  

 14) og tilvejebringe en ny lokalplan.« Jeg lægger stor vægt på, at offentligheden inddrages i planlægningen.  

 Derfor agter jeg i forbindelse med udsendelsen af lovforslaget til kommuner  

 og amter at redegøre for ovenstående.
 Spørgsmål 40:
 Hvilken betydning forventes ministerens ændringsforslag om, at region- og  

 kommuneplaner skal indeholde oplysning om de særlige planlægningsmæssige  

 begrundelser for fastsættelse af eventuelle butiksstørrelser på mere end  

 1.000 (m2) bruttoetageareal for udvalgsvarebutikker eller 3.000 (m2)  

 bruttoetageareal for dagligvarebutikker, at få for administrationen af loven.
 Svar:
 Det fremgår af ændringsforslaget, at det ikke er hensigtsmæssigt at  

 fastsætte maksimale butiksstørrelser i loven, idet amter og kommuner ikke bør  

 afskæres fra i særlige tilfælde at planlægge for større butikker, når særlige  

 forhold begrunder dette.
 Indsættelsen af det nævnte krav om oplysning om de særlige  

 planlægningsmæssige begrundelser skal ses i sammenhæng med, at bestemmelser i  

 planforslag altid skal være planlægningsmæssigt begrundede.
Amtsråds og kommunalbestyrelsers fastsættelse af bestemmelser om maksimale  

 butiksstørrelser skal således - under hensyntagen til lovens bestemmelser om  

 fremme af et varieret butiksudbud i mindre og mellemstore byer - være  

 begrundede i de lokale forhold og tilpasset de forskellige dele af den  

 regionale og kommunale centerstruktur.
Udvalgsvarebutikker på mere end 1.000  

 (m2) bruttoetageareal og dagligvarebutikker på mere end 3.000 (m2)  

 bruttoetageareal er relativt store butikker.
Det betyder, at der ofte skal  

 fastsættes maksimale butiksstørrelser, der er (væsentlig) mindre end de  

 nævnte 1.000 og 3.000 (m2) Det er endvidere anført i bemærkningerne til ændringsforslaget, at det  

 forventes, at amtskommuner og kommuner ved planlægningen for detailhandel som  

 hovedregel vil fastsætte maksimale butiksstørrelser, der er mindre end de  

 nævnte størrelser.
Bemærkningerne udgør et fortolkningsbidrag, der må indgå  

 ved amtskommuners og kommuners fastsættelse af maksimale butiksstørrelser  

 efter loven.
 Der kan dog i særlige tilfælde være begrundelse for at give mulighed for  

 at etablere butikker, der er større.
Kravet om, at et planforslag skal angive de særlige planlægningsmæssige  

 grunde for fastsættelsen af større maksimale butiksstørrelser, skal navnlig  

 sikre, at amtsråd og kommunalbestyrelser nøje overvejer, om der er særlige  

 planlægningsmæssige forhold, der kan begrunde fastsættelse af større  

 maksimale butiksstørrelser.
Samtidig får andre myndigheder, erhvervsliv og  

 borgere adgang til at vurdere begrundelsen for at give adgang til at etablere  

 store butikker, herunder fremsætte indsigelse mod forslag, der - efter deres  

 vurdering - ikke er hensigtsmæssige eller i øvrigt tilstrækkeligt  

 velbegrundede.
Herved skabes der et forbedret grundlag for den offentlige  

 debat.
Som anført i bemærkningerne til lovforslaget vil jeg følge amters og  

 kommuners planlægning for detailhandel og om nødvendigt anvende lovens  

 beføjelser.
Jeg vil i den forbindelse blandt andet holde øje med  

 fastsættelsen af maksimale butiksstørrelser på mere end 1.000 (m2)  

 bruttoetageareal for udvalgsvarebutikker og 3.000 (m2) bruttoetageareal for  

 dagligvarebutikker.
Jeg vil i øvrigt i de redegørelser til Folketingets Miljø- og  

 Planlægningsudvalg, der forudsættes i mit ændringsforslag af 30. januar 1997  

 til lovforslaget, redegøre for amters og kommuners fastsættelse af maksimale  

 butiksstørrelser og for de tilhørende særlige begrundelser.
Jeg vil i den  

 forbindelse vurdere, om maksimale butiksstørrelser på mere end 1.000 (m2)  

 bruttoetageareal for udvalgsvarebutikker og på mere end 3.000 (m2)  

 bruttoetageareal for dagligvarebutikker er planlægningsmæssigt velbegrundede.
 Spørgsmål 41:
Hvordan sikres det, at der ikke opstår store butikscentre bestående af  

 flere butikker, hvor den enkelte butik overholder regionplanens maksimale  

 bruttoetageareal? Svar:
 Efter lovforslaget skal amterne afgrænse den centrale del af de enkelte  

 byer eller bydele samt eventuelle aflastningsområder og fastsætte det  

 maksimale bruttoetageareal for nybyggeri m.v. til butiksformål for hvert af  

 de nævnte arealer.
 På tilsvarende vis skal kommunerne fastsætte rammer for det maksimale  

 bruttoetageareal for nybyggeri m.v. til butiksformål i de enkelte områder.
Det er altså det samlede areal til nye butikker inden for det pågældende  

 område, der skal fastsættes bestemmelser om.
Lovforslaget indeholder derimod  

 ikke bestemmelser, der regulerer ejer- eller organisationsforhold, herunder  

 om det tilladte etageareal opføres som et butikscenter eller enkelte  

 butikker.
Detailhandelscentre, der på grund af størrelsen har regional betydning, er  

 imidlertid omfattet af Miljø- og Energiministeriets bekendtgørelse nr. 847 af  

 30. september 1994 om vurdering af større anlægs virkning på miljøet.
Ifølge  

 bekendtgørelsen skal regionplanretningslinjer for sådanne detailhandelscentre  

 ved nyanlæg og ved væsentlige ændringer af bestående anlæg, der kan  

 sidestilles med nyanlæg, ledsages af en redegørelse, der indeholder en særlig  

 vurdering af anlæggets virkning på miljøet, en såkaldt VVM-redegørelse.
Der findes således allerede særlige regler om planlægning for  

 detailhandelscentre, der har regional betydning.
Jeg er indstillet på at tage  

 de gældende bestemmelser om, hvornår butikscentre skal VVM-vurderes, op til  

 fornyet overvejelse i forbindelse med de ændringer af VVM-bestemmelserne, der  

 er umiddelbart forestående som følge af de netop vedtagne ændringer af  

 EU-direktivet.
Herunder selvfølgelig også spørgsmålet om en eventuel fast  

 arealgrænse.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til miljø- og energiministeren og indenrigsministeren, som disse har besvaret mundtligt.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
 Mindretallet skal beklage, at lovforslaget skal hastes så meget igennem,  

 at udvalget kun har haft lejlighed til en kort drøftelse af betænkning nr.  

 1333 om landdistrikternes udviklingsmuligheder, som indeholder en større  

 udredning om detailhandelen.
 Mindretallet skal beklage, at lovforslaget ikke bliver påvirket af  

 betænkningen, som synes at vise andre sammenhænge end dem, der er brugt til  

 argumentation for dette lovforslag.
 Mindretallet vil stille ændringsforslag uden for betænkningen, som bl.a.  

 vil sikre møbelhandlerne mod den betydelige indskrænkning af  

 placeringsmulighederne, som lovforslaget lægger op til.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Eva Møller (KF) Aage Brusgaard (FP) nfmd.
Dansk  

 Folkeparti havde ikke medlemmer i udvalget.
Ændringsforslag Af Hans Christian Schmidt (V), Niels Jørgen Langkilde (KF)  

 og Aage Brusgaard (FP):
 Til § 1 1) Det under nr. 1 foreslåede § 5 d, stk. 2, nr.  

 2, affattes således:
»2) arealer til butikker, som alene forhandler særligt pladskrævende  

 varegrupper, der ikke kan indpasses i de centrale områder af en by eller en  

 bydel.
Særligt pladskrævende varegrupper er f.eks. tømmer, større  

 bygningsmaterialer, biler, møbler, tæpper, hårde hvidevarer, byggeartikler,  

 tv og radio samt edb-udstyr,».
Bemærkninger Til nr. 1 Lovforslaget indeholder ikke bestemmelser, der definerer, hvilke  

 varegrupper der er særligt pladskrævende. Ændringsforslaget præciserer,  

 hvilke varegrupper der er særligt pladskrævende, samtidig med at der sker en  

 afbalancering af kravene til placeringen af butikkerne i bymidten.
Selv om tv  

 og radio og edb-udstyr ikke er pladskrævende i samme udstrækning som møbler,  

 tæpper, biler osv., er det imidlertid varegrupper, som i udpræget grad er  

 forbundet med biltransport, og som derfor kun vil kunne placeres  

 hensigtsmæssigt, hvor der er gode trafik- og parkeringsforhold.
Disse  

 varegrupper bør derfor også have mulighed for en placering uden for bymidten.
