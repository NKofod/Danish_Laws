Skriftlig fremsættelse (18. marts 2015) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om planlægning (Midlertidige opholdssteder til flygtninge) (Lovforslag nr.
L 165) Lovforslaget er et led i udmøntningen af regeringens og KLs forståelse af 8. januar 2015 om at iværksætte konkrete tiltag, som kan imødegå kommunernes udfordringer med navnlig at finde eller etablere boliger til de mange flygtninge, som kommer til Danmark.
Formålet med lovforslaget er at give kommunerne mulighed for hurtigt at kunne afhjælpe det akutte behov for midlertidig indkvartering af flygtninge, som bl.a. er forårsaget af den aktuelle situation i Syrien.
 De foreslåede ændringer indebærer, at kommunerne på visse betingelser vil kunne meddele tilladelser m.v. til byggeri eller ændret anvendelse af eksisterende bebyggelse uden at følge planlovens almindelige krav om tilvejebringelse af lokalplaner, meddelelse af landzonetilladelser m.v. med henblik på etablering af midlertidige opholdssteder til de flygtninge, som kommunerne er forpligtede til at anvise en midlertidig bolig efter integrationslovens regler.
 Bestemmelserne omfatter alene etablering af midlertidige opholdssteder til flygtninge i områder beliggende i byzone og områder i landzone, der er omfattet af en lokalplan, eller som ifølge kommuneplanrammer kan overføres til byzone, samt landsbyer.
Bestemmelserne indebærer bl.a., at kommunerne ikke er forpligtede til at iagttage planlovens tilvejebringelsesregler for lokalplanlægning.
Det vil være frivilligt for kommunalbestyrelserne, om de i det enkelte tilfælde vil anvende de foreslåede bestemmelser, eller om de vil følge planlovens almindelige krav og procedurer.
 Det følger af forslaget, at kommunalbestyrelserne skal tidsbegrænse dispensationer eller tilladelser, og at disse højst kan gives en varighed på 5 år.
 Det følger endvidere af forslaget, at der er 2-ugers høring svarende til høringsproceduren i planlovens § 20 i forbindelse med meddelelse af dispensation efter § 19.
 Efter forslaget skal miljøministeren i folketingsåret 2017-2018 fremsætte forslag om revision af loven med henblik på dens eventuelle ophævelse.
 Lovforslaget foreslås at træde i kraft dagen efter bekendtgørelse i Lovtidende, således at de muligheder, som lovforslaget giver, kan anvendes af kommunerne hurtigst muligt.
 Idet jeg i øvrigt kan henvise til lovforslaget med tilhørende bemærkninger, skal jeg anbefale det til Tingets velvillige behandling.
