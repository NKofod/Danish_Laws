Skriftlig fremsættelse (6. oktober 1999) Fødevareministeren (Henrik Dam Kristensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 dyrlægegerning m.v. (Etablering af et register over forbruget af  

 veterinære lægemidler).
(Lovforslag nr.
L 11).
 Forslaget skal ses som et led i regeringens  

 målsætning om at sikre forbrugerne sunde og rene  

 fødevarer.
Uhensigtsmæssig brug af antibiotika m.v. medvirker  

 til, at der i øget omfang dannes resistente bakterier, som kan  

 overføres til mennesker.
For at få et detaljeret overblik over  

 forbruget af receptpligtige veterinære lægemidler, herunder  

 antibiotiske stoffer søges der hjemmel til at oprette et centralt  

 register (Vetstat). I tilknytning til dette forslag fremsættes forslag  

 til ændring af foderstofloven, hvor der vil blive indført regler  

 om indberetning af visse oplysninger om køb og salg af  

 tilsætningsstoffer til foderstoffer til registret.
Dyrlæger bliver registreret ved autorisering.
Der  

 foreslås indført hjemmel til at kræve indberetning, hvis  

 oplysningerne efterfølgende ændres.
Registeret vil endvidere  

 udstede et identifikationsnummer til dyrlægerne, der skal anvendes i  

 forbindelse med indberetninger til Vetstat.
 Der foreslås samtidig visse ændringer af  

 regler om renter og gebyrer, vedtagelse af administrative bøder,  

 remonstration og nogle mindre tilpasninger af loven i øvrigt.
 Forslaget påtænkes at træde i kraft den  

 1. januar 2000.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig behandling i Folketinget.
