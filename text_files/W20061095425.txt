Ankestyrelsens principafgørelse M-3-06 om boligstøtte - halvdelsregel - negativt rådighedsbeløb Resume:
 Ansøgers husleje oversteg halvdelen af hendes indtægt.
 Der skulle derfor foretages en vurdering af, om der kunne ydes boligstøtte.
Ved vurderingen lagde Ankestyrelsen vægt på, at ansøger, som var studerende, grundet helbredsforhold havde behov for eget toilet og bad.
Desuden blev der lagt vægt på, at ansøger havde vanskeligt ved at finde en passende billigere bolig, samt at huslejen var på 3.379,69 kr. månedligt Disse forhold vejede tungere end det, at ansøger havde et negativt rådighedsbeløb efter betaling af nødvendige udgifter og mad.
 Love:
Lov om individuel boligstøtte - lovbekendtgørelse nr. 75 af 19. januar 2005 - § 15 Sagsfremstilling:
Sagen drejede sig om en ansøger på 22 år, der var studerende.
Hun modtog SU.
Hendes husleje var på 3.379,69 kr. månedligt.
Kommunen afslog at yde boligstøtte.
Begrundelsen var, at ansøgers husleje oversteg halvdelen af hendes indtægt.
 Det sociale nævn ændrede kommunens afgørelse.
 Nævnet begrundede afgørelsen med, at der ikke forelå ganske særlige forhold, som gjorde det urimeligt, at der blev ydet boligstøtte.
 Nævnet lagde vægt på de økonomiske og personlige forhold, at ansøger var begyndt på uddannelse i kommunen, at hun som studerende havde vanskeligt ved at finde en billigere og mindre bolig/kollegieværelse, at hun var nødt til at have eget toilet/bad grundet tarmsygdom, og at hun havde arbejdet et år for at få råd til uddannelsen.
I klagen til Ankestyrelsen anførte kommunen, at ansøgers økonomiske forhold var så anstrengte, at der hver måned ville være et underskud.
Kommunen ville derfor være nødsaget til at yde støtte i henhold til anden lovgivning for, at ansøger kunne bebo lejligheden.
 Sagen blev behandlet i principielt møde med henblik på belysning af kriterierne for at vurdere, om der kunne ydes boligstøtte, når huslejen oversteg halvdelen af husstandens indtægt.
 Afgørelse:
 Kommunen havde ikke grundlag for at afslå boligstøtte.
Ved afgørelsen af sagen lagde Ankestyrelsen vægt på, at huslejen oversteg halvdelen af ansøgers indtægt.
Der skulle derfor foretages en vurdering af, om der kunne ydes boligstøtte.
 Ved vurderingen lagde Ankestyrelsen vægt på, at ansøger efter det oplyste led af en tarmsygdom, der gjorde det nødvendigt for hende at have eget bad og toilet, at ansøger efter det oplyste ville have vanskeligt ved at finde en passende billigere bolig, samt at huslejen var på 3.379,69 kr. månedligt.
 Disse forhold vejede tungere end det, at ansøger havde et negativt rådighedsbeløb efter betaling af nødvendige faste udgifter og mad.
Kommunen oplyste i forbindelse med klagen, at ansøgers økonomiske forhold var så anstrengte, at der hver måned ville være et underskud.
Kommunen ville derfor være nødsaget til at yde støtte i henhold til anden lovgivning, for at ansøger kunne bebo lejligheden.
 Ankestyrelsen bemærkede hertil, at det anførte om ansøgers anstrengte økonomiske forhold ikke i sig selv kunne begrunde et afslag på boligstøtte, når det blev sat i forhold til ansøgers øvrige personlige forhold.
 Ankestyrelsen tiltrådte således nævnets afgørelse.
