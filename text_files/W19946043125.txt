 Konkurrenceankenævnet har stadfæstet Konkurrencerådets afgørelse om  

 anmeldelsespligt i henhold til konkurrencelovens § 5, stk. 1, for en  

 brancheaftale vedrørende sukkerroer mellem De Danske Sukkerfabrikker (Danisco  

 A/S) og danske sukkerroedyrkere.
 Aftalen var ikke rettidig anmeldt til Konkurrencerådet, og dermed ikke  

 gyldig, jf. konkurrencelovens § 5, stk. 2 og 3.
År 1994, den 7. december afsagde Konkurrenceankenævnet i sagen j.nr.  

 93-63.104 Danisco A/S, De Danske Sukkerfabrikker ctr.
Konkurrencerådet  

 sålydende:
K E N D E L S E 1. Ved skrivelse af 21. september 1993 har advokat Erik Mohr Mersing på  

 vegne Danisco A/S, De Danske Sukkerfabrikker klaget over en af  

 Konkurrencerådet truffet afgørelse af 25. august 1993, hvorved rådet fandt,  

 at en aftale mellem klageren og De samvirkende danske  

 Sukkerroedyrkerforeninger om dyrkning og levering af sukkerroer var  

 anmeldelsespligtig i henhold til konkurrencelovens § 5, stk. 1.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Sagen har været mundtligt forhandlet.
 2. Konkurrencerådets skrivelse af 25. august 1993 er sålydende:
»Konkurrencerådet har i dag besluttet at selskabets brancheaftale med  

 Danske Sukkerroedyrkere om dyrkning og levering af sukkerroer i perioden  

 1991-95 incl. er anmeldelsespligtig i.h.t. konkurrencelovens § 5. Aftalen er  

 modtaget i rådet den 14. januar 1993 i forbindelse med adv.
Hjortkjærs klage  

 vedr. selskabet kontraheringsvilkår.
Begrundelsen for anmeldelsespligten er parternes eneret på køb og salg af  

 sukkerroer m.v.
Aftalen indeholder bestemmelser om udnyttelsen af denne  

 eneret.
Der er i forbindelse med bedømmelsen af aftalen taget højde for, at  

 EF's markedsordning for sukker indskrænker, men ikke udelukker parterne fra  

 at træffe selvstændige beslutninger om udnyttelsen af eneretten, . . .
Det blev endvidere besluttet, at en afgørelse efter konkurrencelovens  

 kapitel 4 i forbindelse med adv.
Hjortkjærs klage, må afvente  

 Landbrugsministeriets indlæg om omfanget af dette ministeriums tilsynspligt i  

 forhold til EF's markedsordning for sukker.  . . . ».
3. Klagerens argumentation Klageren har anført, at det danske marked for dyrkning og salg af  

 sukkerroer er atypisk, idet konkurrenceforholdene ikke som på andre markeder  

 er et resultat af styrkeforholdet mellem producenter og aftagere af den  

 berørte vare.
I stedet er markedsforholdene dikteret af EU's sukkerordning og  

 Landbrugsministeriets administration af ordningen.
EU's sukkerordning  

 medfører således, at produktionen af sukker fra dyrkningsstadiet af  

 sukkerroer til færdigvareproduktet af hvidt sukker er gennemreguleret af  

 EU-forordninger.
Fastlæggelsen af de konkurrenceretlige parametre sker i alt væsentligt  

 gennem EU's sukkerordning.
Den omhandlede brancheaftale tjener alene til at  

 fastlægge den administration af EU's sukkerordning, der i praksis skal  

 gennemføres mellem kontraktsparterne for at sikre parterne deres rettigheder  

 og skabe mest mulig effektivitet i samvirket.
 Prisen, som normalt er den vigtigste konkurrenceparameter, fastsættes  

 således af EU som mindstepriser.
Kompetencen til at fordele leveringsretten under kvoten mellem  

 leverandører af sukkerroer ligger hos medlemsstaterne, i Danmark hos  

 Landbrugsministeriet.
Retten for de eksisterende sukkerroedyrkere til at  

 levere sukkerroer til sukkerfabrikkerne er ikke skabt via brancheaftalen, men  

 via historisk bestemte referenceperioder, hvor landbrugsejendomme i en lang  

 periode har leveret sukkerroer til sukkerfabrikkerne.
Disse  

 landbrugsejendomme har efter brancheaftalernes indførelse bevaret retten  

 hertil.
Kontraktsmængdens tildeling til landmændene er følgelig historisk  

 bestemt, og klageren kan ikke bestemme, hvilke landmænd der har  

 dyrkningsrettigheder.
 Sukkeroedyrkerne og sukkerindustrien har med andre ord ikke fri  

 prissætning for sukkerroer, ikke fri mængdeproduktion, og ikke fri  

 kontraheringsret (fordeling af kvoten). EU- reguleringen fastlægger således  

 hovedindholdet af de tre vigtigste konkurrenceparametre: prissætningen,  

 mængdeproduktionen samt fordelingen af kvoten.
I henhold til brancheaftalen kan den samlede ekstrabetaling andrage 39  

 mio. kr.
Disse ekstrabetalinger er fastlagt for at fremme brancheaftalens  

 aftaleelementer om kvalitetsforhold, strukturrationalisering m.m. i  

 sukkerproduktionen.
Der er alene tale om aftalevilkår, der supplerer de  

 grundlæggende betingelser, som er fastlagt i EU-reglerne.
I det omfang de  

 nævnte ekstrabetalinger overhovedet kan tillægges selvstændig betydning, er  

 de derfor af en helt ubetydelig størrelsesorden - ca. 3% - i forhold til den  

 samlede betaling på 1,2 mia.
Det er korrekt, at der, som anført af Konkurrencerådet, trods den  

 intensive regulering fra EU's side fortsat er mulighed for, at  

 brancheaftalens parter kan præge den konkrete udformning af aftalen på en  

 række punkter.
Det afgørende er imidlertid, at de bestemmelser, parterne selv  

 kan aftale, er uden reel betydning for konkurrencen på markedet.
Anmeldelsespligt efter konkurrencelovens § 5 forudsætter, at der  

 foreligger en aftale, hvorved der udøves eller vil kunne udøves dominerende  

 indflydelse på et markedsområde.
Det fremgår af lovens forarbejder, at der  

 gælder det samme grundlæggende krav til anmeldelsespligt for aftaler som for  

 indgreb.
Dette betyder, at der for det første skal være tale om en aftale,  

 der udøver eller vil kunne udøve dominerende indflydelse, og at der for der  

 andet skal foreligge en konkurrencebegrænsning.
Det er ikke tilstrækkeligt for at statuere anmeldelsespligt, at kun en af  

 betingelserne er opfyldt.
Der foreligger således ikke anmeldelsespligt, selv  

 om en aftale udøver dominerende indflydelse, hvis der kun er tale om en  

 aftale, der fastlægger ensartede vilkår, som ikke er af betydning for  

 konkurrencen, men som tværtimod øger gennemsigtigheden.
Der foreligger ikke anmeldelsespligt, hvis en aftale virker på et marked,  

 hvor konkurrenceforholdene i forvejen er fastlåst.
Der kan i så fald aldrig  

 blive tale om nogen form for markedsdominans.
Det afgørende for, om der  

 foreligger anmeldelsespligt for en aftale, er nemlig i alle tilfælde, at den  

 pågældende aftale påvirker markedet.
Alle konkurrenceforhold, der er af reel  

 betydning for det danske marked for sukkerroer, er fastlagt af EU's  

 sukkerordning og af Landbrugsministeriet.
Markedet er så gennemreguleret, at  

 ingen - uanset en markedsandel på 100% - vil have mulighed for at ændre de  

 grundlæggende konkurrenceforhold.
Der er derfor på et marked af denne  

 karakter ikke mulighed for at udøve dominerende indflydelse i  

 konkurrencelovens forstand.
Der kan i den forbindelse henvises til  

 ankenævnets kendelse af 7. oktober 1992 (j.nr. 91-59.516 Tulip International  

 A/S ctr.
Konkurrencerådet), hvor ankenævnet lagde vægt på, at en aftalt  

 aftagepligt angik varer, der handledes til en markedspris, som ingen af  

 parterne havde nogen betydende indflydelse på.
Anmeldelsespligt forudsætter ud over markedsdominans, at aftalen  

 indeholder konkurrencebegrænsende elementer.
Konkurrencerådet er  

 tilsyneladende af den opfattelse, at der i praksis kun stilles beskedne krav  

 til det konkurrencebegrænsende indhold af aftaler, før der kan statueres  

 anmeldelsespligt.
Dette strider imidlertid imod den hidtidige praksis både i  

 Konkurrencerådet og Konkurrenceankenævnet.
Der kan f.eks. henvises til  

 ankenævnets kendelse af 19. december 1991 (j.nr. 91-21.692 Bang & Olufsen  

 A/S ctr.
Konkurrencerådet), hvor ankenævnet bl.a. udtalte, at:  

 »Konkurrencelovens § 5 efter sin formulering må forstås således, at den  

 retter sig mod markedsføringsforholdene og ikke f.eks. mod forskningsmæssige  

 fordele eller finansieringmæssige forhold, i hvert fald når der ikke er grund  

 til at antage, at disse forhold vil have særlig betydning for  

 markedsføringen«.
Rådet har anført, at der foreligger 2 monopolister.
På grund af kvoten  

 m.v. er dette dog uden betydning, idet kvoteordningen har låst konkurrencen  

 fast.
Rådet har i skrivelse af 24. august 1994 til Landbrugsministeriet anført,  

 at bestemmelser, der tillægger virksomheder med dominerende indflydelse på  

 markedet en fortrinsstilling, er betænkelige i relation til konkurrenceloven.  

 Der er tale om bestemmelser i brancheaftalen - § 13 og § 16 - som giver  

 klageren hjemmel til i forskudsbetalinger, acontobetalinger og roeopgørelser  

 at fradrage ethvert skyldigt beløb, klageren måtte have i forbindelse med  

 leverede ydelser.
Endvidere er en ejer pligtig til ved ejerskifte at  

 overdrage alle rettigheder og forpligtelser i forhold til klageren til den  

 nye ejer, der ligeledes er forpligtet til at indtræde i disse.
Rådet når dog  

 frem til, at disse regler ud fra en konkret vurdering ikke vil kunne få  

 mærkbare markedsmæssige virkninger, og rådet finder derfor ikke anledning til  

 indgreb. - Rådet synes således at være helt opmærksom på, at der for  

 anmeldelsespligt må kræves en mærkbar, væsentlig, betydelig eller lignende  

 indflydelse.
Bevisbyrden for, at betingelserne for at statuere anmeldelsespligt er til  

 stede, påhviler Konkurrencerådet.
Rådet har imidlertid i sin argumentation  

 alene henholdt sig til, at aftaleparterne bag brancheaftalen efter rådets  

 opfattelse hver for sig besidder et monopol.
Rådet har således slet ikke  

 gjort bemærkninger til spørgsmålet om, hvorvidt der overhovedet foreligger et  

 marked, der vil kunne påvirkes af en eventuel markedsdominans, uanset at der  

 fra klagerens side under rådets behandling af sagen blev redegjort meget nøje  

 herfor.
I den forbindelse skal der gøres opmærksom på, at Monopoltilsynet  

 henholdsvis Konkurrencerådet siden 1982 har haft kendskab til brancheaftalen  

 og dennes indhold uden på noget tidspunkt før 1993 at rejse spørgsmål om  

 anmeldelsespligt.
Det må formodes, at konkurrencemyndighederne i hele denne  

 periode har været enige med klageren i, at aftalen ikke opfylder  

 betingelserne for anmeldelsespligt.
Dette skal ikke forstås som en kritik af  

 Konkurrencerådets begrundelse i forvaltningsretlig henseende: men der sigtes  

 til spørgsmålet om, i hvor høj grad Konkurrencerådet skal redegøre for  

 konkrete konkurrencebegrænsninger for at godtgøre, at der foreligger  

 anmeldelsespligt.
Det er utilstrækkeligt, når Konkurrencerådet alene påpeger,  

 at der på trods af EU's markedsordninger er adgang for parterne til at træffe  

 selvstændige beslutninger om aftalens indhold.
Det må i konkrete tilfælde  

 kunne påvises, at disse beslutninger udmønter sig i konkurrencebegrænsninger.
 Konkurrencerådet har henvist til, at man også på andre områder med  

 offentlig regulering har fundet aftaler anmeldelsespligtige: men ingen af de  

 nævnte eksempler er sammenlignelige med nærværende sag.
Konkurrencerådet har henvist til EU-kommissionens beslutning af 19.  

 december 1989 (EFT 1990 nr.
L31 s. 32). Heller ikke denne beslutning kan  

 bidrage til belysning af de i nærværende sag foreliggende spørgsmål, idet de  

 i denne beslutning omhandlede belgiske aftaler om mængdemæssige  

 leveringsrettigheder ikke svarer til situationen i Danmark, hvilket skal ses  

 i sammenhæng med, at tildelingen af de mængdemæssige leveringsrettigheder var  

 det eneste spørgsmål, som forelå til bedømmelse ved Kommissionens beslutning  

 af 19. december 1989.
 En anmeldelse af brancheaftalen efter § 5 vil reelt ikke bidrage til  

 større gennemsigtighed, idet dens indhold allerede kendes af alle  

 interesserede: blandt andet foreligger den hos ca. 9.000 landmænd.
4. Konkurrencerådets argumentation Rådet har anført, at selv om markedet for dyrkning og salg af sukkerroer  

 er undergivet særlig regulering, udelukker dette ikke parterne fra at træffe  

 selvstændige beslutninger om udnyttelsen af deres rettigheder.
Brancheaftalen  

 tjener ikke kun til at fastlægge den administration af EU's sukkerordning,  

 der skal gennemføres i praksis.
Parterne har tillige ret til at indgå aftale  

 om yderligere forhold.
Der foreligger et marked for sukkerroeproduktion og  

 -handel, hvor selvstændige roedyrkere organiseret i Danske Sukkerroedyrkere  

 optræder på den ene side og klageren som eneste aftager på den anden side.  

 EU-reglerne og Landbrugsministeriets tilsyn indebærer en særlig regulering af  

 markedet, men udelukker ikke parterne fra gennem brancheaftalen at øve  

 indflydelse på markedet.
Rådet har i anledning af en konkret sag fundet, at  

 denne indflydelse er så betydelig, at der foreligger anmeldelsespligt.
I en  

 almindelig konkurrencesituation ville det f.eks. ikke være muligt at betinge  

 kontrahering for fremtidige leverancer af forlods betaling af gammel gæld,  

 således som det bl.a. er bestemt i brancheaftalen.
Markedsordningen fastsætter, at de leverede roer afregnes mindst med de af  

 EU fastsatte mindstepriser herfor.
Herved udelukkes det imidlertid ikke, at  

 der i øvrigt betales en højere pris, og aftalen vil ikke i den henseende være  

 uden betydning.
Heller ikke reglerne om mængder og kontrahering (fordeling af kvoter)  

 udelukker parterne fra enhver indflydelse på markedsforholdene.
Selv når man  

 alene ser på de tre parametre prissætningen, mængdeproduktionen samt  

 fordelingen af kvoten, er parterne gennem deres aftale ikke uden indflydelse.  

 Denne er i visse henseender begrænset, men kan ikke karakteriseres som uden  

 betydning for konkurrencemulighederne.
I henhold til brancheaftalen ydes der  

 tillæg til EU's mindstepriser.
Der ydes tillæg til bestemte mængder, nemlig  

 roer mellem 123,46% og 129,46 % af A-kvoten.
Et sådant tillæg må antages at  

 tilskynde producenterne til, at der tegnes kontrakter for de fulde 129,46% af  

 A-kvoten, og påvirker dermed produktionen.
 Kvoterne kan endvidere reduceres ved mindreleverance, og der er i aftalen  

 regler om fordeling af ledigblevne kvoter og om kontrahering af C-roer, der  

 efter samråd mellem parterne også kan tilbydes såkaldte ikke-dyrkere.
Aftalen indeholder også mulighed for ekstrabetalinger på tilsammen 39 mio.  

 kr.
Det kan siges at være af uvæsentlig størrelsesorden i forhold til den  

 samlede betaling.
Dette udelukker dog ikke sådanne små tillæg fra at øve  

 indflydelse på markedet.
En bedømmelse ud fra beløbenes størrelse vil  

 sandsynligvis undervurdere deres betydning set på baggrund af EUs garantier  

 for bl.a. mindstepriser og en bestemt kvoteproduktion.
I aftalerne er det i  

 kontraheringsvilkårene fastsat, at betaling af gæld er et vilkår for fortsat  

 kontrahering.
Dette anser rådet for særlig relevant.
Rådet har også på andre områder med særlig offentlig regulering fundet, at  

 aftaler var anmeldelsespligtige.
F.eks. kan henvises til omtalen af aftalen  

 mellem D.O.N.G. og DUC (Dokumentation 1991/1: s. 11) og  

 Konkurrenceankenævnets kendelse af 3. december 1993 (j.nr. 92-11.163,  

 Reno-Sam ctr.
Konkurrencerådet) om anmeldelsespligt for aftaler om etablering  

 og drift af fælleskommunale affaldsselskaber.
Det danske Mælkeudvalgs aftaler  

 om administration af kvotebestemmelserne i EU's markedsordning for  

 mejeriprodukter er ligeledes anmeldt til rådet.
I EU-Kommissionens  

 principielle beslutning af 19. december 1989 om en belgisk brancheaftale  

 gøres bl.a. rede for, at den pågældende brancheaftale påvirkede konkurrencen  

 på markedet, og der gøres rede for forholdet mellem EU's markedsordninger og  

 EU's konkurrenceregler.
 Konkurrenceforholdene er ikke fastlåst, men er begrænset bl.a. gennem de  

 enerettigheder, der i kraft af EU's sukkerordning er tillagt henholdsvis  

 klageren og roedyrkerne, men rådet må fastholde, at parterne påvirker  

 markedet bl.a. i kraft af disse rettigheder gennem bestemmelserne i  

 brancheaftalen.
EU's sukkerordning og Landbrugsministeriet bestemmer ikke entydigt priser,  

 mængder og kvotefordeling.
Ordningen fastlægger rammer, pligter og  

 rettigheder.
Konkurrencen på markedet er imidlertid ikke begrænset til at  

 udfolde sig med hensyn til pris, mængder og kvotefordelinger.
I de indledende  

 betragtninger til forordning nr. 206/68 fremgår bl.a. at » . . . det er  

 fastsat, at Rådet fastlægger rammebestemmelser . . .« I fjerde  

 betragtning anføres, at »på grund af de forskelligartede naturbetingede,  

 økonomiske og tekniske forhold er det meget vanskeligt at gøre alle  

 betingelser for køb af sukkerroer ensartede inden for Fællesskabet:  

 rammebestemmelserne bør derfor begrænses til at fastlægge de  

 mindstegarantier, der er nødvendige . . . » Videre fremgår af  

 betragtningerne om indholdet af brancheaftalerne og deres indflydelse på  

 konkurrencen en række hensyn, f.eks. af betragtning 7 om levering, transport  

 og prøveudtagning: »samt fristerne for erlæggelse af delbetalinger øver  

 indflydelse på den faktiske, af sælgeren opnåede sukkerpris: der må derfor  

 fastsættes bestemmelser om disse forhold.« Af disse henvisninger fremgår således, at forordningen er udarbejdet under  

 hensyn til, at der er en række forhold, der påvirker markedet, som ikke er  

 fastlagt fuldt ud ved rådets rammebestemmelser, men skal reguleres af  

 parterne ved en brancheaftale.
5. Ankenævnets bemærkninger Efter en samlet vurdering af aftalens bestemmelser i forhold til den  

 offentlige regulering af sukkerordningen - herunder navnlig aftalens  

 bestemmelser om ekstrabetalinger samt den fordeling af  

 dyrkningsrettighederne, som ankenævnet finder forudsætningsvis er indeholdt i  

 aftalen - tiltræder ankenævnet, at aftalen er omfattet anmeldelsespligten  

 efter konkurrencelovens § 5, stk. 1. Ankenævnet stadfæster derfor  

 Konkurrencerådets afgørelse.
 Konkurrencerådets afgørelse af 25. august 1993 stadfæstes.
 (* 1) Konkurrencerådet:
