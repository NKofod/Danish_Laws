Bekendtgørelse om ændring af bekendtgørelse om forsøg på beskæftigelses- og sygedagpengeområdet § 1 I bekendtgørelse nr. 1542 af 16. december 2013 om forsøg på beskæftigelses- og sygedagpengeområdet foretages følgende ændringer:
 1. I § 9, stk. 3, nr. 2 og 3, ændres »§ 70, stk. 1« til: »§ 79, stk. 1«.
 2. I § 9, stk. 3, nr. 3, ændres »§ 70, stk. 3« til: »§ 79, stk. 3«.
 3. I § 9, stk. 4, ændres »31. december 2013« til: »31. december 2014«.
 4. Efter § 9 indsættes før overskriften før § 10:
»Studiestartskoordinatorer til unge enlige forsørgere, der modtager uddannelseshjælp § 9 a.
Beskæftigelsesministeren har givet tilladelse til, at alle kommuner skal gennemføre forsøg, hvor unge enlige forsørgere, der modtager uddannelseshjælp efter § 23, stk. 2, nr. 1, i lov om aktiv socialpolitik, får ret til mentorstøtte i form af en studiestartkoordinator for at få en stabil tilknytning til uddannelsen.
Stk. 2. Retten til en studiestartskoordinator indtræder fra det tidspunkt, hvor den unge er optaget på uddannelsen på baggrund af et uddannelsespålæg, og hele det første år af uddannelsen.
Kommunen skal som led i forsøget bevilge minimum 10 timers støtte i løbet af det første år af uddannelsen.
Hvis kommunen vurderer, at den unge har brug for en studiestartkoordinator ud over det første år for at sikre en stabil tilknytning til studiet, kan kommunen forlænge perioden med støtte fra en studiestartskoordinator.
 Stk. 3. Det er en betingelse, at der indgås skriftlig aftale mellem kommunen og den person, der får støtten, og aftalen skal opfylde betingelserne i § 31 c i lov om en aktiv beskæftigelsesindsats.
 Stk. 4. Forsøgstilladelsen indebærer en fravigelse af § 31 b, stk. 1, i lov om en aktiv beskæftigelsesindsats.
Stk. 5. Forsøgsperioden løber fra den 15. januar 2014 til den 31. december 2016.« § 2 Stk. 1. Bekendtgørelsen træder i kraft den 15. januar 2014.
 Stk. 2. § 1, nr. 3, har virkning fra den 1. januar 2014.
