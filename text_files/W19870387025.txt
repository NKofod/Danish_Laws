 De subjektive betingelser for tilbagebetaling, jf.
arbejdsløshedsforsikringslovens § 86 ikke opfyldt på grund af  

 medlemmets svage begavelse.
Ej heller grundlag for tildeling af sanktion.
 En advokat klagede over direktoratets afgørelse, hvorefter direktoratet  

 var enig med arbejdsløshedskassen i, at medlemmet skulle tilbagebetale med  

 urette modtagne dagpenge og feriedagpenge, ialt 195.425 kr. brutto, jf.  

 arbejdsløshedsforsikringslovens § 86, stk. 1.
 Direktoratet fandt endvidere, at medlemmets forseelse måtte vurderes som  

 uagtsom, således at medlemmet blev pålagt en effektiv karantæne på 40 timer,  

 jf. lovens § 87, stk. 3.
 Direktoratet fandt ikke tilstrækkeligt grundlag for at pålægge kassen et  

 medansvar efter lovens § 86, stk. 2, i den forud for 1986 gældende  

 formulering.
I 1984 blev kassen af Social- og Sundhedsforvaltningen i X kommune gjort  

 opmærksom på, at medlemmet gennem mange år havde modtaget mellemste  

 invalidepension.
Det oplystes samtidig, at pågældende havde været under  

 åndssvageforsorg, og at pensionen var tilkendt på grund af svag begavelse.
 Det samlede tilbagebetalingsbeløb blev opgjort til 195.425 kr. under  

 hensyntagen til de særlige regler, der gælder for medlemmer, der modtager  

 pension.
 Social- og Sundhedsforvaltningen har under hensyntagen til det rejste  

 tilbagebetalingskrav omregnet pågældendes pension, hvorved der fremkommer et  

 tilgodehavende i pension på 88.362 kr., som er anvendt til at reducere  

 tilbagebetalingskravet over for kassen med.
På foranledning af Direktoratet for Arbejdsløshedsforsikringen har  

 arbejdsformidlingen haft en samtale med medlemmet.
Af konsulentens erklæring  

 fremgår, at medlemmet ikke har noget større kendskab til, hvorfra hans  

 indtægter kommer.
Ifølge konsulenten kan medlemmet udføre få og simple  

 arbejdsfunktioner efter instruktion, men derudover kan han ikke magte mere.  

 Efter konsulentens opfattelse har medlemmet handlet i god tro.
 Ved fremsendelse af sagen til ankenævnet bemærkede direktoratet, at  

 direktoratet for så vidt angår tilbagebetalingsspørgsmålet bl.a. har lagt  

 vægt på, at medlemmet er optaget i en arbejdsløshedskasse på baggrund af  

 lønarbejde, at han gennem en årrække har bestridt arbejde på almindelige  

 vilkår, at han har udfyldt dagpengekortene med en detaljeret angivelse af  

 timer vedrørende sit bierhverv ved lønarbejde, og at han over årene har  

 begæret og udfyldt formularer vedrørende feriedagpenge.
Direktoratet har endvidere henvist til ankenævnets praksis vedrørende  

 medlemmer, som modtog pension, men havde undladt at oplyse herom.
I disse  

 tilfælde statueredes medlemsansvar.
Medlemmets advokat bestred i anken, at medlemmet har handlet uagtsomt, og  

 advokaten gjorde gældende, at der ikke foreligger tilbagebetalingspligt, idet  

 dagpengeudbetalingen ikke kan tilregnes medlemmet.
Subsidiært gjorde  

 advokaten gældende, at tilbagebetalingskravet er omfattet af forældelsesloven  

 af 1908.
 Ankenævnet var enig i, at medlemmet i forbindelse med arbejdsophøret den  

 8. oktober 1979 på grund af de særlige regler for medlemmer, der modtager  

 social pension, med urette har modtaget dagpenge med ialt 195.425 kr. brutto  

 ifølge kassens opgørelse.
 Ankenævnet lagde til grund, at medlemmet siden 1958 havde været inddraget  

 under åndssvageforsorg, og at han siden 1970 har modtaget mellemste  

 invalidepension på grund af svag begavelse.
 Ankenævnet lagde endvidere til grund, at han ikke i tilstrækkelig grad har  

 forstået indholdet af de erklæringer, han har skrevet under på, ligesom han  

 ikke har haft forståelse for, hvorfra hans øvrige indtægter kom.
 Ankenævnet fandt derfor, at betingelserne i lovens § 86, stk. 1, for at  

 kræve de omhandlede beløb tilbagebetalt ikke er opfyldt, idet de subjektive  

 betingelser for at kræve de med urette modtagne dagpenge tilbagebetalt ikke  

 er opfyldt.
 Ankenævnet fandt heller ikke grundlag for at pålægge medlemmet en  

 uagtsomhedssanktion efter lovens § 87, stk. 3.
 Ankenævnet ændrede således direktoratets afgørelse og ophævede den pålagte  

 tilbagebetalingspligt.
