Nr BSF 110 Forslag til folketingsbeslutning om høring og erstatning ved  

 områdeudpegninger og arealreservationer Fremsat af Niels Jørgen Langkilde (KF) Lene Espersen (KF) Jens Jørgensen  

 (KF) Eva Møller (KF) Gitte Seeberg (KF) Hans Christian Schmidt (V) Peter  

 Hansen-Nord (V) Hanne Severinsen (V) Bodil Thrane (V) Henning Urup (V) Jens  

 Vibjerg (V) Aage Brusgaard (FP) Niels Højland (FP) Ole Donner (DF) den 1. april 1997 Folketinget pålægger regeringen at fremsætte lovforslag, der kan sikre, at lodsejernes retssikkerhed ved påtænkte områdeudpegninger og arealreservationer tilgodeses.
Det skal ske ved, at der foretages offentlig høring og lodsejerne orienteres personligt og skriftligt, inden områdeudpegninger og arealreservationer iværksættes, ligesom der skal ydes lodsejerne fuld erstatning ved konkrete rådighedsindskrænkninger.
Bemærkninger til forslaget Der er af det offentlige gennem de seneste år på grundlag af lovgivning  

 foretaget mange og omfattende rådighedsindskrænkninger i ejendomsretten.
Ved  

 kun at underrette borgerne ved annoncering opnås hensigten med høringen af de  

 berørte parter kun i begrænset omfang.
Derfor skal de berørte parter have en  

 personlig og skriftlig information i høringsfasen.
Det offentlige bør altid rette henvendelse til de pågældende ejere  

 allerede i høringsfasen forud for planlagte rådighedsindskrænkninger.  

 Oplysning og information til lodsejerne skal opprioriteres, ligesom materiale  

 om reguleringernes mål, konsekvens og baggrund skal oplyses.
Myndighederne  

 skal endvidere indgå i en dialog med de berørte parter.
I dag findes der et utal af forskellige rådighedsindskrænkninger.
Som  

 eksempel kan nævnes, at man i Viborg Amt har 30 forskellige arealkategorier,  

 jævnfør rapport om »Landbruget i planlægning« udarbejdet af  

 Landbrugs- og Fiskeriministeriet, september 1996, side 191.
Derfor er det vigtigt, at de berørte lodsejere får personlig besked og  

 oplysning.
Uden disse informationer er det en umulig opgave for den enkelte  

 at danne sig et overblik over de rådighedsindskrænkninger, der enten  

 forefindes eller påtænkes på grunden.
Da områdeudpegningerne kan være byrdefulde for lodsejerne, skal der ydes  

 kompensation for tab som følge af restriktionerne i arealanvendelsen.
Hvis  

 samfundet af hensyn til alles interesse vil beskytte miljøet i et bestemt  

 område, bør samfundet også betale for det i form af en erstatning til de  

 pågældende lodsejerne.
Selv om erstatningsbeløbet er meget lavt, bør det  

 beregnes og udbetales.
Skriftlig fremsættelse Niels Jørgen Langkilde (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om høring og erstatning ved  

 områdeudpegninger og arealreservationer.
(Beslutningsforslag nr.
B 110).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
