Udlænding med dansk ægtefælle kan indtil juli 1991 først få  

 uddannelsesstøtte efter 4 års ophold i Danmark.
Fra og med juli 1991 kræves  

 kun 2 års ophold.
 Ankenævnets brev af 25. september 1991:
 I et brev af 22. marts 1991 har De klaget over, at Styrelsen for Statens  

 Uddannelsesstøtte har afslået at dispensere fra kravet om dansk  

 statsborgerskab som betingelse for at blive tildelt dansk uddannelsesstøtte.  

 De har fremsat ønske om at få uddannelsesstøtte fra den 1. januar 1991.
De henviser til, at De har haft fast ophold i Danmark i 3 år, og at De i  

 løbet af disse 3 år har haft arbejde i 25 måneder og 2 uger og kun i nogle få  

 uger har været arbejdsløs.
De har en søn med en dansk statsborger.
Styrelsen har i anledning af Deres klage afgivet en udtalelse i et brev af  

 30. maj 1991, hvoraf De har fået tilsendt en kopi.
Styrelsen henholder sig  

 heri til dens brev til Dem af 18. marts 1991, hvori afslaget er nærmere  

 forklaret.
De har med dette brev fået kopi af de relevante bestemmelser i  

 Undervisnings- og Forskningsministeriets bekendtgørelse nr. 512 af 4. juli  

 1990 om uddannelsesstøtte.
 Det ses af sagens akter, at styrelsen har stillet Dem uddannelsesstøtte i  

 udsigt fra 1. november 1991, hvor De har opholdt Dem i 4 år i Danmark.
Ankenævnet kan tiltræde styrelsens afgørelse, der er i overensstemmelse  

 med de gældende regler.
De har ikke umiddelbart forud for  

 ansøgningstidspunktet (18. december 1990) haft mindst  

 halvtids-erhvervsarbejde her i landet, og ægteskab og barn med en dansk  

 statsborger giver efter den hidtidige praksis ikke sådanne særlige  

 tilknytningsforhold til Danmark, at De kan ligestilles med danske  

 statsborgere ved tildeling af uddannelsesstøtte fra den danske stat.
 Ankenævnet kan imidlertid oplyse, at bekendtgørelsen om uddannelsesstøtte  

 er blevet ændret den 2. juli 1991, således at uddannelsessøgende, der ikke er  

 danske statsborgere, kan få uddannelsesstøtte, når de umiddelbart før  

 ansøgningstidspunktet har haft sammenhængende ophold i Danmark i mindst 2 år  

 og samtidig har været gift med en dansk statsborger. Ændringsbekendtgørelsen  

 trådte i kraft den 17. juli 1991. De vil herefter kunne få uddannelsesstøtte  

 allerede fra og med juli 1991.
