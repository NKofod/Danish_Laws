 Den 8. juli 1987 undertegnedes i Buenos Aires en overenskomst mellem  

 Danmark og Argentina om konsolidering af Argentinas statsgaranterede gæld til  

 Danmark.
 Overenskomsten er i overensstemmelse med de retningslinier for  

 restrukturering af Argentinas gæld, om hvilke der blev tilvejebragt enighed  

 under multilaterale forhandlinger, som fandt sted i Paris den 15. og 16.  

 januar 1985.
 Konsolideringsprocenten er aftalt til 90 af hovedstol og renter for  

 statsgaranterede mellem- og langfristede kreditter, hidrørende fra  

 kontrakter, som er garanteret af Eksportkreditrådet, og som er indgået før  

 den 10. december 1983 med en kredittid på over et år, og som forfaldt i  

 perioden 1. januar 1985 til 31. december 1985. Gælden skal afdrages i  

 tidsrummet 1. januar 1991 til 1. juli 1995. For så vidt angår ubetalte,  

 forfaldne fordringer pr. 31. december 1984 er der aftalt særlige  

 tidsterminer, og konsolideringsprocenten er her 75.
 I den dansk-argentinske overenskomst udgør konsolideringen ca. 79  

 millioner kroner, der forrentes med 12% på danske kroner, og en variabel  

 rente, LIBOR (London Inter Bank Offered Rate) + 0,75% på US dollars og DM.
