(Til direktoratet for arbejdstilsynet,  

 samtlige arbejdstilsynskredse, politidirektøren i København og  

 samtlige politimestre) Ved lov nr. 226 af 11. juni 1954 om almindelig arbejderbeskyttelse er lov  

 nr. 145 af 18. april 1925 om børns og unge menneskers arbejde blevet ophævet,  

 og der er i førstnævnte lovs § 38, stk. 4, givet ministeren bemyndigelse til  

 at fastsætte regler for meddelelse af tilladelse til, at børn under 14 år  

 optræder i offentlige forrestillinger m.v.
 Ved arbejdsministeriets bekendtgørelse af dags dato er der herefter  

 fastsat nærmere regler for erhvervsmæssig medvirken ved offentlige  

 forestillinger m.v. af  børn under 14 år.
 Idet man i øvrigt henviser til bekendtørelsen, henledes opmærksomheden på,  

 at det efter bekendtgørelsen kræves, at politiets tilladelse indhentes  i  

 hvert enkelt tilfælde , hvor der er tale om et barns  

erhvervsmæssige  optræden.
 Til de enkelte bestemmelser i bekendtgørelsen skal bemærkes:
 ad § 1:
 Erhvervsmæssig optræden.
Opmærksomheden henledes på, at tilladelse er ufornøden til deltagelse i  

 konkurrencer, f. eks. præmiekonkurrencer, hvor præmier tildeles på grundlag  

 af en bedømmelse af eller en afstemning om præstationernes kvalitet, idet  

 politiet dog bør være opmærksomt på, at et barns hyppige optræden kan  

 indicere, at denne sker erhvervsmæssigt.
Særlig tilladelse kræves ej heller  

 til optræden i velgørenhedsforestillinger eller anden optræden, hvor der kun  

 ydes de pågældende børn dækning for transportudgifter og lignende  

 omkostninger.
 Særlige hensyn ved visse forestillingsformer.
 ad § 2:
 Vurdering af lægeattester, udlevering af blanketter m.m.
Opmærksomheden henledes på, at politimyndighederne efter bekendtgørelsen  

 altid er berettigede til at fordre lægeattest forinden meddelelse af  

 tilladelse til et barns optræden, men at politiet dog kan meddele en sådan  

 tilladelse for et tidsrum af indtil 4 uger, uden at lægeattest forelægges  

 det.
Dette vil navnlig have betydning, såfremt der kun er tale om en ganske  

 enkeltstående optræden.
Det er en selvfølge, at en tilladelse for indtil 4  

 uger, der er meddelt i een politikreds, ikke vil kunne forlænges (på ny  

 udstedes) i en anden politikreds, uden at lægeattest tilvejebringes, hvorfor  

 politiet, særligt når det drejer sig om omrejsende optrædende, bør sikre sig,  

 at der ikke allerede tidligere i en anden politikreds er udstedt en  

 tilladelse på 4 uger uden forevisning af lægeattest.
 Blanketter til de omhandlede lægeattester kan af politiet vederlagsfrit  

 rekvireres hos tilsynskredsene eller fra arbejdstilsynets bibliotek,  

 Upsalagade 20, København Ø.
 Politimyndighederne er i samme omfang som fabrikinspektørerne berettigede  

 til at forelægge lægeattester for det i § 41, stk. 3, i lov om almindelig  

 arbejderbeskyttelse omhandlede lægeligt-tekniske fællesudvalg, adresse:  

 Direktoratet for arbejdstilsynet, Upsalagade 20, København Ø.
 Arbejdsministeriet, den 22. januar 1964.
 Erling Dinesen.
 / Lundbeck.
