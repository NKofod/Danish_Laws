Der blev ikke tilkendt bistands- og plejetillæg til plejehjemsbeboere,  

 der fik udbetalt pension efter forsøgsordningen i bistandslovens § 85 a, da  

 behovet blev dækket af institutionspersonalet.
For pensionister, der modtog  

 bistands- og plejetillæg, burde der derfor rejses sag om den fortsatte  

 berettigelse.
 INDLEDNING:
 Ankestyrelsen har behandlet 4 sager for at præcisere og uddybe sin praksis  

 (* 1) for tilkendelse/frakendelse af bistands- og plejetillæg.
 Sagerne vedrørte pensionister på plejehjem, hvor pensionen ikke blev  

 inddraget, fordi plejehjemmene var omfattet af forsøgsordningen efter  

 bistandslovens § 85 a.
Selvom de nævnte tillæg var en del af pensionen og derfor kunne udbetales  

 under ophold på et af de nævnte plejehjem, var der ikke med forsøgsordningen  

 sket ændringer i de hidtidige regler for tilkendelse/frakendelse af  

 tillæggene.
Det fulgte heraf, at der som hidtil skulle ske en konkret  

 bedømmelse af retten til de nævnte tillæg.
 Ankestyrelsen har i sin hidtidige praksis fundet, at bistands- og  

 plejetillæg ikke tilkendes, når behovet tilgodeses af institutionspersonalet  

 eller den kommunale service.
 Ankestyrelsen har ikke ved bedømmelsen af sagerne fundet grundlag for at  

 ændre den nævnte praksis og har derfor dels tiltrådt, at der ikke tilkendes  

 bistands- og plejetillæg, dels, at der var grundlag for at frakende et  

 tidligere tilkendt bistandstillæg, jf. § 44, stk.1, nr. 3, i lov om social  

 pension.
 Ankestyrelsen har desuden i sagerne taget stilling til særlige spørgsmål,  

 rejst i anken:
 1) Ligebehandling af pensionister, hvor nogle pensionister som følge af  

 forsøgsordningen får udbetalt et allerede tilkendt tillæg, selvom deres  

 plejebehov ikke adskiller sig fra pensionister, der først har søgt efter  

 optagelsen på plejehjem.
 Der henvises i afgørelsen af den 1. sag til, at der bør rejses sag om den  

 fortsatte berettigelse til tillæggene for pensionister med allerede tilkendte  

 tillæg med henvisning til § 44, stk. 1, nr. 3, i lov om social pension.
 2) Berettigelsen til tillæggene forudsætter ud over opfyldelsen af de  

 helbredsmæssige betingelser, at plejebehovet ikke tilgodeses af personalet.  

 Der henvises til afgørelsen i sag nr. 2.
 3) Behandlingsudgifter kan ikke begrunde ydelse af bistands- og  

 plejetillæg, da tillæggene skal dække behovet for personlig pleje og bistand.  

 Der henvises til afgørelsen i sag nr. 3.
4) Boligformen, i eller uden for institution, er ikke i sig selv  

 afgørende; men derimod omfanget af den hjælp, der ydes.
Der henvises til  

 afgørelsen i sag nr. 4.
 Redegørelse for de enkelte sager:
1. J.nr. 3930-91 SAGSFREMSTILLING:
En 34-årig kvinde med meget svær dissemineret sclerose fik tilkendt  

 højeste førtidspension i 1989 med 1 års kontrol.
Mellem tilkendelsen og  

 kontrolsagen blev hun indlagt på et plejehjem, omfattet af forsøgsordningen  

 efter bistandlovens § 85 a.
 Nævnet gav ved kontrolsagen afslag på tillæg med henvisning til, at hun  

 fik den nødvendige bistand og pleje på hjemmet.
 Kommunen indbragte sagen med henvisning til, at det var uforståeligt, at  

 der ikke kunne tilkendes tillæg, når andre pensionister, som havde fået  

 tilkendt tillægget inden indlæggelsen kunne beholde det.
 Der var det samme plejebehov.
 AFGøRELSE:
 Ankestyrelsen tiltrådte nævnets afgørelse og begrundelse.
 Da kommunen i anken havde henvist til, at andre pensionister fik tilkendt  

 bistands- og plejetillæg udbetalt under opholdet på plejehjemmet, bemærkede  

 Ankestyrelsen, at dette fulgte af forsøgsordningen, som plejehjemmet var  

 omfattet af.
 Derimod var der ikke i forsøgsordningen taget stilling til den fortsatte  

 berettigelse, da reglerne og praksis for tilkendelse og frakendelse, jf. §  

 44, stk. 1, nr. 3, ikke var ændret som følge af forsøgsordningen.
 Ankestyrelsen havde i tidligere afgjorte sager fundet, at tillæg ikke  

 tilkendtes, når den fornødne bistand og pleje blev ydet af institutionens  

 personale eller gennem den kommunale service på området.
 Det fulgte heraf, at der for pensionister med tilkendte tillæg, som fik  

 deres bistands- eller plejebehov dækket som nævnt foran, burde rejses sag om  

 den fortsatte berettigelse efter den foran nævnte lovbestemmelse.
2. J.nr. 4806-91 SAGSFREMSTILLING:
En 60-årig kvinde, der havde søgt pension som 59-årig, fik tilkendt  

 højeste førtidspension, men fik afslag på plejetillæg.
På grund af en  

 inoperabel lungesvulst blev hun fra hospital indlagt på plejehjem, hvor hun  

 en måned senere døde.
Hun var forud for indlæggelserne selvhjulpen, men blev  

 under indlæggelserne tiltagende dårlig og plejekrævende.
Hospitalets  

 socialrådgiver havde anket sagen med henvisning til, at helbredstilstanden nu  

 berettigede til et plejetillæg.
 Afgørelse:
 Afdøde opfyldte ikke betingelserne for at få plejetillæg, da der ud fra de  

 foreliggende akter ikke var tale om, at afdøde skulle have vedvarende pleje  

 eller tilsyn af andre forud for indlæggelsen på hospital og plejehjem.
 Efter Ankestyrelsens praksis tilkendtes der ikke bistands- eller  

 plejetillæg, når den fornødne bistand og pleje ydedes af en institutions  

 personale.
Det plejehjem, hvor afdøde havde været optaget, var omfattet af  

 forsøgsordningen efter bistandslovens § 85 a, således at pensionen ikke blev  

 inddraget under opholdet.
Forsøgsordningen havde dog ikke ændret på de  

 hidtidige regler eller den hidtidige praksis om tilkendelse og frakendelse af  

 bistands- og plejetillæg, jf. § l6 og § 44 i lov om social pension.
 Ankestyrelsen tiltrådte således revaliderings- og pensionsnævnets  

 afgørelse med nævnets begrundelse.
3. J.nr. 32-92 SAGSFREMSTILLING:
En 62-årig kvinde fik tilkendt mellemste førtidspension efter § 14, stk.  

 2, nr. 2, men afslag på plejetillæg, da hun blev udskrevet direkte fra  

 hospital til plejehjem, hvor den nødvendige pleje blev ydet.
Kvinden var  

 konstant sengeliggende og bevidstløs som følge af hjerneskade efter iltmangel  

 på grund af et tidligere hjertestop.
 I anken begrundede ægtefællen ansøgningen med, at der var udgifter til  

 plejehjemmets behandling med kanyler, sondeslanger, fugtighedsfiltre mv.  

 Kommunen, der ligeledes gik ind i ankesagen, henviste til, at de  

 helbredsmæssige betingelser for plejetillæg var opfyldt, og at der ikke var  

 hjemmel til at gøre tilkendelsen afhængig af, om der var udgifter til plejen.
 AFGøRELSE:
 Ankestyrelsen tiltrådte nævnets afgørelse og begrundelsen herfor.
 Ankestyrelsen lagde til grund, at der ved visitationen til plejehjemmet  

 var taget hensyn til pleje og behandlingsbehovet, og at det derfor kunne  

 tilgodeses af plejehjemmet.
 Ankestyrelsen bemærkede i øvrigt, at der ikke ved indførelsen af  

 forsøgsordningen var sket nogen ændring af reglerne og praksis om tilkendelse  

 eller frakendelse jf. § 44, stk. 1, nr. 3, af bistands- og plejetillæg.
 Ankestyrelsen havde i tidligere sager fundet, at tillæg ikke tilkendtes,  

 hvis plejebehovet blev dækket af institutionspersonalet eller den kommunale  

 service.
 Med henvisning til det i anken anførte om udgifter til fugtighedsfiltre,  

 sondeslanger mv. skulle sådanne behandlingsudgifter ikke dækkes gennem ydelse  

 af bistands- og plejetillæg, der tog sigte på den personlige bistand/pleje,  

 der som nævnt ydedes af institutionens personale.
4. J.nr. 923-92 SAGSFREMSTILLING:
En 34-årig kvinde med dissemineret sclerose i svær grad havde fået  

 tilkendt højeste førtidspension i 1976 og bistandstillæg siden 1977. Hun var  

 senere blevet indlagt på et plejehjem, omfattet af forsøgsordningen.
Da  

 hendes tilstand var blevet væsentligt dårligere blev der søgt om plejetillæg.
Nævnet afslog med henvisning til, at hendes plejebehov blev dækket på  

 hjemmet.
Nævnet frakendte desuden det tidligere tilkendte bistandstillæg.
I kommunens anke af sagen blev der henvist til, at der ved denne afgørelse  

 var sket en forskelsbehandling af hende i forhold til en anden pensionist i  

 beskyttet bolig, som fornylig havde fået tilkendt et tillæg.
Denne pensionist  

 fik sit plejebehov dækket gennem den kommunale service.
Kommunen fandt  

 derfor, at der var tale om en forskelsbehandling udelukkende på grund af  

 boligformen.
 AFGØRELSE:
 Ankestyrelsen tiltrådte nævnets afgørelse.
Ankestyrelsen fandt, at bistands- og plejebehovet blev tilgodeset af  

 plejehjemmets personale.
Der var således ikke grundlag for tilkendelse af  

 plejetillæg eller fortsat berettigelse til bistandstillæg, jf. § 44, stk. 1,  

 nr. 3, i lov om social pension.
 Det tilføjedes, at der ikke ved indførelsen af forsøgsordningen om  

 udbetaling af pension til plejehjemsbeboere var sket nogen ændring af  

 reglerne eller den hidtidige praksis for tilkendelse eller frakendelse af  

 bistands- og plejetillæg.
 Ankestyrelsen havde i tidligere afgjorte sager fundet, at bistands-og  

 plejetillæg ikke tilkendtes når behovet blev tilgodeset af  

 institutionspersonalet eller den kommunale service.
 Det var således ikke boligformen, der var afgørende, men omfanget af den  

 hjælp, ansøgeren fik uanset boligform.
 (* 1) Ankestyrelsens praksis fremgår af: SM P 1/1983, SM P 13/1985 og SM P  

 21/1989.
