Landsskatteretskendelse FN-observatør - skattepligt - løn udbetalt af Forsvarsministeriet Reference:
KSL § 1, stk. 1, nr. 4 A's klage til Landsskatteretten skyldtes, at han i  

 perioden fra den 8. august 1997 til den 31. december 1997 var anset for fuld  

 skattepligtig til Danmark i henhold til kildeskattelovens § 1, stk. 1, nr.  

 4.
Det fremgik af sagens oplysninger, at klageren var dansk  

 statsborger, og at han i perioden fra en 8. august 1997 til den 19. august  

 1998 havde været ansat og udsendt af Forsvarsministeriet til tjeneste  

 som FN-observatør i Indien og Pakistan.
Lønnen blev udbetalt af  

 Forsvarsministeriet.
Ifølge ansættelseskontrakt af 12. marts 1997  

 mellem klageren og Danske Livregiment som ansættelsesmyndighed blev  

 klageren fra den 8, august 1997 ansat som kontraktansat officer som  

 FN-observatør.
Ansættelsen var til korttidstjeneste for en  

 periode indtil den 19. august 1998 (tidsbestemt kontrakt).  

 Ansættelsesområdet var Forsvarsministeriet med tilhørende  

 myndigheder og institutioner.
Arbejds- og tjenestestedet var indtil videre  

 Danske Livregiment.
 Af hærenes Operative Kommandos befaling - HOKBEF -  

 nr. 22/1997 fremgik bl.a., at klageren blev stillet til rådighed for FN  

 med henblik på at forrette tjeneste som FN-observatør fra 12.  

 august 1997 og så længe organisationen måtte være  

 oprettet, dog foreløbig ikke ud over 15. august 1998, og at  

 tjenesterejsen blev tilrettelagt ved Danske Livregiments foranstaltning.
 Følgende fremgik af brev af 26. juni 1997 fra  

 Danske Livregiment til klageren:
 "Ansættelsesforhold som  

 FN-observatør:
 1.
 Undertegnede skal herved bekræfte, at danske  

 observatører til FN-missionen i Indien/Pakistan kun er dækket af  

 den danske stat - rent forsikringsmæssigt - på selve rejsen  

 derud.
 2.
Når observatøren er tiltrådt i  

 missionen, er det helt og holdent FN, der besidder ansvaret over for  

 observatøren, idet det er FN, der er den egentlige arbejdsgiver." Klageren havde i den omhandlede periode i 1997 modtaget  

 løn fra Forsvarsministeriet med 147.415 kr., der var udbetalt som  

 bidragsfri A-indkomst.
 Det var endvidere oplyst, at klageren pr. 1. august 1997  

 afhændede sin hidtidige helårsbolig i Danmark, at han udrejste  

 til Pakistan den 12. august 1997, og at han lejede en lejlighed i  

 Pakistan.
 Den Sociale Sikringsstyrelse havde i brev af 18. juli 1997  

 meddelt klageren, at han var fritaget for betaling af arbejdsmarkedsbidrag i  

 perioden 8. august 1997 til 19. august 1998 efter dagældende § 7, stk.  

 5, i lov om arbejdsmarkedsfonde, da han i denne periode var omfattet af  

 pakistansk sociallovgivning, jf. konventionen mellem Danmark og Pakistan om  

 social sikring.
Skatteankenævnet havde som begrundelse for den  

 påklagede afgørelse bl.a. anført, at  

 lønindtægten modtaget fra Forsvarsministeriet ikke var  

 skattefri, da klageren under udsendelsen som FN-observatør i Pakistan  

 måtte anses for fuld skattepligtig til Danmark, jf. kildeskattelovens §  

 1, stk. 1, nr. 4, uanset at FN havde udøvet alle arbejdsgiverretlige  

 beføjelser og øvrige instruktionsbeføjelser over for ham  

 under opholdet i Pakistan.
Det forhold, at klageren efter det oplyste pr. 1.  

 august 1997 havde opgivet bopæl i Danmark, havde ikke afgørende  

 betydning for sagen, da kildeskattelovens § 1, stk. 1, nr. 4, fandt  

 anvendelse i de situationer, hvor bopælsbestemmelsen i  

 kildeskattelovens § 1, stk. 1, nr. 4, ikke var opfyldt.
Regelsættet  

 vedrørende dobbeltdomicil i dobbeltbeskatningsoverenskomsten af 22.  

 oktober 1987 mellem Danmark og Pakistan fandt således ikke anvendelse,  

 men klageren ville være omfattet af overenskomstens artikel 20, stk. 1,  

 litra a, vedrørende offentlige hverv, hvorefter beskatningsretten  

 tilkom Danmark som udbetalende stat.
Det forhold, at klageren var fritaget  

 for at betale arbejdsmarkedsbidrag af den udbetalte løn, da han  

 ifølge den mellem Danmark og Pakistan indgåede konvention om  

 social sikring var omfattet af pakistansk sociallovgivning, var ikke af  

 afgørende betydning for spørgsmålet om skattepligt.
Der  

 var endvidere henvist til Meddelelser fra Landsskatteretten 1973.93 og  

 1974.1.
 Klageren havde over for Landsskatteretten nedlagt  

 påstand om, at han ikke blev anset for fuld skattepligtig til Danmark  

 efter kildeskattelovens § 1, stk. 1, nr. 4, i perioden fra den 8. august 1997  

 til den 31. december 1997.
Til støtte for påstanden havde klageren bl.a.  

 gjort gældende, at han opgav sin bopæl i Danmark ved udrejsen til  

 Pakistan og derfor ikke var omfattet af kildeskattelovens § 1, stk. 1, nr. 1,  

 og at han under opholdet i Pakistan lejede en lejlighed.
Den danske kommune  

 anerkendte flytningen til Pakistan pr. 12. august 1997 og erklærede sig  

 enig i, at han ikke havde valgret i Danmark under FN-tjenesten i  

 Pakistan.
Der afgørende var derfor fortolkningen af  

 kildeskattelovens § 1, stk. 1, nr. 4, og dermed om han af den danske stat var  

 udsendt til tjeneste uden for riget.
Bestemmelsen indeholdt ikke  

 tilstrækkelig hjemmel til at anse ham, der som FN-observatør var  

 stillet til rådighed for FN, for skattepligtig til Danmark.
 Af UNMOGIP SOP (tjenestestedet) Part 2 fremgik:
"Military Observers (MILOBS) are military officers -  

 regular or reserve - placed at the disposal of the UN on a loan basis by the  

 Government of Member States at the request af the Secretary-General.
While  

 assigned to UNMOGIP, Military Observers, including DCMO, are under the  

 command of the CMO and answerable to him for their conduct and the  

 performance of their duties." " MILOBS arw recruited as individuals and not  

 as National contingents or teams.
On appointment, they represent and work  

 exclusively for the UN, not for their respevtive contries.
They cannot seek  

 or accept instructions with respect to their performance of their duties from  

 their Government or any Aurhority external to the UN." Det fremgik tydeligt heraf, at klageren var rekrutteret af  

 FN som individ og ikke som en del af en dansk udsendt militær enhed, og  

 at kun FN havde instruktionsbeføjelser og øvrige  

 arbejdsgiveretlige beføjelser over ham, mens han var udlånt til  

 FN og arbejdede som FN-observatør.
Klageren var ikke udsendt til  

 tjeneste uden for riget af den danske stat, men udlånt efter individuel  

 godkendelse til FN, for hvem tjenesten i UNMOGIP blev udført, Det var  

 FN, der udsendte ham på baggrund af en rejseordre fra FN i New  

 York.
Det var uden betydning for skattepligten, om den danske  

 stat betalte lønnen eller om lønnen blev refunderet af FN.
Det  

 forhold, at Danmark var den lønudbetalende stat, var ikke ensbetydende  

 med, at der blev udført et hverv for den danske stat eller at klageren  

 var udsendt til tjeneste af den danske stat.
Begrebet "udsendt til tjeneste"  

 i kildeskattelovens § 1, stk. 1, nr. 4, og begrebet "udførelse af  

 hverv" i artikel 20 i dobbeltbeskatningsoverenskomsten af 22. oktober 1987  

 mellem Danmark og Pakistan måtte fortolkes således, at der dels  

 skulle bestå et fast tjenesteforhold i relation til den danske stat  

 under udsendelsen, og dels at den udsendte var fastansat af den danske stat  

 inden udsendelsen og efter hjemkomsten.
Ifølge motiverne fandt  

 bestemmelsen i kildeskattelovens § 1, stk, 1, nr. 4, anvendelse på  

 fastansatte diplomater og tjenestemænd under Forsvarsministeriet.
Det fremgik af kommentarerne til OECD's modeloverenskomst  

 artikel 19, punkt 1, at lignende bestemmelser i ældre bilaterale  

 overenskomster om den kontraherende stats beskatningsret for udsendte  

 offentlige ansatte var begrænset i deres anvendelsesområde, og af  

 punkt 2.1. at bestemmelsen kun fandt anvendelse på ansatte i staten.
Da  

 den kontraherende stats beskatningsret oprindeligt blev fortolket  

 indskrænkende, og da klageren ikke var fatsansat i staten  

 (Forsvarsministeriet), fandt artikel 20, stk. 1, litra a, i  

 dobbeltbeskatningsoverenskomsten med Pakistan ikke anvendelse, og dermed  

 heller ikke kildeskattelovens § 1, stk. 1, nr. 4.
Ifølge artikel 19 i 1963-Modelkonventionen skulle  

 tjenesteydelserne ydes "under udførelsen af virksomhed af offentlig  

 karakter". Dette udtryk var senere udgået af bestemmelsen; men  

 medlemsstater, som havde ønsket at præcisere, at  

 beskatningsretten forudsatte udførelse af virksomhed af offentlig  

 karakter, havde været berettiget til at bibeholde udtrykket i  

 bilaterale overenskomster, jf. punkt. 5. Danmarks beskatningsret forudsatte  

 ifølge artikel 20, stk. 1, litra a, i dobbeltbeskatningsoverenskomsten  

 mellem Danmark og Pakistan, at der udførtes et hverv for den danske  

 stat.
Denne bestemmelse måtte i overensstemmelse med den oprindelige  

 Modelkonvention fortolkes indskrænkende.
Af kildeskattelovens § 1, stk.  

 1, nr. 4, fremgik, at man skulle være udsendt af den danske stat.  

 Klageren var ikke udsendt af den danske stat men af FN, og han havde som  

 FN-observatør ikke udført et hverv for Danmark men udelukkende  

 for FN.
Der var derfor ikke grundlag for at fortolke artikel 20, stk. 1,  

 litra a, i dobbeltbeskatningsoverenskomsten med Pakistan eller  

 kildeskattelovens § 1, stk. 1, nr. 4, udvidende til også at omfatte  

 FN-observatører, som alene havde udført hverv for FN.
Pakistan  

 havde derimod retten til beskatning af lønnen i henhold til  

 dobbeltbeskatningsoverenskomstens artikel 20.
Klageren var endvidere ikke beordret til tjeneste uden for  

 riget af den danske stat, men accepterede frivilligt at blive stillet til  

 rådighed for FN.
Kontrakten med Danske Livregiment var alene  

 nødvendig for, at han som reserveofficer af den danske stat kunne  

 blive stillet til rådighed for FN.
Kontrakten med den danske forsvar  

 regulerede alene varigheden af ansættelsen og aflønningen.  

 Klageren underskrev en særskilt kontrakt/erklæring i relation til  

 FN.
Klagerens tiltrædelse skete ved underskrivelsen af ANNEX II-B I SOP  

 UNMOGIP JF.
Der var endvidere henvist til Meddelelser fra  

 Skattedepartementet 1970, pag. 91 nr. 56 og 1972, pag. 84, nr. 74 samt  

 Meddelelser fra Landsskatteretten 1975.100, hvor personer, der - uanset de  

 modtog løn fra den danske stat - ikke blev anset for skattepligtige  

 efter kildeskattelovens § 1, stk. 1, nr. 4. Afgørelserne i Meddelelser  

 fra Landsskatteretten 1973.93 og 1974.1 vedrørende personer, der  

 gjorde tjeneste ved den danske militære enhed på Cypern, fandt  

 ikke anvendelse i denne sag.
Klageren var ikke FN-soldat udsendt i en dansk  

 enhed under dansk chef og dermed under dansk kommando.
Klageren var i  

 modsætning hertil FN-observatør individuelt godkendt og udsendt  

 af FN og under kommando af en koreansk og senere en chilensk general.
FN  

 forestod og betalte udsendelsen og udstedte rejseordre.
Klageren, der havde  

 et civilt job, og som havde tegnet en korttidskontrakt på et år  

 med Forsvarsministeriet som en nødvendig forudsætning for  

 udlån til FN, var derfor ikke reguleret af kildeskattelovens § 1, stk.  

 1, nr. 4.
 Klageren havde endvidere bl.a. anført, at han var  

 fritaget for at betale arbejdsmarkedsbidrag til Danmark, da han under  

 arbejdet i Pakistan var omfattet af pakistansk sociallovgivning, jf.  

 Sikringsstyrelsens afgørelse af 18. juli 1997.
 Landsskatteretten lagde til grund, at klagerens fulde  

 skattepligt til Danmark i henhold til kildeskattelovens § 1, stk. 1, nr. 1,  

 ophørte ved udrejsen til Pakistan den 12. august 1997, og at der ikke  

 var grundlag for at statuere fuld skattepligt efter bestemmelsen i  

 kildeskattelovens § 1, stk. 1, nr. 2.
 Retten fandt efter en samlet vurdering, at klageren af den  

 danske stat havde været udsendt til tjeneste uden for riget, og at han  

 derfor i perioden fra den 8. august 1997 til den 31. december 1997 var fuld  

 skattepligtig til Danmark i henhold til kildeskattelovens § 1, stk. 1, nr.  

 4.
Der var herved henset til, at klageren på baggrund  

 af bl.a. ansættelseskontrakten af 12. marts 1997 med Danske Livregiment  

 og Hærens Operative Kommandos befaling nr. 22/1997 var ansat og udsendt  

 af Forsvarsministeriet til tjeneste som FN-observatør ved United  

 Nations Military Observer Group in India and Pakistan, og at lønnen  

 blev udbetalt af den danske stat uden refusion fra FN.
Det var uden betydning  

 om udsendelsen var tvungen eller frivillig.
 Uanset at FN ifølge det oplyste havde  

 instruktionsbeføjelser og øvrige arbejdsgiverretlige  

 beføjelser over klageren under tjenesten i Pakistan, og at FN derfor  

 var den reelle arbejdsgiver, fandt retten herefter, at klageren var fuld  

 skattepligtig til Danmark i henhold til kildeskattelovens § 1, stk. 1, nr.  

 4.
 Retten fandt endvidere, at Danmark havde beskatningsretten  

 til den lønindkomst, som klageren havde optjent under tjenesten i  

 Pakistan, jf. artikel 20, stk. 1, litra a, i dobbeltbeskatningsoverenskomsten  

 af 22. oktober 1997 mellem Danmark og Pakistan, da klageren som  

 FN-observatør havde udført hverv for den danske stat i  

 overenskomstmæssig forstand, og da vederlaget var udbetalt af den  

 danske stat.
 Den påklagede ansættelse for  

 indkomståret 1997 blev stadfæstet.
