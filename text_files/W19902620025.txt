 En tv-reklame for Alberto shampoo Two in One, der indeholdt en  

 bemærkning om, at »mange balsamshampoo'er virker jo ikke, man kan undre  

 sig over hvor balsam-effekten bliver af«, blev anset for at være i strid  

 med § 1 i markedsføringsloven og Artikel 7 i Kodeks for Reklamepraksis, med  

 henvisning til at reklamen indeholdt nedsættende omtale af konkurrenter.  

 Nævnet vil generelt anlægge en streng fortolkning af art. 7 i Kodeks for  

 Reklamepraksis i relation til tv-reklamer, idet tv-mediets særlige karakter  

 medfører, at eventuelle konkurrenter ikke har mulighed for at tage til  

 genmæle over for nedsættende omtale inden for det tidsrum, hvor reklamen er  

 aktuel.
 Ved skrivelse af 28. september 1990 har Reklamebureauet Lintas/GR har på  

 vegne af Elida Gibbs A/S klaget til Radio- og TV-Reklamenævnet over et  

 reklameindslag for Alberto shampoo »Two in One«, udsendt i TV 2.
Lintas/GR anfører, at reklameindslaget er i strid med § 1 i  

 markedsføringsloven, der omhandler god markedsføringsskik, og § 2, stk. 2, i  

 samme lov, der bl.a. vedrører utilbørligt nedsættende omtale af konkurrenter  

 eller konkurrenters produkter.
Lintas/GR henviser i den forbindelse til  

 lydsiden af reklamen, som indledes med en bemærkning om, at »mange  

 balsam-shampoo'er virker jo ikke.
Man kan undre sig over, hvor  

 balsam-effekten bliver af«.
Yderligere har en privat forbruger, Vibeke Sode, København Ø, med  

 skrivelse af 26. september 1990 klaget til Forbrugerombudsmanden over  

 indholdet af den ovenfor nævnte reklame.
Klagen er med brev af 31. oktober  

 1990 oversendt til nævnet.
 Vibeke Sode anfører, at hun har opfattet reklamens bemærkninger som  

 relaterende sig til de øvrige nye »Two in One«-produkter, og at hun  

 finder den anvendte form for annoncering helt forkert.
 TV2 Reklame A/S er i skrivelse af 2. oktober 1990 blevet anmodet om en  

 udtalelse vedrørende klagen.
 TV2 Reklame A/S anfører i svarskrivelse af 15. oktober 1990, at TV2  

 Reklame A/S i forbindelse med den forudgående vurdering af reklamens  

 lovlighed drøftede reklamens indhold i relation til artikel 5 i »Kodeks  

 for Reklamepraksis«, der vedrører de krav, der stilles til udformningen  

 af sammenlignende reklamer.
TV2 Reklame A/S har vurderet, at reklamen ikke stred mod denne  

 bestemmelse, idet den i reklamen anvendte sammenligning med de gængse  

 shampoo- og balsamprodukter efter TV2 Reklame A/S' opfattelse er så generel,  

 at de produkter, der sammenlignes med, ikke kan identificeres.
TVR har ikke  

 opfattet reklamen som en sammenligning mellem Molnlyckes produkt  

 »Alberto Two in One« og Elida Gibbs produkt »Dimension Two in  

 One«.
Molnlycke A/S, der markedsfører Alberto shampoo, har i supplerende  

 skrivelser af 8. oktober 1990 og 9. oktober 1990 udtalt, at det aldrig har  

 været intentionen at give forbrugerne den opfattelse, at de nye »Two in  

 One« shampoo-produkter, der er kommet på markedet (Wash and Go og  

 Dimension) ikke virker efter hensigten.
Intentionen med spottet er alene at  

 gøre opmærksom på, at der findes balsamshampoo'er, der ikke virker efter  

 hensigten.
Den type produkter har eksisteret de sidste 8-10 år, og mange  

 forbrugere har sandsynligvis haft dårlige erfaringer med disse.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder, at den påklagede reklame er i strid med generalklausulen om  

 god markedsføringsskik i § 1 i markedsføringsloven og art. 7 i Kodeks for  

 Reklamepraksis.
 Artikel 7 i Kodeks for Reklamepraksis indeholder en regel om, at  

 reklameindslag hverken direkte eller indirekte må udtale sig nedsættende om  

 andre firmaer eller andre varer.
Det påklagede reklameindslag indledes med en henkastet bemærkning om, at  

 »mange balsam-shampoo'er virker jo ikke.
Man kan undre sig over, hvor  

 balsam-effekten bliver af«.
 Denne bemærkning må efter nævnets opfattelse karakteriseres som generelt  

 nedsættende set i relation til konkurrerende produkter, både de produkter,  

 der har eksisteret på markedet i adskillige år, og de øvrige netop lancerede  

 »Two in One«-produkter, der ligeledes har været markedsført ved  

 hjælp af tv-reklamer udsendt i TV 2 inden for de seneste måneder.
 Nævnet finder derfor, at den påklagede reklame udgør en overtrædelse af af  

 de ovenfor anførte regler.
 Nævnet finder i øvrigt anledning til at fremhæve, at der i tv-reklamer bør  

 udvises stor tilbageholdenhed med anvendelsen af bemærkninger, der på nogen  

 måde kan opfattes som nedsættende omtale af konkurrenters varer eller  

 produkter, idet tv-mediets særlige karakter medfører, at eventuelle  

 konkurrenter ikke har mulighed for at tage til genmæle inden for det tidsrum,  

 hvor reklamen er aktuel.
 Nævnet vil derfor normalt anlægge en streng fortolkning af art. 7 i Kodeks  

 for Reklamepraksis i relation til tv-reklamer.
 Nævnets afgørelse er enstemmig.
