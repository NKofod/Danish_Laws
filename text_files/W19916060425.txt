Ankestyrelsens principafgørelse D-7-91 om beskæftigelseskrav - forsikret arbejdsgiver - refusion Resume:
 Afslag på refusion til arbejdsgiver, forsikret efter dagpengelovens § 27, idet lønmodtageren hverken opfyldte beskæftigelseskravene i forhold til arbejdsgiver eller kommunen.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 3, stk. 1, § 4, stk. 1, § 26, stk. 1 og § 27 Sagsfremstilling:
 Kommunen gav den forsikrede arbejdsgiver afslag på refusion af dagpenge efter dagpengelovens § 26, stk 1 i forbindelse med en lønmodtagers sygdom, idet lønmodtageren ikke opfyldte beskæftigelseskravet i dagpengelovens § 3, stk 1. Det var ikke dokumenteret, at lønmodtageren opfyldte beskæftigelseskravet i dagpengelovens § 4, stk 1, og det var dermed ikke dokumenteret, at lønmodtageren havde ret til dagpenge fra arbejdsgiveren, jf. dagpengelovens § 26, stk 1.
 Arbejdsgiveren har oplyst, at lønmodtageren blev ansat hos ham den 23. april 1990. Lønmodtageren var sygemeldt fra og med den 21.maj 1990 til og med den 25. juni 1990 for hvilken periode arbejdsgiveren kræver refusion.
 Kommunen har oplyst, at lønmodtageren ikke har reageret på henvendelser med anmodning om dokumentation i form af lønsedler samt dagpengeopgørelser fra arbejdsløshedskasse til vurdering af om lønmodtageren har været tilknyttet arbejdsmarkedet i de sidste 13 uger før sygdommens indtræden, jf. dagpengelovens § 4, stk 1. Da lønmodtageren ikke har reageret har kommunen meddelt den forsikrede arbejdsgiver, at den ikke kan tage stilling til refusionsretten efter § 26, stk 1.
 Afgørelse:
 Dagpengeudvalget har på sit møde den 30. november 1990 truffet den afgørelse, at arbejdsgiveren ikke har ret til refusion af dagpenge i forbindelse med lønmodtagerens sygdom fra og med den 21. maj 1990 til og med den 25. juni 1990.
 Udvalget har lagt vægt på, at lønmodtageren ikke har haft ret til dagpenge fra kommunen i ovennævnte sygdomsperiode, jf. dagpengelovens § 26, stk 1, idet lønmodtageren ikke har dokumenteret at han opfyldte beskæftigelseskravet til ret til dagpenge fra kommunen, jf. dagpengelovens § 4, stk 1.
 Udvalget har videre lagt vægt på, at arbejdsgiverens ret som forsikret arbejdsgiver til at få refunderet et beløb fra kommunen, afhænger af om lønmodtageren havde ret til dagpenge fra arbejdsgiveren, jf. dagpengelovens § 27.
 Da det på det foreliggende grundlag ikke kan anses for godtgjort, at lønmodtageren opfyldte beskæftigelseskravet efter § 3, stk 1, har lønmodtageren ikke haft ret til dagpenge fra arbejdsgiveren.
 Dagpengeudvalget tiltræder således kommunens afgørelse.
