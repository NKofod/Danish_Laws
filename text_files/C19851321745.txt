 Med henvisning til § 7 i landbrugsministeriets bekendtgørelse nr. 515 af  

 9. oktober 1984 om kunstig sædoverføring på pelsdyr fastsættes følgende  

 bestemmelser vedrørende opsamling og behandling af rævesæd samt inseminering.
 Sædopsamling .
 Personale, der passer hanrævene, og/eller deltager i sædopsamlingen bør  

 ikke de sidste 48 timer inden arbejde på rævestationen have haft direkte  

 kontakt med andre pelsdyr på andre farme.
 Sædopsamling skal finde sted i det dertil indrettede og godkendte rum,  

 sædopsamlingsrummet.
Til sædopsamling skal benyttes en dertil beregnet fikseringskasse, der  

 rengøres mellem hver opsamling.
En fikseringskasse, der anvendes ved  

 sædopsamling, må kun anvendes til dette formål og ikke benyttes ved  

 insemination.
Der skal anvendes renset og steriliseret opsamlingsglas til hver enkelt  

 ræv og hver enkelt sædopsamling, og sædens opsamling skal i det hele taget  

 foretages under iagttagelse af god hygiejne.
Håndvask og desinfektion skal  

 foretages inden og efter hver sædopsamling eller forsøg herpå.
 Sædens bedømmelse og behandling .
 Sædens bedømmelse og behandling skal foretages på hygiejnisk forsvarlig  

 måde og foregå i sædlaboratoriet eller i andre lokaler, som er godkendt  

 hertil.
 Personalet fra rævestationens stalde har kun adgang til laboratoriet og  

 tilsvarende lokaler efter fjernelse af den fodbeklædning, som har været  

 anvendt i stalden.
Hver enkelt sædportion skal mærkes på en sådan måde, at den til enhver tid  

 kan identificeres.
Sæden skal opbevares hygiejnisk forsvarligt, og der skal  

 på stationen foreligge optegnelser, hvoraf fremgår, hvor sæden fra den  

 enkelte ræv og det enkelte ejakulat befinder sig.
 På en rævestation må kun opbevares sæd, der stammer fra den pågældende  

 rævestation, fra en anden af landbrugsministeriet godkendt rævestation eller  

 som er importeret og godkendt til kunstig sædoverføring her i landet.
Importeret rævesæd skal i givet fald transporteres direkte fra  

 importkarantæne til rævestationen efter frigivelse til insemination.
Sæd, der  

 har været udleveret, må ikke tages tilbage og anbringes i en rævestations  

 sædlager.
Transport og forsendelse af sæd skal foregå i ren emballage, og enhver  

 forsendelse skal ledsages af en følgeseddel med oplysning om afsendende  

 rævestation og modtager, sæddonors identitet og antal sædportioner.
Kopi af  

 disse oplysninger skal opbevares på den afsendende rævestation i 5 år.
 Såfremt der på en rævestation eller på en station, der har leveret sæd til  

 den pågældende rævestation, optræder sygdom eller mistanke om sygdom, der kan  

 overføres med sæd, skal den tilsynsførende dyrlæge straks underrettes.  

 Stationens tilsynsførende dyrlæge træffer efter samråd med  

 veterinærdirektoratet i hvert enkelt tilfælde bestemmelse om anvendelse af de  

 opbevarede sædportioner.
 Insemineringen .
Inden en pelsdyrfarm betrædes, bør inseminøren - så vidt det er muligt -  

 sikre sig, at der ikke på farmen befinder sig dyr, der er angrebet af akut  

 smitsom sygdom.
Såfremt der på farmen befinder sig sådanne dyr, må farmen  

 ikke besøges.
Såfremt ræve bringes til insemination, bør inseminøren - for så  

 vidt det er muligt - sikre sig, at der ikke på oprindelsesfarmen befinder sig  

 dyr, der er angrebet af akut smitsom sygdom.
Såfremt der på oprindelsesfarmen  

 befinder sig sådanne dyr, må insemination af ræve fra disse farme ikke  

 foretages, men rævene skal afvises.
Det påhviler inseminøren at sikre, at  

 ræve fra forskellige farme ikke bringes i kontakt med hinanden, idet  

 insemination af tæver fra en farm skal være afsluttet og rævene fjernet fra  

 inseminationslokalerne, før insemination af tæver fra en anden farm  

 påbegyndes.
Såfremt der bruges fikseringskasse, skal kassen efter insemination af hver  

 enkelt farms ræve rengøres omhyggeligt og desinficeres.
Kassen må ikke  

 bringes ind på selve farmen.
Under arbejdet på farmen skal inseminøren være  

 iført fod- og overtrækstøj, der rengøres og desinficeres eller efterlades på  

 pelsdyrfarmen.
Det til insemination nødvendige udstyr skal transporteres hygiejnisk  

 forsvarligt.
Insemination skal udføres under iagttagelse af god hygiejne.
Der  

 skal anvendes en ren og steriliseret inseminator og plastrør til hver enkelt  

 tæve.
Nødvendig afvaskning og desinfektion af hænder skal foretages efter hver  

 enkelt insemination.
Omhyggelig rengøring og eventuel desinfektion af fod- og  

 overtrækstøj skal foretages, inden farmen forlades.
Til aftørring skal  

 anvendes papirhåndklæder, der efterlades på stedet.
 Ikrafttræden .
 Regulativet træder i kraft den 15. august 1985.
