Foreningen af Yngre Tandlæger klagede til Monopol-ankenævnet over, at  

 Monopoltilsynet havde accepteret et forslag fra Dansk Tandlægeforening om at  

 ændre foreningens genoptagelsesbetingelser til, at medlemmet i stedet for  

 fuldt kontingent i udmeldelsesperioden skulle betale halvt kontingent med et  

 maksimum på 5 år.
Nævnet tog klagen til følge, idet man fandt, at  

 genindmeldelse ikke bør kunne betinges af betaling af kontingent for mere end  

 et år før genindmeldelse.
År 1986, den 16. juni, blev i sagen j.nr. 48/85, Foreningen af Yngre  

 Tandlæger ctr. monopoltilsynet, afsagt sålydende KENDELSE:
 I skrivelse af 13. oktober 1985 har Foreningen af Yngre Tandlæger klaget  

 over, at monopoltilsynet har accepteret et af Dansk Tandlægeforening indført  

 skærpet betalingskrav over for tandlæger, der efter udmeldelse af foreningen  

 på ny ønsker at indtræde i samme.
 Klagerne har nedlagt påstand om, at den omhandlede skærpelse af Dansk  

 Tandlægeforenings genindmeldelsesregler skal anses for stridende mod  

 monopolloven.
 Monopoltilsynet har påstået afgørelsen stadfæstet.
 Sagen har været behandlet på nævnets møde den 12. maj og 13. juni 1986.  

 Parterne har ikke ønsket mundtlig forhandling af sagen for nævnet.
 Den påklagede afgørelse er indeholdt i sålydende skrivelse af 10. oktober  

 1985 fra monopoltilsynet til klagerne:
 »I forbindelse med foreningens klage over, at Dansk Tandlægeforening  

 i sine vedtægters § 10, stk. 3, har indført en bestemmelse om tandlægers  

 betaling af fuldt medlemskontingent i udmeldelsesperioden ved genindmeldelse  

 i foreningen har monopoltilsynet i henhold til monopollovens § 11 haft en  

 forhandling med Dansk Tandlægeforening om sagen.
Dansk Tandlægeforening har derefter ved skrivelse af 23. august 1985  

 fremsat forslag til en ændring af vedtægternes § 10, stk. 3, således at en  

 tandlæge ved genindmeldelse skal betale halvt medlemskontingent for hvert år,  

 den pågældende har været udmeldt af foreningen, dog med en åremålsbegrænsning  

 på 5 år.
Der skal ikke betales fondsbidrag i perioden.
Hvad angår  

 genindmeldelsesgebyret på 1.000 kr. vil dette gebyr kun blive opkrævet i de  

 tilfælde, hvor tandlægeforeningen giver dispensation fra kravet om betaling  

 af halvt medlemskontingent.
 Foreningen af Yngre Tandlæger har i skrivelser af 3. juli og 11. august  

 1985 fremsat bemærkninger til forslaget.
 I denne anledning skal man meddele, at sagen har været behandlet i  

 monopolrådets møde den 9. oktober 1985.
Monopoltilsynet finder herefter på det foreliggende grundlag at kunne tage  

 Dansk Tandlægeforenings forslag til efterretning.
Ved afgørelsen blev der  

 navnlig lagt vægt på denne forenings interesse i at kunne begrænse omfanget  

 af kortvarige ud- og indmeldelser.
Det blev videre henset til, at der  

 herefter er tale om et mindre indmeldelsesbeløb set i forhold til  

 indtjeningen inden for erhvervet.
Om grundlaget i øvrigt for rådets afgørelse henvises til uddrag af  

 direktoratets referat af sagen til rådsmødet den 9. oktober 1985, som  

 vedlægges.
Direktoratets indstilling er udeladt.
Opmærksomheden henledes på, at tilsynets afgørelse kan indklages for  

 monopol-ankenævnet i henhold til monopollovens § 18. I praksis sker dette ved  

 skriftlig begæring til tilsynet om sagens videresendelse.« Om sagens baggrund er der i referat til rådsmødet den 29. maj 1985 bl.a.  

 oplyst følgende:
Dansk Tandlægeforening har ca. 5.500 medlemmer.
Heraf er ca. 3.000 private  

 tandlæger, der praktiserer for sygesikringen, medens ca. 1.600 er ansat i den  

 offentlige sektor fortrinsvis inden for den kommunale børnetandpleje.
Resten  

 af medlemmerne er ansat på undervisningsområdet eller er arbejdsløse.
 De seneste års faldende børnetal i Danmark har medført en faldende  

 beskæftigelse blandt børnetandlægerne, som derfor ønsker den offentlige  

 tandplejeordning udvidet til også at omfatte bl.a. ældretandplejen.
Disse betræbelser er stødt på modstand hos de privatpraktiserende  

 tandlæger, som føler deres arbejdsområde truet af en sådan ordning.
Det har  

 afstedkommet en intern strid i Dansk Tandlægeforening, hvilket bl.a. har  

 medført udskiftninger i foreningens bestyrelse, og over 100 tandlæger ansat  

 under den kommunale børnetandplejeordning har meldt sig ud af foreningen.
Det er primært for at standse denne strøm af udmeldelser, at Dansk  

 Tandlægeforening på sin generalforsamling i november 1984 indførte den  

 omstridte § 10, stk. 3, i foreningens love.
Forud for generalforsamlingen  

 gjorde Foreningen af Yngre Tandlæger indsigelse mod denne ændring af lovene.
Dansk Tandlægeforening har over for monopoltilsynet gjort gældende, at  

 udmeldte medlemmer principielt ved genindmelding i foreningen må betale en  

 andel af de omkostninger, der er forbundet med at opretholde foreningens  

 aktiviteter i den periode, tandlægen har stået udenfor.
Foreningen har til  

 stadighed en væsentlig del af sine indtægter fra medlemskontingenter bundet i  

 faste udgifter, medens de øvrige udgifter vedrører kursusvirksomhed,  

 foreningens forhandlingsfunktioner m. v.
For at bibeholde sit høje stade og  

 sin forhandlingsposition over for sygesikringen, må foreningen sikre sig, at  

 tandlæger ved genindmeldelse bærer en andel af udgifterne hertil.
 Klagerne har bl. a. anført, at det er Foreningen af Yngre Tandlægers  

 grundlæggende opfattelse, at de stramninger, som Dansk Tandlægeforenings  

 ordinære generalforsamling den 24. - 25. november 1984 indførte for så vidt  

 angår genindmeldelse, ikke er begrundet i saglige hensyn, men derimod i de  

 dybtgående fagpolitiske uoverensstemmelser, som allerede på daværende  

 tidspunkt kunne konstateres i Dansk Tandlægeforening.
På det tidspunkt, hvor Dansk Tandlægeforening gennemførte de nævnte  

 stramninger havde den interne fagpolitiske diskussion - som væsentligst blev  

 ført mellem privatpraktiserende tandlæger og offentligt ansatte  

 børnetandlæger - nået sin foreløbige kulmination.
Allerede på dette tidspunkt  

 havde de offentligt ansatte børnetandlæger truet med at udmelde sig af Dansk  

 Tandlægeforening med henblik på at omdanne deres egen faglige forening til en  

 egentlig forhandlingsberettiget organisation.
 Foreningen af Yngre Tandlæger kunne ikke og kan fortsat ikke betragte  

 vedtagelsen af mere byrdefulde vilkår for genindmeldelse i Dansk  

 Tandlægeforening som andet end et forståeligt forsøg på at kvæle dette oprør,  

 endnu før det brød ud.
 Siden monopoltilsynets afgørelse af 10. oktober 1985 har en betydelig del  

 af de offentligt ansatte børnetandlæger imidlertid effektueret denne trussel.  

 På en ekstraordinær generalforsamling i Dansk Børnetandlægeforening den 28.  

 september 1985, hvorunder blandt andet foreningens navn ændredes til  

 Tandlægernes Nye Landsforening, blev der truffet principbeslutning om at søge  

 foreningen omdannet til en forhandlingsberettiget organisation samt i  

 konsekvens heraf foretaget væsentlige ændringer i foreningens vedtægter.  

 Tandlægernes Nye Landsforening arbejder for nærværende intensivt på at opnå  

 godkendelse som forhandlingsberettiget organisation for de offentligt ansatte  

 børnetandlæger.
Den egentlige årsag til opretholdelsen af de meget byrdefulde vilkår for  

 genindmeldelse i Dansk Tandlægeforening må efter Foreningen af Yngre  

 Tandlægers opfattelse søges i Dansk Tandlægeforenings åbenbare interesse i at  

 forsøge at kvæle den nye og konkurrerende organisation.
Det er i denne  

 forbindelse Foreningen af Yngre Tandlægers opfattelse, at man fra Dansk  

 Tandlægeforenings side forsøger at inspirere de udmeldte medlemmer, som nu er  

 medlemmer af Tandlægernes Nye Landsforening, til igen at indmelde sig i Dansk  

 Tandlægeforening, inden det bliver for dyrt.
Sammenfattende anføres det således, at det er Foreningen af Yngre  

 Tandlægers opfattelse, at reglen om betaling af fuldt (nu halvt) kontingent  

 ved genindmeldelse i Dansk Tandlægeforening snarere skal ses som et led i den  

 rivalisering, der nu pågår mellem Dansk Tandlægeforening og Tandlægernes Nye  

 Landsforening, end som et i snævrere forstand rimeligt og sagligt begrundet  

 forsøg på at undgå hyppige ind- og udmeldelser.
Hvis en offentlig myndighed  

 havde anvendt en tilsvarende fremgangsmåde, ville det nærmest kunne  

 karakteriseres som magtfordrejning.
Monopoltilsynet har i sin afgørelse af 10. oktober 1985 tilsyneladende  

 lagt vægt på Dansk Tandlægeforenings udtalelse om, at selv udmeldte tandlæger  

 har en klar interesse i, at foreningen til stadighed opretholder et højt  

 niveau på forhandlingsområderne, eftersom de pågældende, uanset udmeldelse,  

 fungerer under de aftaler og overenskomster, som foreningen har indgået.
Det  

 fremgår endvidere af denne udtalelse, at siden de administrative  

 driftsomkostninger udgør godt og vel halvdelen af Dansk Tandlægeforenings  

 udgifter, er det rimeligt at afkræve et genindmeldt medlem halvdelen af det  

 kontingent, som skulle have været betalt under fortsat medlemskab.
Hvad angår monopoltilsynets bemærkning om, at der er tale om et mindre  

 indmeldelsesbeløb, set i forhold til indtjeningen inden for erhvervet, skal  

 Foreningen af Yngre Tandlæger bemærke, at det i sagen omhandlede  

 genindmeldelsesgebyr i sagens natur er mere aktuelt for yngre tandlæger end  

 for ældre.
Dette skyldes, at yngre tandlæger i højere grad end ældre skifter  

 erhverv, for eksempel fra ansættelse som assistent i privat praksis til  

 ansættelse i kommunal børnetandpleje og muligvis tilbage til ansættelse i  

 privat praksis.
Dette skift i ansættelsesform gør det med den nye  

 foreningsstruktur aktuelt for de yngre tandlæger at indmelde sig, udmelde sig  

 og genindmelde sig i de to foreninger, alt efter deres aktuelle  

 ansættelsesforhold.
Monopoltilsynet henviser til støtte for sin påstand til det i den  

 indankede afgørelse anførte.
Der henvises endvidere bl. a. til ovennævnte  

 referat til rådsmødet den 29. maj 1985, hvori monopoltilsynet bemærker, at  

 det kan forekomme betænkeligt, at Dansk Tandlægeforening ved at indføre en  

 betaling, der har en vis pønal karakter, på denne måde binder medlemmerne til  

 foreningen, idet det efter en udmeldelse kan koste en tandlæge en mindre  

 formue at genindtræde.
Medlemskab er en betingelse for at kunne praktisere for sygesikringen.
Der  

 ligger heri en mulighed for begrænsning af konkurrencen i erhvervet.
Dansk  

 Tandlægeforening kan på denne måde udnytte overenskomsten med sygesikringen  

 til at fremme rent foreningspolitiske formål.
Medlemmer kan derved blive  

 stillet i en vanskelig erhvervsmæssig situation.
Foreningen har direkte  

 udtalt, at bestemmelsen om genindmeldelse alene har betydning for tandlæger  

 med sygesikringspraksis.
På den anden side er det et erklæret formål med  

 bestemmelsen tillige at hindre tandlæger ansat i den kommunale børnetandpleje  

 i at udmelde sig af foreningen.
Tandlægeforeningen har henvist til en række økonomiske forpligtelser for  

 foreningen, og det kan ikke udelukkes, at et vist mindre bidrag til  

 foreningens løbende aktiviteter kan være rimeligt.
Hvis der er særlige  

 problemer ved at sikre, at de pågældende opfylder specielt krav med hensyn  

 til efteruddannelse eller lignende kvalifikationsbetingelser, må disse  

 tilgodeses konkret ud fra omkostningen herved.
Der kan derved blive tale om  

 et mindre administrationsgebyr til dækning af de særlige omkostninger.
Foreningen har selvsagt en interesse i en stor og stabil medlemsprocent  

 blandt tandlægerne.
Det vil kunne styrke branchen i dens forhandlingsposition  

 og formentlig også i øvrigt omkostningsmæssigt være en fordel.
Foreningens  

 interesse gælder især på lang sigt.
Kortvarige udsving i antallet af  

 medlemmer afhængige af mere eller mindre øjeblikkelige fordele og ulemper bør  

 ud fra disse synspunkter undgås.
På den anden side må tilsynet have for øje,  

 at der her er tale om en privat regulering af erhvervsforhold og ikke om f.  

 eks. løn og arbejdsforhold, der falder uden for monopolloven, og at det må  

 sætte snævre grænser for, hvor langt foreningen i kraft af sin stærke  

 konkurrencemæssige position kan gå.
 Der bør endvidere ikke lægges vægt på nøje afstemmelse med f. eks.  

 nyuddannedes, arbejdsløses eller udstationeredes genindmeldelser, men der må  

 være en vis ligevægt.
 Tilsynet har indhentet en udtalelse fra sygesikringen om sagen, hvorunder  

 det blev oplyst, at sygesikringen ikke kontrollerer love og vedtægter hos de  

 organisationer, som sygesikringen har indgået overenskomst med.
 Tilsynet har undersøgt, i hvilket omfang andre liberale erhverv har en  

 tilsvarende regel om genindmeldelse, og det har vist sig, at den overvejende  

 del af disse erhverv alene har regler om betaling af skyldig ydelse samt et  

 mindre gebyr ved genindtrædelse i foreningen.
 Tilsynet bemærker i øvrigt, at man ved liberalisering af organisationens  

 vedtægter vedrørende betingelser for genindmeldelse må vise forståelse for  

 organisationens interesse i, at medlemmer ikke i f. eks. akutte situationer  

 uden videre kan foretage ind- og udmeldelse.
 Til det således foreliggende skal nævnet udtale:
Ankenævnet finder ikke, at Dansk Tandlægeforening som vilkår for  

 genindmeldelse af et tidligere medlem bør kunne kræve betaling af et beløb,  

 der væsentligt overstiger de administrationsudgifter som ud- og indmeldelser  

 giver anledning til.
Nævnet finder herefter, at genindmeldelse ikke bør kunne  

 betinges af betaling af kontingent for en periode, der overstiger et år før  

 genindmeldelsen.
 Herefter bestemmes:
 Dansk Tandlægeforening er ikke berettiget til at betinge genindmeldelse af  

 betaling af kontingent for en periode, der overstiger et år før  

 genindmeldelsen.
