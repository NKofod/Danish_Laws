Fremsat den 4. oktober 2012 af miljøministeren (Ida Auken) Forslag til Lov om ændring af lov om miljøbeskyttelse (Ændring af godtgørelsesordningen i forbindelse med boringer) § 1 I lov om miljøbeskyttelse, jf. lovbekendtgørelse nr. 879 af 26. juni 2010, som ændret bl.a. ved § 6 i lov nr. 553 af 1. juni 2011 og senest ved lov nr. 580 af 18. juni 2012, foretages følgende ændringer:
 1. I § 21 b, stk. 1, ændres »et vandindvindingsanlæg« til: »en boring«, og i § 21 b, stk. 2, ændres »vandindvindingsanlægget« til: »boringen«.
 2. § 64 c, stk. 1 og 2, affattes således:
»Almene vandforsyningsanlæg udbetaler en årlig godtgørelse på 429 kr. per boring til den grundejer, som omfattes af § 21 b.
Godtgørelse udbetales til ejere af grunde, hvorpå en boring er beliggende.
Ejes den pågældende grund af et alment vandforsyningsanlæg, udbetales godtgørelsen til den grundejer, som ejer den største del af det areal, der omgiver vandforsyningsanlæggets grund inden for en radius på 25 meter fra boringen.
Stk. 2. Den grundejer, som er omfattet af § 21 b og som i forbindelse med rådighedsindskrænkninger allerede har modtaget erstatning herfor, er ikke berettiget til en årlig godtgørelse efter stk. 1.« 3. I § 64 c, stk. 3, 2. pkt. ændres »vandindvindingsanlæg« til: »boringer«.
§ 2 Stk. 1. Loven træder i kraft den 1. januar 2013.
 Stk. 2. Krav, der er fremsat før lovens ikrafttræden, behandles efter de hidtil gældende regler.
Bemærkninger til lovforslaget Almindelige bemærkninger til lovforslaget 1. Indledning Med vedtagelse af lov nr. 553 af 1. juni 2011 om ændring af lov om naturbeskyttelse, lov om planlægning, lov om vandløb og forskellige andre love (Grøn Vækst) blev der i miljøbeskyttelseslovens § 21 b indført et forbud mod erhvervsmæssig og offentlig anvendelse af pesticider, gødskning og dyrkning inden for en beskyttelseszone på 25 meter omkring boringer, der indvinder vand til almene vandforsyningsanlæg.
Samtidig blev der i miljøbeskyttelseslovens § 64 c indført en lovbestemt og standardiseret godtgørelse (429 kr. årligt) til dækning af det tab, som følger af forbuddet i § 21 b.
Det fremgår af forarbejderne til loven (lovforslag L165 samling 2010-2011), at kun den ejer af en grund, der er omfattet af § 21 b, og som har en boring på sin grund, har krav på godtgørelse i henhold til § 64 c.
 Efter lovens vedtagelse blev Miljøministeriet opmærksom på, at vandforsyningsselskaberne ved ca. 50 % af boringerne har opkøbt det areal, hvorpå boringen er beliggende.
 Ejere af grunde, der omgiver det areal, hvorpå boringen er beliggende, har således efter gældende ret ikke krav på godtgørelse efter § 64 c.
Med lovforslaget indføres der mulighed for, at ejeren af størstedelen af den grund, som er omfattet af miljøbeskyttelseslovens beskyttelseszone på 25 meter omkring boringer, der indvinder vand til almene vandforsyningsanlæg, får krav på godtgørelse i de tilfælde, hvor et vandforsyningsselskab har opkøbt det areal, hvorpå boringen er beliggende.
Godtgørelsesreglerne bliver hermed bragt i overensstemmelse med intentionen med lovændringen i 2011.
 Herudover indebærer lovforslaget, at der foretages en række sproglige præciseringer i § 21 b samt § 64 c.
2. Gældende ret Efter miljøbeskyttelseslovens § 21 b, stk. 1, må der ikke inden for en radius af 25 meter fra et vandforsyningsanlæg, der indvinder grundvand til almene vandforsyningsanlæg foretages anvendelse af pesticider, dyrkning og gødskning til erhvervsmæssige og offentlige formål.
 I § 21 b, stk. 2, fastsættes det, at 25 meters beskyttelseszonen ikke gælder i en situation, hvor en kommunalbestyrelse efter § 24, stk. 1, har udstedt et påbud eller nedlagt et forbud, som er gældende længere væk end 10 meter fra vandindvindingsanlægget, og som indebærer en tilsvarende rådighedsindskrænkning, hvilket i praksis fortolkes som et påbud eller forbud, der som minimum indebærer et forbud mod anvendelse af pesticider.
Efter § 64 c, stk. 1, udbetaler almene vandforsyningsanlæg en årlig godtgørelse på 429 kr. per vandindvindingsanlæg til den grundejer, som omfattes af § 21 b.
Det fremgår af forarbejderne til loven (lovforslag L 165 samling 2010-2011), at kun den ejer af en grund, der er omfattet af § 21 b, og som har en boring på sin grund, har krav på godtgørelse i henhold til § 64 c.
 I § 64 c, stk. 2, fastsættes det, at den grundejer, der er omfattet af § 21 b, og som i forbindelse med en frivillig aftale om en tilsvarende rådighedsindskrænkning allerede har modtaget erstatning herfor, ikke er berettiget til en årlig godtgørelse efter stk. 1.
I § 64 c, stk. 3 og stk. 4, er det fastsat nærmere om udbetalingen af godtgørelsen.
Det følger heraf, at ansøgning om godtgørelse for kalenderåret 2012 senest 1. september 2012 skal fremsættes over for det almene vandforsyningsanlæg, som ejer boringen.
Kravet skal fremsættes skriftligt og skal indeholde en angivelse af navn, adresse, ejerlav, matrikelnummer og antallet af vandindvindingsanlæg, der er omfattet af § 21 b.
Satsen reguleres årligt med den i de successivt offentliggjorte forslag til finanslov fastsatte sats for det generelle pris- og lønindeks med niveaukorrektion.
Regulering efter 1. pkt. foretages første gang med virkning for 2012.
3. Lovforslagets udformning Lovforslaget indebærer, at det præciseres i lovteksten, at det som udgangspunkt kun er ejere af grunde, hvorpå en boring er beliggende, der har krav på godtgørelse, hvilket er i overensstemmelse med de kriterier, som godtgørelsesordningen efter gældende ret bliver administreret efter.
Som en undtagelse hertil foreslås det, at det i de tilfælde, hvor boringen er beliggende på en grund ejet af et alment vandforsyningsanlæg, udbetales godtgørelsen til den grundejer, som ejer den største del af det areal, der omgiver vandforsyningsanlæggets areal inden for en radius på 25 meter fra boringen.
 Lovforslaget indebærer endvidere, at begrebet »vandindvindingsanlæg« ændres til »boring«.
Et vandindvindingsanlæg kan bestå af flere boringer og tekniske installationer, såsom rør og selve vandværket.
Med præciseringen gøres det klart, at beskyttelsen gælder den enkelte boring.
Det foreslås ligeledes, at det præciseres, at der betales godtgørelse per boring.
4. Økonomiske og administrative konsekvenser for det offentlige Lovforslaget har ikke økonomiske eller administrative konsekvenser for det offentlige udover de konsekvenser, der fulgte af lovændringen fra 2011.
5. Økonomiske og administrative konsekvenser for erhvervslivet I forbindelse med lovændringen i 2011, blev det lagt til grund, at der vil være 5000 boringer, hvor en grundejer kunne ansøge om godtgørelse.
Såfremt der skete udbetaling til samtlige 5000 boringer ville den samlede årlige økonomiske godtgørelse beløbe sig på 2,145 mio.
Det antages, at der efter gældende ret er 2000 boringer, hvor grundejere ikke har kunnet gøre på godtgørelse som følge, at vandselskaberne har opkøbt, det areal, hvorpå boringen er beliggende.
Dette har betydet, at der i 2012 er udbetalt 858.000 kr. mindre end forudsat i forbindelse med lovændringen i 2011.
 Det skønnes, at lovforslaget - i overensstemmelse med intentionen med lovændringen fra 2011 - vil indebære at antallet af grundejere, der får krav på godtgørelse vil stige med ca. 2000. Godtgørelse til disse ca. 2000 grundejere skal som den øvrige godtgørelse betales af vandforsyningsselskaberne, hvilket også fremgår af lovændringen fra 2011.
 Lovforslaget har således ikke yderligere økonomiske eller administrative konsekvenser for erhvervslivet udover de konsekvenser, der fulgte af lovændringen fra 2011.
6. Administrative konsekvenser for borgere Lovforslaget har ingen administrative konsekvenser for borgere.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU retlige aspekter.
 9. Hørte myndigheder og organisationer mv.
 3f, Advokatrådet, Agrotech, Akademiet for de tekniske videnskaber Altox, Arbejdstilsynet, Astma-Allergi Forbundet, Bekæmpelsesmiddelrådets medlemmer, Beskæftigelsesministeriet, Biodynamisk Forbrugersammenslutning, Branchearbejdsmiljørådet, Jord til Bord, Brancheudvalgetfor Frø, Bæredygtigt Landbrug, Centralorganisationen af industriansatte i Danmark, Danfoil A/S, Danmarks Jægerforbund, Danmarks Naturfredningsforening, Danmarks Sportsfiskerforbund, Dansk Akvakultur, Dansk Arbejdsgiverforening, Dansk Biavlerforening, Dansk Energi Brancheforening, Dansk Erhverv.dk, Dansk Gartneri, Dansk Union, Dansk Industri, Dansk Juletræsdyrkerforening, Dansk Maskinhandlerforening, Dansk Ornitoloigisk Forening, Dansk Pelsdyravlerforening, Dansk Planteværn, Dansk Skovforening, Dansk Vand- og Spildevandsforening, Danske Maskinstationer og Entreprenører, Danske Regioner, Danske Svineproducenter, Det Danske Fjerkræråd, Det Jordbrugsvidenskabelige Fakultet, Det økologiske Råd, Det Økonomiske Råd, DHI, DMU, DONG, Dyrenes Beskyttelse, Erhvervs- og Vækstministeriet, Eurofins Danmark, Eurolab, Finansministeriet, FORCE Technology, Foreningen af Bioteknologiske Industrier i Danmark, Foreningen af danske biologer, Foreningen af Danske Brøndborere, Foreningen af miljø-, plan- og naturmedarbejdere i kommuner (ENVINA), Foreningen af rådgivende ingeniører, Foreningen af vandværker i Danmark, Foreningen for Danmarks Farve- og Lakindustri, Foreningen Private Golfbaner, Forskningscentret for Skov- og Landskab, Forsvarsministeriet, Frederiksberg Kommune, Friluftsrådet, FTF, Fødevareinstitutet, Fødevarestyrelsen, Fødevareøkonomisk Institut, Gartneri-, Land-, og Skovbrugets Arbejdsgivere, GEUS, Giftlinjen, Bispebjerg Hospital, Green Network, Greenpeace, GTS (Godkendt Teknologisk Service), Hedeselskabet, HSE Bureau Veritas, Håndværksrådet, Informationscenter for Miljø og Sundhed, Justitsministeriet, Kirkeministeriet, Kort og Matrikelstyrelsen, KU Life, Kulturministeriet, Københavns kommune, Københavns Universitet, Landbrug & Fødevarer, Landsforeningen Økologisk Jordbrug, LO, Ministeriet for By, Bolig- og Landdistrikter, Ministeriet for Børn og Undervisning, Ministeriet for Forskning, Innovation og Videregående Uddannelser, Ministeriet for Fødevarer, Landbrug og fiskeri, Ministeriet for Sundhed og Forebyggelse, Mortalin, Natur- og Miljøklagenævnet, NaturErhvervstyrelsen, Orbicon, RUC (Roskilde Universitet), Scan-Agro, Skatteministeriet, Social- og Integrationsministeriet, Spildevandsteknisk Forening, Statsministeriet, Syddansk Universitet, Teknologirådet, Teknologisk Institut, Trafikstyrelsen, Transportministeriet, Udenrigsministeriet, Verdensnaturfonden, Videncentret for Landbrug, Økologisk Landsforening, Økologisk Rådgivning Gefion, Økonomi- og Indenrigsministeriet, Ålborg Universitet, Aarhus Universitet.
Bemærkninger til lovforslagets enkelte bestemmelser Til § 1 Til nr. 1.
Det præciseres, at beskyttelseszonen gælder om de enkelte boringer, der indvinder vand til et alment vandforsyningsanlæg.
På samme måde foreslås det, at der ydes godtgørelse per boring og ikke per vandindvindingsanlæg.
 Til nr. 2.
Det præciseres, at godtgørelsen ydes per boring.
Lovforslaget præciserer, at det som udgangspunkt er en betingelse for at kunne søge om godtgørelse, at grundejeren har boringen på sin grund.
Den gældende retstilstand opretholdes med hensyn til de situationer, hvor en ejer af en ejendom har én eller flere boringer på sin ejendom tæt på skel, og hvor 25 meters beskyttelseszonen berører en naboejendom.
I dette tilfælde vil det alene være den grundejer, som har en boring beliggende på sin ejendom, der har mulighed for at opnå godtgørelse.
Dog undtager lovforslaget udtrykkeligt den situation, hvor et vandforsyningsselskab har opkøbt det areal, hvorpå boringen er beliggende.
I en sådan situation vil den grundejer, der ejer den største del af det areal, der er omfattet af 25 meters beskyttelseszonen, kunne gøre krav på godtgørelse.
I det tilfælde, hvor boringen f.eks. er beliggende ved skel, og vandforsyningen har opkøbt et areal på 10 meter omkring boringen, vil 25 meters zonen ofte omfatte mere end én grund.
I en sådan situation udbetales godtgørelsen til den grundejer, som ejer den største del af det areal, der omgiver vandforsyningsanlæggets grund inden for en radius på 25 meter fra boringen.
Eventuelle øvrige lodsejere vil ikke være berettiget til godtgørelse.
Til nr. 3 Det fremgår af den gældende § 64 c, stk. 2, at den grundejer, som i forbindelse med en frivillig aftale om en rådighedsindskrænkning har modtaget kompensation, ikke har krav på godtgørelse efter § 64 c, stk. 1.
 Lovforslaget indebærer, at også den grundejer, der er blevet pålagt rådighedsindskrænkninger i medfør af § 24 eller § 26 a og har fået erstatning ikke har krav på godtgørelse efter § 64 c, stk. 1. Herved afskæres muligheden for, at en grundejer opnår godtgørelse to gange.
Til § 2 Det foreslås i stk. 1, at loven træder i kraft den 1. januar 2013.
I stk. 2 foreslås det, at krav, der er fremsat før lovens ikrafttræden, behandles efter de hidtil gældende regler.
Dette indebærer, at krav for kalenderåret 2013, der bliver fremsat overfor et vandforsyningsselskab efter den 1. januar 2013, skal behandles i henhold til de foreslåede bestemmelser, efter lovens ikrafttræden.
