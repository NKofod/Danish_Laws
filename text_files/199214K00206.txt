Nr BTL 206 Betænkning over Forslag til lov om ændring af lov om aktiveringsordning  

 ved hjemmehjælp og dagpasning af børn (Udvidelse af aktiveringsordningen)  

  

 Nr L 206 1992-93, 1. samling Afgivet af Kommunaludvalget Afgivet: 19930401 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
Et af udvalgets spørgsmål og ministerens besvarelse heraf er optrykt som bilag til betænkningen.
 Der er af indenrigsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det af  

 indenrigsministeren stillede ændringsforslag.
Flertallet skal i tilknytning til lovforslaget henlede opmærksomheden på,  

 at ordningen forudsætter en positiv medvirken fra såvel kommunerne som fra de  

 ledige samt fra allerede ansatte i kommunerne.
Et tæt samarbejde mellem  

 kommunerne, de lokale a-kasser, Arbejdsformidlingen og de faglige  

 organisationer lokalt vil bidrage hertil.
Herved vil der kunne skabes et  

 overblik over, hvilke muligheder der er for en lokal indsats, ligesom lokale  

 barrierer vil kunne afdækkes og eventuelt elimineres.
Kommunernes muligheder  

 for i en introduktionsperiode at tilbyde de ledige en såvel praktisk som  

 teoretisk indlæring vil være et af de redskaber, kommunerne vil kunne anvende  

 til etableringen af et godt samarbejde lokalt.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Ændringsforslag Til § 1Af et mindretal (FP):
 1) Nr. 1 affattes således:
 »1. Lovens titel affattes således:
 »Lov om aktiveringsordning ved service til ældre«.'
2) Nr. 2 affattes således:
 »2. § 1 affattes således:
»§ 1. Denne lov indeholder regler om statstilskud til  

 kommunerne til midlertidig udvidelse af service til ældre.«» Af indenrigsministeren , tiltrådt af et flertal (udvalget  

 med undtagelse af FP):
 3) I den under nr. 3 foreslåede affattelse af § 2, stk.  

 2, indsættes efter 2. pkt. som nyt punktum:
»Krav om autorisation og andre kvalifikationskrav, som særligt  

 vedrører sygepleje- og behandlingsopgaver, kan dog ikke fraviges.« Af et mindretal (FP):
 4) Nr. 6, 7 og 8 udgår, og i stedet indsættes:
»6. § 3 ophæves.« 5) Efter nr. 8 indsættes som nyt nummer:
»01. I § 5, stk. 1, 1. pkt., ændres »§§ 2 og  

 3« til: »§ 2«.' Til § 2 6) Stk. 2 affattes således:
» Stk. 2. For personer, der er ansat i aktiveringsordningen  

 ved lovens ikrafttræden, finder de hidtil gældende regler anvendelse, dog  

 således at vedkommende kommune kan bestemme, at reglerne i § 2, stk. 1, 2.  

 pkt. og § 2, stk. 5, i lov om aktiveringsordning ved service til ældre som  

 affattet ved denne lovs § 1, nr. 3 og 4 også skal finde anvendelse på disse  

 personer.« Bemærkninger Til nr. 1, 2, 4, 5 og 6 Det er Fremskridtspartiets opfattelse, at det er  

 aldeles glimrende, at vore ældre borgere får hjemmehjælpsordningen styrket.  

 Derimod er det aldeles unødvendigt at udvide den kommunale dagpasning for  

 børn.
Børn er forældrenes ansvar også med hensyn til pasning.
Privatisering af børnepasningen, brugerbetaling og reducerede  

 personskatter er vejen frem mod en langt bedre situation for børnefamilierne.  

 Den kommunale børnepleje har i forvejen alt for mange ressourcer, idet  

 personalenormeringer og udgifter til bygninger m.v. har et helt urealistisk  

 højt niveau.
Kvaliteten vil stige og priserne falde, såfremt børnepasning  

 skete på et frit marked.
For børnefamilier uden økonomisk formåen er det en  

 social opgave. Ændringsforslagene betyder, at den gode ældredel bibeholdes,  

 og at den unødvendige børnedel udgår.
Til nr. 3 Med ændringsforslaget præciseres, at gældende autorisationskrav  

 og kompetencekrav ved udførelsen af sygepleje- og behandlingsopgaver inden  

 for ældreområdet fortsat opretholdes.
Det er alene uddannelseskravet i  

 bistandslovens § 50, der ses bort fra for de aktiverede i ordningen.
Tillægsaftalen af 15. februar 1993 til aktiveringsaftalen af 8. maj 1992  

 har til hensigt at forbedre kommunernes muligheder for at øge kapaciteten på  

 ældreområdet.
Dette er bl.a. udmøntet i bestemmelsen om kommunernes adgang  

 til i en introduktionsperiode at give personalegrupper uden den relevante  

 uddannelsesbaggrund en såvel praktisk som teoretisk indføring til opgaven.  

 Det vil være kommunernes ansvar at sikre, at beskæftigede i  

 aktiveringsordningen opnår de nødvendige kvalifikationer, og at de udfører  

 arbejdet under fornødent tilsyn.
Frederik Nørgaard (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Lis Noer Holmberg (V) Brian Mikkelsen (KF) Kirkegaard  

 (KF) Per Tærsbøl (KF) Erik Larsen (V) Else Winther Andersen (V) Poul Nødgaard  

 (FP) nfmd.
Vibeke Grønbæk (RV) Glønborg (KRF) Centrum-Demokraterne havde ikke medlemmer i udvalget.
Bilag Et af udvalgets spørgsmål til indenrigsministeren og dennes besvarelse  

 heraf Spørgsmål 3:
Giver vedlagte skrivelse af 1. marts 1993 fra Forbundet af Offentligt  

 Ansatte anledning til yderligere præcisering af personalegruppen i  

 lovforslaget? Svar:
 Brevet af 1. marts 1993 fra Forbundet af Offentligt Ansatte, som der  

 henvises til i spørgsmålet, er forbundets høringssvar over lovforslaget.  

 Forbundets brev er derfor indgået i det materiale, som har dannet grundlag  

 for min tidligere beslutning om at fremsætte ændringsforslag til  

 lovforslaget, jf. mit brev til Kommunaludvalget af 19. marts 1993 (L 206 -  

 bilag 4).
 Jeg er således helt enig med Forbundet af Offentligt Ansatte i, at  

 kommunens vurdering af de lediges kvalifikationer naturligvis må basere sig  

 på, om der er tale om kvalifikationer på området.
 Særlig for den del af arbejdet, der vedrører sygepleje- og  

 behandlingsopgaver, har jeg med ændringsforslaget præciseret, at  

 kvalifikationskrav m.v. på dette område ikke kan fraviges.
 For så vidt angår andet arbejde har jeg ved fremsættelsen af  

 ændringsforslaget vurderet, at det ikke var nødvendigt at foretage yderligere  

 præcisering heraf i selve lovteksten, idet det allerede af forslaget til ny §  

 2, stk. 2, 2. punktum fremgår, at der med kvalifikationer sigtes til  

 kvalifikationer vedrørende ældreservice.
 I bemærkningerne til ændringsforslaget har jeg - bl.a. under hensyn til  

 Forbundet af Offentligt Ansattes bemærkninger - yderligere præciseret, at  

 adgangen til introduktionsperiode vedrører personalegrupper uden den  

relevante uddannelsesbaggrund.
 For så vidt angår spørgsmålet om, hvorvidt kommunerne kan eller skal  

 tilbyde en introduktionsperiode samt Forbundet af Offentligt Ansattes ønske  

 om, at der foretages en vurdering af den aktiverede efter  

 introduktionsperioden, har jeg i ændringsforslagets bemærkninger endvideret  

 præciseret, at det vil være kommunernes ansvar at sikre, at beskæftigede i  

 aktiveringsordningen opnår de nødvendige kvalifikationer, og at de udfører  

 arbejdet under fornødent tilsyn.
 Med det fremsendte ændringsforslag og de anførte præciseringer i  

 bemærkningerne til ændringsforslaget mener jeg, at bemærkningerne fra  

 Forbundet af Offentligt Ansatte om afgrænsningen af personalegruppen er  

 tilgodeset.
