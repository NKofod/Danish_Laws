 Ankestyrelsen har ændret praksis og fastslået, at der ikke skal ske  

 fradrag for fiktive beløb ved udmåling af kontanthjælp.
 Ankestyrelsen har i et principielt møde behandlet 3 sager om der ved  

 udmålingen af kontanthjælp kan fratrækkes fiktive beløb.
To af sagerne drejede sig om udmåling af kontanthjælp til ægtepar i  

 tilfælde, hvor den ene ægtefælle var studerende og af formelle grunde ikke  

 kunne få SU.
Den ikke-studerende ægtefælle var selvstændigt berettiget til  

 kontanthjælp.
 Den tredje sag vedrørte et samlevende par, hvor kontanthjælpsmodtageren 2  

 måneder før og 1 måned efter fødslen af parrets fællesbarn fik foretaget  

 fradrag i kontanthjælpen svarende til det bidrag, som statsamtet efter lov om  

 børns retsstilling § 19, stk. 1, kan pålægge faderen til barnet at betale til  

 moderens underhold, men som statsamtet på grund af parrets samliv omkring  

 fødslen efter sædvanlig praksis ikke pålægger faderen at betale.
Statens Uddannelsesstøtte I sagerne om udmåling af hjælp til en kontanthjælpsmodtager, hvis  

 ægtefælle var studerende, var der i det ene tilfælde tale om, at den  

 studerende på grund af ung alder (under 18 år) ikke kunne få SU.
I det andet  

 tilfælde kunne den studerende ikke få SU, fordi han ikke var dansk  

 statsborger.
I den første sag havde Ankestyrelsen tidligere truffet afgørelse  

 (offentliggjort som SM O-5-91) om, at hjælpen til et ægtepar, hvor den ene var studerende, skulle beregnes efter de sædvanlige regler for  

 ægtepar, men således at der ved beregningen skete fradrag for den del af  

 familiens forsørgelsesbehov, som den studerende ægtefælle måtte påtage sig.
 Ankestyrelsen fandt, at den studerendes forsørgelsespligt passende kunne  

 sættes til det beløb, som han ville have kunnet få, såfremt han ikke på grund  

 af sin alder havde været afskåret fra at modtage SU.
Folketingets Ombudsmand har i sin gennemgang af 100 principielle sager i  

 Ankestyrelsen udtalt, at det efter Ombudsmandens mening er uholdbart at  

 sidestille personer, som retligt er afskåret fra at modtage SU med personer,  

 der modtager denne ydelse.
Ankestyrelsens afgørelse måtte derfor anses for  

 retlig mangelfuld.
Ombudsmanden henstillede derfor, at Ankestyrelsen genoptog  

 sagen.
Ankestyrelsen har herefter påny behandlet sagen sammen med sagen om den  

 udenlandske statsborger.
Ved afgørelserne fastslås det, at der ikke i  

 bistandsloven er hjemmel til at foretage fiktive fradrag i kontanthjælpen til  

 en studerendes ægtefælle, når den studerende er afskåret fra at få SU.
 Ankestyrelsen har samtidig ophævet sin tidligere afgørelse.
 Ankestyrelsen skal på baggrund af styrelsens nye afgørelser henstille til  

 ankenævn og kommuner, at eventuelle afgørelser, der er afgjort i  

 overensstemmelse med Ankestyrelsens tidligere afgørelse i SM-O-5-91, tages op  

 til ny vurdering.
 Ankestyrelsens ændrede praksis fremgår af SM O-128-94.
Barselfærdsbidrag Vedrørende spørgsmålet om beregning af et fiktivt barselfærdsbidrag har  

 Ankestyrelsen tidligere tiltrådt, at der blev foretaget fradrag i  

 kontanthjælpen for det fiktive bidrag.
Afgørelsen er offentliggjort i  

 SM-O-39-89.
 Ved Ankestyrelsens seneste afgørelse fastslås det, at der ikke i  

 bistandsloven er tilstrækkelig klar hjemmel til ved udmålingen af den  

 kontanthjælp, ansøger har modtaget i tiden omkring fødslen at foretage  

 fradrag for bidrag, der ikke er pålagt af statsamtet.
 Ankestyrelsen ændrede således sin hidtidige praksis.
 Praksisændringen vil være gældende for fremtidige afgørelser om  

 kontanthjælpsudmåling til kvinder, der lever sammen med faderen til det  

 ventede barn.
 Der henvises til SM O-124-94.
