Skriftlig fremsættelse (3. oktober 1996) Indenrigsministeren (Birte Weiss):
 Jeg tillader mig herved for det høje Ting at  

 fremsætte:
 Forslag til lov om ændring af  

 udlændingeloven. (Udvisning på grund af  

 narkotikakriminalitet).
(Lovforslag nr.
L 24).
 Hensigten med lovforslaget er at intensivere indsatsen mod  

 indførelse og udbredelse af narkotika i Danmark.
 På denne baggrund foreslås det, at  

 udlændingelovens bestemmelser om udvisning skærpes, således  

 at der bliver lettere adgang til at udvise udlændinge, der er  

 dømt for narkotikakriminalitet.
 Nærværende lovforslag indeholder forslag til  

 en ny bestemmelse i udlændingelovens § 22, nr. 4, hvorefter en  

 udlænding, som enten er idømt ubetinget frihedsstraf eller anden  

 strafferetlig retsfølge af frihedsberøvende karakter for  

 overtrædelse af lov om euforiserende stoffer eller straffelovens §§ 191  

 eller 191 a, eller som flere gange er straffet for overtrædelse af  

 disse bestemmelser, som udgangspunkt kan udvises, uanset at de almindelige  

 udvisningsbetingelser ikke er opfyldt.
 Bestemmelsen indebærer, at en udlænding, der  

 idømmes en ubetinget frihedsstraf, eller som idømmes  

 bødestraf eller betinget frihedsstraf for gentagne tilfælde af  

 salg af et særligt farligt eller skadeligt stof, kan udvises, uanset  

 hvor længe den pågældende har opholdt sig i landet.
 Der foreslås endvidere indsat en ny bestemmelse i  

 udlændingelovens § 26, stk. 2.
 Efter denne bestemmelse kan en udlænding udvises  

 efter den foreslåede bestemmelse i § 22, nr. 4, medmindre de i den  

 gældende § 26 nævnte hensyn afgørende taler derimod.
 Bestemmelsen indebærer, at de i § 26 nævnte  

 hensyn, der kan tale imod udvisning i en konkret sag, kun undtagelsesvis skal  

 tillægges afgørende betydning ved en afgørelse om  

 udvisning efter den foreslåede bestemmelse i udlændingelovens §  

 22, nr. 4.
