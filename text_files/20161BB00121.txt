Fremsat den 31. marts 2017 af Christian Langballe (DF), Kenneth Kristensen Berth (DF), Kristian Thulesen Dahl (DF), Søren Espersen (DF) Martin Henriksen (DF), Marie Krarup (DF) og Peter Skaarup (DF) Forslag til folketingsbeslutning om ophævelse af bestemmelserne om dobbelt statsborgerskab Folketinget pålægger regeringen at ophæve bestemmelserne om dobbelt statsborgerskab, så man ikke kan have et andet statsborgerskab samtidig med et dansk statsborgerskab.
Bemærkninger til forslaget Formålet med indeværende forslag er at få ophævet bestemmelserne om dobbelt statsborgerskab, således at man kun kan have ét statsborgerskab som dansk statsborger.
Det er forslagsstillernes opfattelse, at et dansk statsborgerskab udtrykker udelt loyalitet og bundethed til Danmark, det danske folkestyre og det danske samfund, som så også er det land, som man virker i og virker for.
Denne bundethed og loyalitet kan altså ikke deles ud på to lande.
Forslagsstillerne finder belæg for denne opfattelse i den måde, hvorpå statsborgerskabet (indfødsretten) oprindelig blev forstået historisk fra det tidspunkt, hvor Grundloven blev vedtaget, og frem.
Nationalstaten og det enkelte statsborgerskab er to sider af samme sag.
Det er forslagsstillernes opfattelse, at den dansker, der rejser ud, bosætter sig i et andet land og med tiden ønsker at få statsborgerskab i dette land, må vælge, hvor vedkommende vil være statsborger.
Forslagsstillerne nægter ikke, at danskere, der får statsborgerskab i andre lande, stadig kan have dybe følelser for Danmark  selvfølgelig  men disse danskere kan ikke virke for Danmark i samme grad, som de danskere, der bor i Danmark, virker for landet og betaler skat i landet.
Forslagsstillerne er bekendt med, at der er visse lande, der nægter at løse deres borgere fra deres oprindelige statsborgerskab, og at indeværende forslag vil bevirke, at disse forhindres i at få et dansk statsborgerskab.
Forslagsstillerne er villige til at drøfte dette og finde en løsning på denne problematik.
Skriftlig fremsættelse Christian Langballe (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af bestemmelserne om dobbelt statsborgerskab.
(Beslutningsforslag nr.
B 121) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
