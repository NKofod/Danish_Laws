Orientering om ny bekendtgørelse om en aktiv beskæftigelsesindsats pr. 2. januar 2012. (Bek. nr. 1404 af 28. december 2011) Til kommuner, jobcentre, beskæftigelsesankenævn m.fl.
 Den 2. januar 2012 træder der en ny version af bekendtgørelse om en aktiv beskæftigelsesindsats i kraft.
 Bekendtgørelsen afløser den hidtidige bekendtgørelse nr. 482 af 19. maj 2011 med tilhørende ændringsbekendtgørelse nr. 787 af 27. juni 2011. Bekendtgørelsen  der om få dage vil kunne ses i Retsinformation  vedlægges hermed i korrekturversion.
 Vi vedlægger desuden en version, hvor alle ændringer i forhold til den hidtidige bekendtgørelse kan ses med fremhævet skrift, og hvor der er forklarende tekst til ændringerne.
 Vi skal især henlede opmærksomheden på følgende ændringer:
 1) §§ 94-99 om flyttehjælp afskaffes, jf. den politiske aftale om afbureaukratisering.
 2) Som følge af det netop vedtagne lovforslag L 36 (om afskaffelse af starthjælp og introduktionsydelse) er der flere steder indsat redaktionelle konsekvensrettelser.
3) § 60, stk. 1: Det præciseres, at den ugentlige arbejdstid i offentligt løntilskud ikke må overstige normal ugentlig arbejdstid, hvilket den ellers ville komme til i 2012, som følge af den måde hvorpå arbejdstid i off. løntilskud beregnes.
Det fremgår tillige, at den samlede løn skal beregnes ud fra det oprundede timetal, således at de ledige ikke risikerer at få en løn, der ligger under dagpengesatsen.
Præciseringen fremgår også af Arbejdsmarkedsstyrelsens skrivelse af 8. december 2011, som er udsendt til jobcentrene.
4) § 60, stk. 6: Indsat, at jobcenteret (herunder 2. aktør) kan underrette de offentlige arbejdsgivere om løntilskudspersoners dagpengesats, sådan at arbejdsgiverne kan beregne personens ugentlige arbejdstid.
Dette er i forvejen gældende praksis, men er nu tydeliggjort i bekendtgørelsen.
5) § 64, stk. 2: Det er tydeliggjort, at personer i løntilskud og fleksjob ikke tæller som ordinært ansatte, når antallet af ordinært ansatte opgøres i forbindelse med merbeskæftigelseskravet.
Dette fremgår i forvejen af f.s.v.a. bestemmelserne om rimelighedskravet, og der fortolkes analogt til merbeskæftigelseskravet.
Det kan tilføjes, at der medio januar forventes udsendt endnu en ny justeret bekendtgørelse om en aktiv beskæftigelsesindsats med nogle yderligere få ændringer.
Dette skyldes den forventede vedtagelse af lovforslag L 46 (ophør af kravet om 26-ugers tilbud for unge m.m.), hvis ikrafttræden er planlagt til den 23. januar 2012.
