En socialpædagog blev i 1986 ansat i et socialpædagogisk kollektiv og  

 søgte i 1988 om optagelse i en arbejdsløshedskasse.
Kollektivet udbetalte  

 behovsløn, og ansøgeren havde en årsindtægt på 116.413 kr., mens den  

 overenskomstmæssige løn ville have været 179.554 kr.
 Ankenævnet lagde til grund, at ansøgeren, der i 1986 blev  

 fuldtidsansat som socialpædagog, havde udført arbejde på fuld tid, og  

 ansøgeren var derfor berettiget til optagelse i arbejdsløshedskassen fra  

 ansøgningsdatoen.
En uddannet socialpædagog blev i 1986 fuldtidsansat i et socialpædagogisk  

 kollektiv bestående af 4 voksne og 6 unge i pleje.
Hun boede på  

 institutionen, hvor hun arbejdede.
 Kollektivets bestyrelse ansatte og afskedigede medarbejdere, og amtet  

 havde indgået driftsoverenskomst med kollektivet med tilladelse til, at der  

 ikke udbetaltes overenskomstmæssig løn, men i stedet anvendtes behovsløn.
 Det fremgik, at ansøgeren betalte A-skat, og at der blev trukket ATP og  

 AUD af lønnen.
 Lønnen for april, maj og juni 1988 var 5.365 kr. brutto månedligt.
 Medlemmet havde i 1988 haft en årsindtægt på 116.413 kr.
 Det var oplyst, at den overenskomstmæssige løn for en socialrådgiver med  

 medlemmets anciennitet ansat på selvejende institution pr. 1. april 1988  

 udgjorde 179.554,83 kr. pr. år/14.962 kr. pr. måned.
 Ansøgeren havde tidligere været medlem af en arbejdsløshedskasse, men var  

 blevet slettet på grund af kontingentrestance.
 Hun anmodede om optagelse den 2. juni 1988. Arbejdsløshedskassen gav  

 afslag på optagelse, idet beskæftigelsen ikke kunne anses som  

 lønmodtagerarbejde.
 Direktoratet fandt, at ansøgerens arbejde i kollektivet ikke kunne  

 anerkendes som lønarbejde, der berettigede til optagelse, idet lønnen i 1988  

 afveg væsentligt fra den overenskomstmæssige løn.
Ansøgeren anførte, at mange aktiviteter, f.eks. ferierejser, udflugter  

 m.v., blev foretaget med plejebørnene og bogførtes som driftsudgifter.
Hun  

 anførte, at hendes løn i 1988 ikke afveg fra den, en nyuddannet pædagog eller  

 medhjælper kunne få.
 Ankenævnet lagde til grund, at ansøgeren, der i 1986 blev fuldtidsansat  

 som socialpædagog i det socialpædagogiske kollektiv, havde udført arbejde på  

 fuld tid.
 Ankenævnet fandt derfor ansøgeren berettiget til optagelse i  

 arbejdsløshedskassen fra ansøgningens dato.
 Ankenævnet ændrede således direktoratets afgørelse.
