Skriftlig fremsættelse (28. november 2013) Ministeren for sundhed og forebyggelse (Astrid Krag):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om klage- og erstatningsadgang inden for sundhedsvæsenet. (Ligestilling mellem psykiatriske og somatiske patienter i forhold til ret til frit sygehusvalg, ret til hurtig udredning i sygehusvæsenet og differentieret ret til udvidet frit sygehusvalg m.v.) (Lovforslag nr.
L 87) Som det fremgår af regeringsgrundlaget »Et Danmark, der står sammen« fra oktober 2011 prioriterer regeringen en ligestilling mellem psykiske og fysiske sygdomme.
Det fremgår også, at regeringen vil indføre en udrednings- og behandlingsret for psykiatriske patienter.
 På den baggrund fremsættes dette lovforslag, som vil sikre patienter med psykiske sygdomme den samme udredning- og behandlingsret og adgang til frit sygehusvalg, som patienter med legemlige sygdomme har.
Lovforslaget vil medføre, at de patienter, der henvises til psykiatrisk behandling i sygehusvæsenet, fra 1. september 2014 får en differentieret ret til udvidet frit sygehusvalg.
Det vil sige, at de får ret til behandling inden for 1 måned, hvis de er henvist til behandling for alvorlig psykisk sygdom, og behandling inden for 2 måneder, hvis de er henvist til behandling for mindre alvorlig psykisk sygdom.
Lovforslaget vil også medføre, at de patienter, der henvises til psykiatrisk udredning i sygehusvæsenet, fra 1. september 2014 får en udredningsret på to måneder og fra 1. september 2015 får en ret til udredning på én måned.
Dermed vil fysisk og psykisk syge patienter have de samme rettigheder.
 Endelig vil lovforslaget medføre, at der  som det allerede gælder for patienter med legemlige sygdomme - ikke kan foretages en begrænsning i psykiatriske patienters adgang til almindeligt frit sygehusvalg med den begrundelse, at hensynet til patienten taler for det.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
