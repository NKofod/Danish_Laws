Folketinget har den 16. december 1994 vedtaget L 77 - forslag til lov om  

 ændring af lov om afgift af arv og gave og forskellige skattelove.  

 Lovændringen medfører bl.a., at der årligt gaveafgiftsfrit kan gives gaver på  

 indtil 20.000 kr. mellem gaveafgiftspligtige personer mod hidtil 8.000 kr.  

 Som noget nyt kan der nu også afgiftsfrit gives gaver til børns ægtefæller på  

 op til 14.000 kr.
Det vedtagne lovforslag træder i kraft den 1. januar 1995.
 Som konsekvens heraf er der foretaget ændringer i §§ 22 og 23 i  

 Socialministeriets bekendtgørelse nr. 522 af 16. juni 1994 om social pension.  

 Ændringerne af §§ 22 og 23 i bekendtgørelsen bevirker, at beregningen af  

 fiktive indtægter nu fuldt ud foretages med udgangspunkt i det beløb, hvoraf  

 Told- og Skatteregionerne beregner gaveafgift.
 Ændringen af bekendtgørelse om social pension træder i kraft den 1. januar  

 1995 med virkning for bortgivelser, der er foretaget fra og med  

 ikrafttrædelsestidspunktet.
Der vedlægges bekendtgørelse om ændring af bekendtgørelse om social  

 pension i korrektur. (* 1) Som anført i Socialministeriets orienteringsskrivelse af 30. november 1994  

 om bekendtgørelse nr. 964 af 30. november 1994 vedrørende betaling for  

 ydelser i plejehjem m.v. har Momsnævnet behandlet spørgsmålet om, i hvilket  

 omfang, der skal beregnes moms af de omhandlede ydelser.
 Momsnævnet har den 15. december 1994 truffet vedlagte afgørelse.  

 Sekretariatet for Momsnævnet har oplyst, at nævnets afgørelse har virkning  

 fra 1. januar 1995. Eventuelle spørgsmål om fortolkning af nævnets afgørelse  

 rettes til Told- og Skattestyrelsen, tlf. 33 15 73 00.
Med venlig hilsen Leif Sondrup ---------------------------------------------------------------- BILAG: SKRIVELSE AF 15/12-94 FRA MOMSNÆVNET TIL SOCIALMINISTERIET Moms på plejehjemsydelser m.v.
 Socialministeriet har spurgt, om der skal betales moms af serviceydelser  

 til beboere i plejehjem (institutioner). Ministeriet har tillige rejst  

 spørgsmål om, hvorvidt der skal opkræves moms af serviceydelser/hjælp til  

 personer, der er omfattet af integrerede ordninger, hvorefter  

 service/hjemmehjælp ydes til ældre i eget hjem af det samme team, som bistår  

 beboere på institutioner.
 Der er endelig spurgt, hvorvidt det kan tillægges selvstændig betydning,  

 om serviceydelserne til de nævnte persongrupper leveres af  

 kommunalbestyrelsen eller en privat, og om det tillægges betydning, at  

 ydelsen, f.eks. kost, udbydes under »cafeteria-lignende forhold«,  

 men alene aftages af beboere på en institution eller af en bredere kreds,  

 f.eks. pensionister og efterlønsmodtagere.
Det er oplyst, at baggrunden for spørgsmålene er, at der fra den 1. januar  

 1995 skal være beboerbetaling for de enkelte ydelser på et plejehjem, idet  

 beboerne i de pågældende institutioner får udbetalt deres pension og betaler  

 for de ydelser, de modtager som led i opholdet.
Der har hidtil været en  

 forsøgsordning i nogle kommuner med denne ordning.
Det fremgår af sagen, at kommunerne efter de ændrede regler skal levere  

 følgende ydelser, som plejehjemsbeboerne samtidig er forpligtet til at  

 aftage: Leje af bolig, el og varme.
Endvidere skal kommunerne tilbyde at  

 levere følgende ydelser, som det er valgfrit for plejehjembeboerne at aftage:  

 Levering af kost, leje af linned samt levering af vask og rengøring.
Det er  

 således spørgsmålet om den afgiftsmæssige stilling efter momsloven for disse  

 varer og ydelse i tilslutning til de ændrede regler på Socialministeriets  

 område, som er forelagt nævnet.
Socialministeriet har henvist til en ny bekendtgørelse - nu nr. 964 af 30.  

 november 1994 - om ydelser og betaling for bolig m.v. i plejehjem, beskyttede  

 boliger, daghjem og dagcentre.
Bekendtgørelsen fastsætter ikke beløb for de  

 enkelte ydelser på plejehjem m.v., men kun beregningsregler.
Det fremgår  

 heraf, at boligydelsen fastsættes under hensyn dels til beboernes indtægts-  

 og formueforhold, dels boligens omkostning og størrelse.
De øvrige ydelser  

 koster det samme for alle beboere.
 Efter momslovens § 13, stk. 1, nr. 2, (tidligere momslovs § 2, stk. 3,  

 litra b), er social forsorg og bistand, herunder sådan, som præsteres af  

 børne- og ungdomsinstitutioner og institutioner inden for ældreområdet, samt  

 levering af varer og ydelser med nær tilknytning hertil, fritaget for afgift.  

 Den tilsvarende fritagelsesbestemmelse (vedrørende ældre-områder) i EU's 6.  

 momsdirektiv, art. 13 A, stk. 1, litra g, er sålydende:
 »tjenesteydelser og levering af goder med nær tilknytning til social  

 bistand og social sikring, herunder sådanne, som præsteres af alderdomshjem,  

 af offentligretslige organer eller af andre organer, der er anerkendt af den  

 pågældende medlemsstat som foretagender af almennyttig karakter;».
Dette medfører efter nævnets opfattelse, at levering af egentlige  

 (»rene«) sociale tjenesteydelser er fritaget for moms.
Endvidere er  

 varer og tjenesteydelser, som det offentlige og private almennyttige  

 organisationer m.v. leverer i »nær tilknytning« til social forsorg  

 og bistand, fritaget for moms. (Medlemslandene kan dog under hensyn til  

 konkurrenceforholdene til momsregistrerede erhvervsvirksomheder pålægge de  

 nævnte organisationer m.v. at afregne moms af nævnte leverancer, jf.  

 direktivets art. 13 A, stk. 2, litra a og b). For andre varer og ydelser, der  

 leveres til brug for social virksomhed, gælder momslovens almindelige regler.  

 Det medfører, at det offentlige skal afregne moms af sådanne leverancer, for  

 så vidt leverancerne finder sted i konkurrence med erhvervsvirksomheder.
 Nævnet har behandlet sagen på mødet den 22. november 1994 samt på et møde  

 den 13. december 1994 - På sidstnævnte møde har fuldmægtig Dorte Høeg og  

 fuldmægtig Jens Rasmussen som repræsentanter for Socialministeriet uddybet  

 visse spørgsmål i tilknytning til plejehjemsydelser m.v. . Fuldmægtig Ida  

 Galle, Told- og Skattestyrelsen, har tillige deltaget i mødet og bistået  

 nævnet ved besvarelsen af forskellige spørgsmål.
 Nævnet finder, at kommunen med de ændrede betalingsregler i momslovens  

 forstand må anses for at levere de nævnte ydelser til plejehjemsbeboerne.
 Nævnet skal henvise til, at plejehjemmets levering af tjenesteydelserne  

 leje af bolig samt el og varme i tilslutning hertil under alle omstændigheder  

 er momsfritaget, jf. herved momslovens § 13, stk. 1, nr. 8, 1. pkt.
 Nævnet har endvidere truffet afgørelse om, at leverancerne af kost og leje  

 af linned må anses som ydelser i »nær tilknytning« til social  

 forsorg og bistand og derfor kan leveres momsfrit af kommunen.
De andre valgfrie ydelser, vask og rengøring, herunder vinduespolering, er  

 ikke omfattet af momslovens fritagelsesbestemmelse, idet de efter nævnets  

 skøn ikke ydes i »nær tilknytning« til den sociale bistand.  

 Kommunen skal derfor i givet fald momsregistreres for disse leverancer, jf.  

 ovenfor.
Told- og skatteregionerne - med rekurs til Told- og skattestyrelsen  

 - træffer afgørelse om, i hvilket omfang det offentlige skal betale moms  

 efter reglen i momslovens § 3, stk. 2, nr. 3. Efter reglen skal der betales  

 moms, når det offentlige leverer varer og ydelser i konkurrence med  

 erhvervsvirksomheder.
 De samme regler - som anført foran - gælder ved levering af service til  

 ældre i eget hjem, når denne service ydes af det samme team, som bistår  

 beboere på institutioner.
 Der betales moms, hvis ydelserne leveres udefra, dvs. fra momsregistrerede  

 virksomheder til beboerne.
Nævnet finder - for så vidt angår den momsfrie levering af kost - ikke, at  

 det gør nogen forskel, om leverancen fra det offentlige finder sted under  

 »cafeteria-lignende forhold«.
Det bemærkes i denne forbindelse, at  

 nævnet i 1980 har bestemt, jf. afgørelse nr. 665/80, at det offentlige (en  

 kommune) kan levere cafeteriakost til plejehjemsbeboere momsfrit, hvilket kan  

 fastholdes under den nye momslov.
Det må derimod afhænge af en konkret  

 vurdering, hvorvidt cafetariakosten også kan leveres momsfrit til en bredere  

 kreds end plejehjemsbeboerne, f.eks. til pensionister og efterlønsmodtagere,  

 som har tilladelse til at købe måltider på plejehjemmet.
