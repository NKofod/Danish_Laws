 I medfør af § 14 og § 15, stk. 2, i lov nr. 115 af 31. marts 1982 om biavl  

 og efter bemyndigelse fastsættes:
 § 1.  Plantedirektoratet kan til sikring af renavl af  

 honningbier godkende parringsstationer beliggende i afgrænsede  

 renavlsområder, hvor uønsket indkrydsning af fremmede arveanlæg kan  

 forebygges.
 Stk. 2.  Plantedirektoratet træffer afgørelser efter  

 stk. 1, og § 4, stk. 5, efter indhentet udtalelse fra Statens Bisygdomsnævn.
 § 2.  Som afgrænsede renavlsområder kan mindre øer og  

 andre tilstrækkeligt isolerede områder godkendes.
 Stk. 2.  Ved godkendelse af parringsstationer med  

 tilhørende renavlsområder tager Plantedirektoratet hensyn til mulighederne  

 for renavl af honningbier af forskellig afstamning.
 § 3.  En ansøgning om godkendelse skal indeholde  

 følgende oplysninger:
 Stk. 2.  Ansøgningen skal være vedlagt en udtalelse fra  

 indehaverne af de i stk. 1, nr. 6, nævnte bigårde om, hvorvidt de er  

 indforståede med at anvende bier af samme afstamning som bierne på  

 parringsstationen.
 Stk. 3.  Plantedirektoratet kan anmode om supplerende  

 oplysninger.
 § 4.  Hvis Plantedirektoratet finder, at de  

 oplysninger, der er fremkommet i forbindelse med ansøgningen er  

 tilfredsstillende, herunder at avlsmaterialet tilgodeser det i § 2, stk. 2,  

 nævnte hensyn, gives der meddelelse om ansøgningen for ansøgerens regning i  

 den lokale presse eller på anden måde, der efter Plantedirektoratets skøn  

 findes formålstjenlig.
 Stk. 2.  Andre biavlere end nævnt i § 3, stk. 2, og  

 planteavlere med bopæl i området, der har behov for bibestøvning af deres  

 afgrøder, kan inden for en frist fastsat af Plantedirektoratet fremsætte  

 bemærkninger til forslaget om oprettelse af renavlsområdet.
 Stk. 3.  På grundlag af ansøgningen og fremsatte  

 bemærkninger tager Plantedirektoratet stilling til godkendelsen af  

 parringsstationen med tilhørende renavlsområde og fastsætter nærmere vilkår  

 herfor, herunder at ansøgeren forpligter sig til, hvis driften af  

 parringsstationen ophører eller godkendelsen ikke fornyes, at afhænde sit  

 avlsmateriale til en eventuel efterfølger til sædvanemæssig pris.
 Stk. 4.  Godkendelsen meddeles for 5 år ad gangen.
Stk. 5.  En godkendt parringsstation skal inden udgangen  

 af hvert kalenderår indsende en redegørelse for arbejdet i den forløbne  

 biavlssæson til Plantedirektoratet.
Redegørelsen for arbejdet skal indeholde  

 oplysninger om antallet af producerede bidronninger, om sundhedstilstanden,  

 om foretaget sygdomseftersyn og andre oplysninger, som Plantedirektoratet  

 anmoder om, jf. bilag 1.
 Stk. 6.  Godkendelsen kan tilbagekaldes, hvis den årlige  

 redegørelse viser, at der ikke i længere tid har været udført avlsarbejde.
 § 5.  I renavlsområder må der kun forefindes  

 honningbier af samme afstamning som bierne på parringsstationen.
 § 6.  Efter godkendelse er en parringsstation  

 forpligtet til vederlagsfrit at levere biavlere i renavlsområdet befrugtede  

 brugsdronninger af samme afstamning som det avlsmateriale, der anvendes på  

 parringsstationen.
 Stk. 2.  En parringsstation i drift skal efter anmodning  

 fra biavlere i renavlsområdet levere brugsdronninger til disse i rimeligt  

 omfang og mod et rimeligt vederlag.
Stk. 3.  En parringsstation skal efter anmodning fra  

 planteavlere, der har behov for bibestøvning af deres afgrøder, drage omsorg  

 for, at der i renavlsområdet er et tilstrækkeligt antal bifamilier til  

 varetagelse af bestøvningen.
For udlejning af bifamilier til bestøvning kan  

 der kræves et rimeligt vederlag.
 Stk. 4.  Om fornødent kan Plantedirektoratet afgive en  

 vejledende udtalelse om, hvad der findes at være et rimeligt vederlag i de i  

 stk. 2 og 3 nævnte tilfælde.
 § 7.  Finder en parringsstation det ønskeligt, at  

 bigårdene inden for renavlsområdet skifter bidronninger, kan den tilbyde de  

 pågældende biavlere befrugtede bidronninger uden vederlag, og biavlerne skal  

 modtage disse dronninger og fjerne alle andre dronninger.
 Stk. 2.  En parringsstation skal fortsætte avlen med  

 avlsmateriale af samme afstamning som det, der var omfattet af godkendelsen.  

 Forandringer i avlsmaterialet må kun ske efter Plantedirektoratets  

 forudgående godkendelse.
 § 8.  Det er ikke tilladt at føre honningbier, bortset  

 fra parringsfamilier, ind i et renavlsområde.
 Stk. 2.  Parringsstationen har ret og pligt til for egen  

 regning at fjerne eller tilintetgøre bisværme eller vildtlevende  

 honningbifamilier i et renavlsområde, herfra dog undtaget tilfælde, hvor en  

 biavler forfølger bisværme hidrørende fra egen bigård og optager disse inden  

 12 timer efter, at de har slået sig ned.
 Stk. 3.  Biavlere i et renavlsområde har pligt til over  

 for parringsstationen at anmelde bisværme og vildtlevende honningbifamilier,  

 som de måtte få kendskab til.
 § 9.  Overtrædelse af § 6, stk. 1, § 7, stk. 2, og § 8  

 straffes med bøde.
 § 10.  Bekendtgørelsen træder i kraft den 1. oktober  

 1992.
 Stk. 2.  Samtidig ophæves bekendtgørelse nr. 294 af 14.  

 maj 1987 om renavl af honningbier.
