 Redegørelse for den retsstilling, som tjenestemænd ved statens  

 gymnasieskoler og kursus vil få som følge af loven om (amts) kommuners  

 overtagelse af skolerne og kurserne.
1. Redegørelsen er udarbejdet efter anmodning fra  

 statsskolernes rektorer ved et møde i oktober 1984 og vedrører retsstillingen  

 for de statstjenestemænd, som er ansat ved statens gymnasieskoler og kursus  

 m.v. pr. 31. januar 1985 og som berøres af loven af 6. juni 1984 om  

 amtskommuners overtagelse af visse statsskoler og kursus m.v. når  

 amtskommunerne og Københavns og Frederiksberg kommuner fra 1. januar 1986  

 overtager statens gymnasieskoler med tilhørende HF-kursus, studenterkursus,  

 Statens Kursus til HF og de kostafdelinger, der er knyttet til statsskoler  

 eller til amtskommunale gymnasieskoler.
Sorø Akademi med tilhørende  

 kostafdeling er ikke omfattet af loven.
 Amtskommunerne, Københavns og Frederiksberg kommuner betegnes i det  

 følgende som (amts)kommunerne, hvor ikke andet er angivet.
 2. Samtlige statstjenestemænd ved skolerne og kurserne  

 vil fra (amts)kommunerne modtage tilbud om fra 1. januar 1986 at få  

 ansættelse som tjenestemænd på de nedenfor i pkt. 3-4 nævnte vilkår.
Loven om (amts)kommuners overtagelse af statsskolerne og -kurserne træder  

 i kraft den 1. juli 1985 for så vidt angår tilbudspligten.
Der vil blive  

 givet tjenestemændene en frist til den 1. september 1985 til at svare,  

 hvorvidt de ønsker ansættelse som anført nedenfor eller om de vil opretholde  

 deres ansættelsesforhold til staten.
 Tjenestemænd, der pr. 1. januar 1986 ønsker at opretholde deres  

 ansættelsesforhold til staten vil senest den 31. december 1990 kunne søge  

 overgang til ansættelse på de i pkt. 3-4 nævnte vilkår.
 3. Tjenestemænd ved skoler og kursus, der ligger i  

 amtskommunerne og  i Frederiksberg kommune vil få tilbudt ansættelse på  

 følgende vilkår:
A.
Rektorer og tjenestemandsansatte lærere (studielektorer, lektorer og  

 adjunkter i lønrammerne 16, 21, 29, 31 og 34, gymnasielærere og  

 gymnasieoverlærere) vil få tilbudt tilsvarende stillinger ved det  

 amtskommunale skole- og undervisningsvæsen eller ved Frederiksberg kommunale  

 skolevæsen.
 De vil som hidtil være omfattet af loven om tjenestemænd i staten,  

 folkeskolen og folkekirken, idet rektorer og tjenestemandsansatte lærere ved  

 amtskommunale gymnasieskoler og -kursus og ved Frederiksberg kommunes  

 gymnasieskoler har en retsstilling som tjenestemænd, der er parallel med den,  

 der gælder for folkeskolens tjenestemænd.
B.
Andre tjenestemænd (pedeller, økonomaer og oldfruer) vil få tilbudt  

 tilsvarende stillinger som amtskommunale tjenestemænd eller tjenestemænd i  

 Frederiksberg kommune.
De vil være omfattet af vedkommende (amts)kommunale  

 tjenestemandsregulativ/vedtægt samt de for den pågældende gruppe indgåede  

 specielle aftaler.
Lønforholdene er ikke de samme som i staten, men i øvrigt  

 er tjenestemandsreglerne stort set ens.
Der vil i forbindelse med  

 tilbudsgivningen blive gjort rede for disse forhold.
Pensionsreglerne svarer  

 til statens pensionsregler.
De pågældende vil endvidere blive omfattet af den  

 for (amts)kommunale tjenestemænd gældende gruppelivsaftale.
4. Tjenestemænd ved skoler og kursus, der ligger i  

 Københavns  kommune vil - uanset om de er rektorer, tjenestemandsansatte  

 lærere eller pedeller - få tilbudt ansættelse i tilsvarende stillinger i  

 Københavns kommune.
Rektorer og lærere ved Københavns kommunes skolevæsen vil  

 være omfattet af kommunens løn- og pensionsregler.
Rektorer og lærere får  

 samme lønninger som rektorer og lærere ved de øvrige gymnasieskoler og  

 kursus.
Pedeller vil blive lønnet efter kommunens regler.
Oplysning herom vil  

 fremkomme i forbindelse med tilbudsgivningen.
Pensionsreglerne svarer til  

 statens regler.
5. Tjenestemænd, der ønsker at opretholde deres  

 ansættelsesforhold til staten, vil fortsat være omfattet af loven om  

 tjenestemænd i staten, folkeskolen og folkekirken.
Tjenestemænd, der vælger  

 at opretholde deres ansættelsesforhold til staten, har ikke krav på afsked  

 med ventepenge, rådighedsløn eller pension som følge af, at skolen eller  

 kurset overtages af (amts)kommunen, jfr. § 11, stk. 2 i lov nr. 290 af 6.  

 juni 1984 om amtskommunernes overtagelse af visse statsskoler og -kursus m.v.  

 De vil modtage deres løn fra (amts)kommunen.
En række forhold, som er omtalt  

 i undervisningsministeriets cirkulære af 18. april 1985 om tjenestemænd ved  

 gymnasieskoler og HF-kurser, der efter 1. januar 1986 opretholder  

 ansættelsesforholdet til staten skal forelægges for undervisningsministeriet  

 med (amts)kommunens indstilling.
 6. Såfremt den skole eller det kursus nedlægges , hvor  

 tjenestemanden forretter tjeneste, vil tjenestemændene ved den pågældende  

 institution have følgende retsstilling:
A.
Rektorer og tjenestemandsansatte lærere, der er blevet ansat ved  et  

 (amts)kommunalt skolevæsen vil være forpligtigede til, efter  

 tjenestemandslovens § 32, jfr. § 12, at overtage en anden stilling, der  

 anvises af ansættelsesmyndigheden inden for den pågældendes ansættelsesområde  

 forudsat, at den anses for passende.
Såfremt en sådan stilling ikke kan anvises, bevarer han sin hidtidige  

 lønning i 3 år, dvs. rådighedsløn, dog ikke længere end til den fastsatte  

 afgangsalder (70 år). I denne periode, hvori han modtager rådighedsløn, er  

 han forpligtet til at overtage anden, passende stilling.
En periode, hvor en  

 tjenestemand modtager rådighedsløn, medregnes i hans lønnings- og  

 pensionsanciennitet.
B.
Andre tjenestemænd , der er ansat ved det (amts)kommunale skolevæsen  

 vil være omfattet af tilsvarende regler efter (amts)kommunens  

 tjenestemandsregler.
C.
Tjenestemænd, der opretholder deres ansættelsesforhold til  staten .
a.
Tjenestemænd ansat før 1. juni 1969 har ansættelsesbrev lydende på  

 ansættelse ved en bestemt skole eller kursus.
For denne gruppe tjenestemænd  

 gælder fortsat § 59 i lønnings- og pensionsloven af 7. juni 1958. Efter denne  

 bestemmelse er tjenestemanden, såfremt hans stilling inddrages og der ikke  

 tilbydes ham anden efter hans uddannelses- og helbredstilstand passende  

 stilling i hans hidtidige eller anden styrelsesgren med mindst samme  

 lønningsindtægt, berettiget til i 5 år at oppebære ventepenge.
Disse skal i  

 de første 3 måneder være lig med den sidst opnåede løn og derefter 2/3 heraf.  

 I den tid, ventepenge oppebæres, er tjenestemanden pligtig at modtage  

 ansættelse i en anden passende stilling med mindst samme lønningsindtægt, som  

 fastsat for den stilling, der er inddraget.
De år, tjenestemanden har  

 modtaget ventepenge, medregnes i pensionsalderen som tjenesteår, og pensionen  

 beregnes efter den lønningsindtægt, som er lagt til grund for ventepengenes  

 beregning.
 En pensionsberettiget tjenestemand, hvem der tilbydes en stilling, hvis  

 overtagelse ville betyde forflyttelse af den i grundlovens § 27 nævnte art,  

 vil dog, dersom han nægter at modtage stillingen, have ret til pension efter  

 de almindelige regler (jfr. nedenfor pkt. 7).
b.
For tjenestemænd ansat efter 1. juni 1969 er der i perioden indtil 15.  

 august 1975, da der blev indgået en aftale med tjenestemændenes  

 centralorganisationer om ny ansættelsesområder, i ansættelsesbrevene taget  

 forbehold om udvidelse af den enkelte tjenestemands ansættelsesområde.
 Denne udvidelse er sket ved aftalen af 15. august 1975. Ansættelsesområdet  

 er herefter med virkning for statstjenestemænd, der er ansat i deres  

 nuværende stilling fra 1. juni 1969 eller senere undervisningsministeriet med  

 tilhørende institutioner.
 Såfremt der ikke kan tilbydes en tjenestemand, ansat fra 1. juni 1969  

 eller senere en tilsvarende stilling inden for hans hidtidige  

 ansættelsesområde, vil det med tilslutning fra et særligt nævn, nedsat med  

 hjemmel i tjenestemandslovens § 13, kunne pålægges ham at overtage en  

 stilling uden for hans hidtidige ansættelsesområde, i hvilken tjenesten efter  

 sin karakter svarer til hans hidtidige stilling og som må anses for passende  

 for ham.
 7. Med hensyn til spørgsmålet om forflyttelse af en  

 tjenestemand - uanset om den pågældende er ansat ved et (amts)kommunalt  

 skole- og undervisningsvæsen, eller opretholder sit ansættelsesforhold til  

 staten skal følgende anføres:
Efter grundlovens § 27, stk. 3, kan de af kongen udnævnte tjenestemænd kun  

 forflyttes uden deres samtykke, når de ikke derved lider tab i de med  

 tjenestemandsstillingen forbundne indtægter, og der gives dem valget mellem  

 sådan forflyttelse og afsked med pension efter almindelige regler.
Kongeligt  

 udnævnte tjenestemænd kan således vælge mellem forflyttelse eller pension.  

 For tjenestemænd uden kongelig udnævnelse antages det i praksis, at samme  

 regel gælder.
Kongeligt udnævnte tjenestemænd, der modtager ansættelse ved et  

 (amts)kommunalt skole- og undervisningsvæsen, vil ikke efter denne ansættelse  

 være kongeligt udnævnte.
Ved forflyttelse forstås en udnævnelse til en ny tjenestemandsstilling,  

 hvorved tjenestemanden stiltiende afskediges fra sin hidtidige stilling.
Med  

 de siden 1. juni 1969 gældende ansættelsesområder vil forflyttelse ikke  

 foreligge ved anvisning af anden stilling inden for det siden 1. juni 1969  

 gældende ansættelsesområde i staten, eller, for de amtskommunale  

 gymnasieskoler inden for gymnasieskolerne i amtskommunen, jfr.  

 undervisningsministeriets cirkulære af 26. maj 1977 om nye ansættelsesområder  

 for tjenestemandsansatte rektorer, lektorer og adjunkter ved amtskommunale  

 gymnasieskoler, hvorefter ansættelsesområdet for disse tjenestemænd er  

 vedkommende amtskommune (Frederiksberg kommunes skolevæsen). For Københavns  

 kommune er ansættelsesområdet tilsvarende Københavns kommune (for  

 tjenestemandsansatte rektorer og lærere Københavns kommunes skolevæsen).  

 Andre tjenestemænd, der modtager ansættelse i vedkommende (amts)kommune har  

 denne som ansættelsesområde.
Kun for tjenestemænd med ansættelse ved en  

 bestemt institution vil en udnævnelse til en stilling et andet sted anses for  

 en forflyttelse.
Såfremt en pensionsberettiget tjenestemand får anvist anden, passende  

 stilling uden tab i lønningsindtægt vil han, såfremt han ikke ønsker at lade  

 sig forflytte, kunne kræve sig afskediget med pension.
Pensionen beregnes  

 efter den løn og pensionsalder tjenestemanden har, når en sådan afsked bliver  

 aktuel.
 8. For så vidt angår forandringer i tjenestens omfang  

 og  beskaffenhed bemærkes følgende:
 I henhold til § 11, stk. 2 i loven om amtskommuners overtagelse af visse  

 statsskoler og -kursus m.v. har en tjenestemand, der vælger at opretholde sit  

 ansættelsesforhold som statstjenestemand, pligt til at underkaste sig de  

 forandringer i sine tjenesteforretningers omfang og beskaffenhed, som følger  

 af skolens overtagelse af (amts)kommunen.
En tjenestemand har efter tjenestemandslovens § 12 pligt til at underkaste  

 sig sådanne forandringer i sine tjenesteforretningers omfang og beskaffenhed,  

 der ikke ændrer tjenestens karakter og som ikke medfører, at stillingen ikke  

 længere kan anses for passende for ham.
I samme omfang kan det pålægges ham  

 at overtage en anden stilling.
Tilsvarende bestemmelser findes i de  

 (amts)kommunale tjenestemandsregler.
 Såfremt ændringer i forvaltningens organisation eller arbejdsform gør det  

 nødvendigt, kan det med tilslutning af det særlige nævn, efter  

 tjenestemandslovens § 13 pålægges en tjenestemand, der er omfattet af loven  

 om tjenestemænd i staten, folkeskolen og folkekirken, at overtage en stilling  

 uden for hans hidtidige ansættelsesområde, i hvilken tjenesten efter sin  

 karakter svarer til hans hidtidige område og som må anses for passende for  

 ham.
 Der antages at være visse grænser for ændringer, der kan kræves i en  

 tjenestemandsstilling, og tjenestemændene vil i givet fald kunne gå til  

 domstolene.
Hvis de ændringer i en tjenestemandsstilling, der er omtalt i  

 tjenestemandslovens § 12, holder sig inden for den grænse, der er lagt ved  

 stillingsbetegnelsen og ansættelsesområdet, kan enhver tjenestemand gå til  

 domstolene og gøre gældende, at den nye stilling ikke er passende.
Tages  

 denne påstand til følge foreligger der en afskedigelsesårsag, som medfører at  

 tjenestemanden har krav på pension (efter sin løn på dette tidspunkt og med  

 den pensionsanciennitet han har opnået.) Domstolene kan prøve både om  

 ændringen ligger inden for stillingsbetegnelsen og ansættelsesområdet.
Er tjenestemanden kongeligt udnævnt, kan han yderligere for domstolene  

 påstå, at der foreligger forflyttelse.
Tages denne påstand til følge har han  

 krav på pension.
Fører ændringen i tjenestemandsstillingen til, at den nye stilling ligger  

 uden for ansættelsesområdet, er tjenestemanden kun pligtig at overtage den  

 nye stilling med samtykke af det ovenfor omtalte nævn.
Et samtykke fra nævnet  

 hindrer ikke en tjenestemand, som ikke ønsker ændringen, i at gå til  

 domstolene.
For domstolene kan enhver tjenestemand gøre gældende, at der ud  

 over overskridelsen af ansættelsesområdet foreligger en ændring vedrørende  

 stillingsbetegnelse - hvis dette er tilfældet - samt at den nye stilling ikke  

 er passende.
Kongeligt udnævnte tjenestemænd kan yderligere påstå over for  

 domstolene, at der foreligger forflyttelse.
Tages påstandene til følge vil  

 tjenestemanden kunne kræve sig afskediget med pension.
Bestemmelsen i tjenestemandslovens § 13 kan komme til anvendelse over for  

 tjenestemænd, der opretholder deres ansættelsesforhold til staten.
Der er  

 ikke hjemmel til at pålægge en tjenestemand, der er ansat ved et  

 (amts)kommunalt skole- og undervisningsvæsen eller i en (amts)kommune, at  

 overtage en tjenestemandsstilling ved et andet (amts)kommunalt skole- og  

 undervisningsvæsen eller i en anden (amts)kommune.
Der er ingen  

 retningslinier for, hvorvidt en sådan tjenestemand kan tilpligtes at overtage  

 en anden stilling inden for en anden forvaltningsgren i den pågældende  

 (amts)kommune.
