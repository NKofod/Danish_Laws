Nr BTB 101 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1992   

 Nr B 101 1994-95, 1. samling Afgivet af Finansudvalget Afgivet: 19950405 Finansudvalget har behandlet den af statsrevisorerne afgivne endelige  

 betænkning over statsregnskabet for finansåret 1992 samt de af  

 statsrevisorerne afgivne beretninger.
I forbindelse hermed har udvalget  

 stillet spørgsmål til ministre, og disses svar på spørgsmålene er optrykt i  

 det til nærværende betænkning knyttede bilag.
 Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget derfor  

 også i forbindelse hermed eller f.eks. i forbindelse med gennemgangen af de  

 årlige bevillingslovforslag har stillet spørgsmål til ministre, hvor der har  

 været anledning hertil.
Ligesom i tidligere år tilslutter udvalget sig generelt samtlige kritiske  

 udtalelser, som statsrevisorerne har fremsat i betænkningen og beretningerne,  

 og udvalget forudsætter, at den rejste kritik allerede har givet de berørte  

 ministerier og styrelser anledning til dybtgående overvejelser om en  

 forbedring af budgetlægningen og regnskabsaflæggelsen på de punkter, som  

 omfattes af kritikken.
Udvalget vil endvidere opmærksomt følge de sager, som  

 rigsrevisor/statsrevisorerne ikke finder endnu har fundet en endelig og  

 tilfredsstillende afslutning.
 Et mindretal (Fremskridtspartiets medlem af udvalget) udtaler  

 herudover følgende:
 Folketinget har med stemmeflerhed vedtaget en tillægsbevillingslov for  

 1992. Nu skal det endelige regnskab godkendes, hvilket er en ren formalitet.  

 Statsrevisorernes betænkning over statsregnskabet for finansåret 1992  

 opregner en række punkter, hvor ministerierne har fået vejledning og påtale.  

 At Fremskridtspartiet indstiller statsregnskabet til godkendelse, skal ikke  

 tages som udtryk for, at Fremskridtspartiet giver samtykke til det store  

 overforbrug, der også fandt sted i 1992.
Ved behandlingen af statsregnskabet for 1991, som ved de seneste mange års  

 statsregnskaber, var Fremskridtspartiet optimistisk og troede, at grænsen for  

 det folketingsvedtagne overforbrug i staten var nået.
Men lige så sikkert har  

 det været, at det næste års regnskab har udvist yderligere udvidelser i  

 statsfrådseriet.
Ud over den kendsgerning, at det er skatteyderne, der må  

 grave dybere i lommen, hver gang et politisk flertal bevilger nye afgifter  

 eller afviser at gennemføre besparelser, så repræsenterer de stigende  

 statsbudgetter en uhyggelig tendens.
Siden 1987 har statens årlige budget  

 udvist meget store driftsunderskud.
Det er medvirkende til, at staten har  

 akkumuleret en meget stor gæld.
Gælden og rentebetalingerne er en møllesten  

 om halsen på de kommende generationer - også derfor skal de offentlige  

 udgifter reduceres markant.
Velfærdsstatens bedrag betyder daglig salamireduktion af befolkningens  

 frihed.
Frihed er bedst defineret som fravær af tvang.
Politiske flertal for  

 begunstigelse af nogle grupper betyder efterfølgende ufrihed og tvang for  

 andre grupper.
Skal de danske problemer med arbejdsløshed, virksomhedslukninger,  

 statsgæld og skatteplyndring af befolkningen løses, er en kraftig reduktion  

 af de offentlige udgifter den eneste farbare vej.
Dette kræver, at  

 Folketinget vedtager reducerede finanslove, at der ikke kommer yderligere  

 udgifter med tillægsbevillinger, og at de enkelte ministerier lever op til  

 kravet om, at man skal passe meget bedre på andres penge end på sine egne.  

 Rigsrevisionen og statsrevisorerne er vigtige redskaber til at sikre det  

 sidste.
Fremskridtspartier forventer, at regeringen og de enkelte ministerier  

 tager revisorernes betænkning alvorligt og strammer op.
 Herefter indstiller udvalget i overensstemmelse med  

 statsrevisorerne følgende:
 Forslag til folketingsbeslutning i henhold til grundlovens § 47 med  

 hensyn til statsregnskabet for finansåret 1992 Statsregnskabet for  

 finansåret 1992 godkendes.
Pia Gjellerup (S) nfmd.
Hans Peter Baadsgaard (S) Helle Degn (S) Klaus  

 Hækkerup (S) Torben Lund (S) Jes Lunde (SF) Tommy Dinesen (SF) Bjørn Elmquist  

 (RV) Peter Duetoft (CD) fmd.
Thor Pedersen (V) Anders Fogh Rasmussen  

 (V) Svend Heiselberg (V) Christian Mejdahl (V) Anne Birgitte Lundholt (KF)  

 Karen Højte Jensen (KF) Helge Adam Møller (KF) Kim Behnke (FP) Bilag Finansministeriet Den 29. marts 1995 Folketingets Finansudvalg Christiansborg 1240 København K Foranlediget af Finansudvalgets spørgsmål om regeringens initiativer i  

 forbindelse med statsrevisorernes rapport nr. 17/1991 om EF's strukturfonde  

 (paragraf 7 - bilag 76, løbenr. 9121) vedlægges Finansministeriets  

 redegørelse herom, som jeg kan henholde mig til.
Med venlig hilsen Mogens Lykketoft Finansministeriets redegørelse vedrørende spørgsmål fra Folketingets  

 Finansudvalg om EU's strukturfonde m.v.
 Spørgsmål:
Ad beretning 17/1991 om EF's strukturfonde.
II.
Fondenes aktiviteter, jf.  

 statsrevisorernes endelige betænkning over statsregnskabet for finansåret  

 1992, side 111-116.
 1. Af den endelige betænkning, side 116, fremgår af statsrevisorernes  

 bemærkninger til sagen, at statsrevisorerne finder, at Finansministeriet  

 burde have afklaret den finanslovmæssige behandling af statens  

 eventualforpligtelse i relation til strukturfondsaktiviteterne.  

 Statsrevisorerne har i den forbindelse anført, at man forventer, at der  

 etableres fælles regler for regnskab og revision, samt at ministrene fortsat  

 arbejder for at koordinere og forenkle deres administration i forhold til  

 EU's strukturfonde.
På hvilken måde er dette ønske fra statsrevisorerne blevet imødekommet af  

 regeringen? Svar:
 Indledningsvis bemærkes, at administrationen af EU's strukturfonde i  

 Danmark varetages af henholdsvis Landbrugs- og Fiskeriministeriet  

 (Landbrugsfonden), Erhvervsministeriet (Regionalfonden) og Arbejdsministeriet  

 (Socialfonden).
 På baggrund af indholdet af Statsrevisorernes betænkning (17/1991 om EF's  

 strukturfonde) nedsatte regeringen et tværministerielt udvalg bestående af de  

 ovennævnte fondsadministrerende ministerier samt andre berørte ministerier og  

 organisationer, herunder Kommunernes Landsforening og Amtsrådsforeningen.
 Hovedopgaven for det tværministerielle udvalg var at stille forslag til  

 øget koordinering og forenkling af strukturfondsadministrationen i Danmark.  

 Herudover skulle udvalget analysere en række øvrige emner, herunder  

 spørgsmålet om fælles regnskabs- og revisionsbestemmelser for fondene,  

 opgørelse af additionalitet m.v.
 Udvalgets formandskab og sekretariat blev varetaget af  

 Landbrugsministeriet, mens de øvrige strukturfondsadministrerende ministerier  

 fik formandskabet for undergrupper, der skulle undersøge særlige spørgsmål.
 Det tværministerielle udvalg afgav endelig rapport i sommeren 1994. I  

 rapporten er blandt andet angivet forskellige modeller til fornyelse og  

 forenkling af administrationen af strukturfondenes mål 2 (støtte til områder  

 i industriel tilbagegang) og mål 5 b (fremme af udviklingen i  

 landdistrikterne). Rigsrevisionen blev efterfølgende underrettet om  

 rapportens indhold og forslag af udvalgets formandskab.
 Med hensyn til status for gennemførelsen af rapportens forslag henholder  

 Finansministeriet sig til modtagne udtalelser herom fra de  

 strukturfondsadministrerende ministerier, jf. nedenfor.
De fondsadministrerende ministerier har styrket koordinationen gennem  

 nedsættelse af en tværministeriel sekretariatsgruppe.
Gruppen koordinerer  

 sagsbehandlingen af projektansøgninger, blandt andet med henblik på at sikre  

 multifondsaspektet, dvs. et effektivt samspil mellem alle tre fonde for at  

 opnå den bedst mulige opfyldelse af målene for strukturindsatsen.
Den  

 overordnede koordination varetages af et overvågningsudvalg.
I  

 programopbygningen for indsatsen søges lagt mest mulig vægt på  

 multifondsaspektet, hvilket statsrevisorerne tillagde særlig betydning i  

 beretning nr. 17/1991.
 Med hensyn til inddragelse af det regionale niveau i beslutningsprocessen  

 har amtskommunerne udtale- og indstillingsret i forbindelse med  

 administrationen af såvel mål 2 som 5 b.
 Vedrørende mål 2 er amtskommunerne med hensyn til administrationen af  

 regionalfondsmidler tillagt kompetence til at modtage og behandle  

 ansøgninger, mens den endelige beslutningskompetence påhviler  

 Erhvervsfremmestyrelsen, der dog ikke træffer endelig afgørelse i sagerne,  

 før amtskommunens udtalelse foreligger.
Vedrørende mål 5 b kan den pågældende amtskommune inden for en foreløbig  

 finansiel ramme afgive en prioriteret indstilling om projekterne til de  

 statslige myndigheder.
Det indgår i administrationsmodellen for mål 5 b, at  

 et projekt, der af amtskommunen indstilles til afslag med nærmere aftalte  

 begrundelser, ikke kan opnå tilsagn om tilskud.
 Med hensyn til spørgsmålet om fælles regnskabs- og revisionsbestemmelser  

 for fondene afgav den pågældende undergruppe herom rapport med udkast til  

 ensartet regnskabs- og revisionsgrundlag for projekter under EU's  

 strukturfonde ultimo august 1994. Heri anbefaledes blandt andet nedsættelse  

 af et regnskabsråd med henblik på fortsat harmonisering af dette område.  

 Arbejdsministeriet havde formandskab og sekretariat for denne gruppe og  

 sendte efterfølgende rapporten til udtalelse hos Rigsrevisionen.
 I slutningen af 1994 gennemførte de strukturfondsadministrerende  

 ministerier ændringer i deres egen regnskabs- og revisionsinstruks i henhold  

 til dette forslag til fælles grundlag.
Ultimo januar 1995 modtog Landbrugs- og Fiskeriministeriet Rigsrevisionens  

 bemærkninger til de foreslåede revisionsbestemmelser.
I forlængelse heraf  

 anmodede Landbrugs- og Fiskeriministeriet primo februar Arbejdsministeriet om  

 at genetablere undergruppen om fælles regnskabs- og revisionsbestemmelser med  

 henblik på ajourføring af bestemmelserne på grundlag af Rigsrevisionens  

 bemærkninger.
Denne genetablering af undergruppen er iværksat.
 Med hensyn til forbedring af finansloven som prioriterings- og  

 bevillingsdokument for strukturfondstilskuddene gennemførte Finansministeriet  

 på grundlag af analysen i rapporten om EU's budget og statsfinanserne i marts  

 1995 øgede krav i budgetbemærkningerne til redegørelse for de forventede  

 strukturfondstilskud, herunder krav til særlig belysning af  

 multifondsaspektet i finanslovens tidshorisont.
 Afsluttende vedrørende det særlige spørgsmål om den finanslovmæssige  

 behandling af statens eventualforpligtelse i relation til  

 strukturfondsaktiviteterne henviser Finansministeriet til den på finansloven  

 for 1995 optagne tekstanmærkning nr. 75 under paragraf 26.  

 Erhvervsministeriet, der bemyndiger erhvervsministeren til at tilbagebetale  

 eventuelle overskydende strukturfondstilskud til Europa-Kommissionen og til  

 at opkræve de pågældende beløb fra eventuelle berørte kommuner og  

 amtskommuner.
Arbejdsministeriet Den 27. marts 1995 Folketingets Finansudvalg Christiansborg 1240 København K Vedlagt sendes i 70 eksemplarer besvarelse af spørgsmål nr. 1-3 af 8.  

 marts 1995 fra Folketingets Finansudvalg vedrørende statsrevisorernes  

 endelige betænkning over statsregnskabet for finansåret 1992 med tilhørende  

 beretninger (§ 17 - bilag 17).
Jytte Andersen Spørgsmål nr. 1:
 »Af pkt. 10, side 63 i Rigsrevisionens notat til statsrevisorerne om  

 Arbejdsmarkedets Feriefond af 20. september 1994 fremgår, at rigsrevisor ikke  

 er tilfreds med den manglende overenstemmelse mellem hovedstol, oplysninger  

 om afdrag og restgælden pr. 10. juli 1994 for 3 lån.
Hvad har ministeren foretaget sig i den anledning?» Svar:
Det fremgår af rigsrevisors notat vedrørende de pågældende låneforhold, at  

 Rigsrevisionen har bemærket, at der ikke er overensstemmelse mellem  

 hovedstol, oplysninger om afdrag og restgælden pr. 10. juli 1994 for tre lån.  

 Som det fremgår af pkt. 11-13 af rigsrevisors notat, modtog Rigsrevisionen  

 via Arbejdsministeriet supplerende oplysninger fra Arbejdsmarkedets  

 Feriefond.
Rigsrevisor undlader derefter at udtale kritik af de pågældende  

 forhold.
 Derfor har jeg ikke fundet anledning til at foretage yderligere i den  

 forbindelse.
 Spørgsmål nr. 2:
 »I den endelige betænkning pkt. 14 side 64 har rigsrevisor  

 tilkendegivet, at han finder det mindre tilfredsstillende, at oplysninger om  

 tre lån ikke fremgik af de oversigter, som blev fremsendt den 1. august 1994.
Hvad har ministeren foretaget sig i den anledning?» Svar:
Rigsrevisionen har ved Arbejdsministeriets skrivelse af 13. september 1994  

 modtaget de supplerende oplysninger.
Jeg har herefter ikke foretaget mig  

 yderligere.
 Spørgsmål nr. 3:
 »Af statsrevisorernes bemærkninger til sagen i den endelige  

 betænkning fremgår, at statsrevisorerne finder det utilfredsstillende, at  

 ministeren ukritisk fremsender de af Arbejdsmarkedets Feriefond udarbejde,  

 men åbenlyst fejlbehæftede lånoversigter.
a.
Vil ministeren i den anledning være mere tilbageholdende med at afgive  

 besvarelser til Folketinget, hvoraf det fremgår, at »ministeren kan  

 henholde sig til det af . . . afgivne svar?» b.
Pådrager ministeren sig ikke det fulde ansvar for fejlagtigt afgivne  

 oplysninger indhentet fra tredjepart, når disse blot ukritisk videregives af  

 ministeren?» Svar:
 Lad mig indledningsvis oplyse, at de oplysninger, Arbejdsministeriet - på  

 grundlag af materiale fra Feriefonden - afgav til Rigsrevisionen ved  

 Arbejdsministeriets skrivelse af 1. august 1994, ikke indeholdt urigtige  

 oplysninger.
I en skrivelse af 4. juli 1994 anmodede Rigsrevisionen om en række  

 oplysninger om, hvorledes fonden forholder sig, når forfaldstiden indtræder  

 for de af fonden ydede rente- og afdragsfrie lån.
Rigsrevisionen udbad sig  

 bl.a. en oversigt over de lån, fonden har ydet, med oplysninger om lånebeløb,  

 tidspunktet for lånenes optagelse, tidspunkt for udløb af lånene, eventuel  

 forlængelse af lånene, hvilke vilkår der er stillet i forbindelse hermed,  

 samt restgælden pr. senest mulige opgørelsesdato.
 Arbejdsministeriet indhentede via Arbejdsmarkedets Feriefond de pågældende  

 oplysninger, der blev fremsendt til Rigsrevisionen den 1. august 1994.
 Vedrørende de omtalte låneforhold afgav Arbejdsmarkedets Feriefond de  

 oplysninger, Rigsrevisionen havde anmodet om, uden dog at oplyse, at der på  

 et senere tidspunkt var sket forhøjelser af lånene.
 I en skrivelse af 7. september anmodede Rigsrevisionen om yderligere  

 oplysninger vedrørende visse låneforhold - herunder de 3 omtalte lån.
 Disse oplysninger blev indhentet og fremsendt til Rigsrevisionen den 13.  

 september 1994.
Jeg vil gerne fremhæve, at jeg naturligvis bærer ansvaret for rigtigheden  

 af de oplysninger, jeg selv eller Arbejdsministeriet afgiver.
Det gælder  

 uanset om oplysningerne er indhentet fra andre.
 Af samme grund nærer jeg ikke betænkeligheder ved at henholde mig til  

 oplysninger modtaget fra andre myndigheder eller organisationer, i det omfang  

 jeg anser oplysningerne for korrekte.
 Arbejdsmarkedets Feriefond kan i denne sammenhæng næppe betegnes som  

 tredjepart, men snarere som en selvejende institution under  

 Arbejdsministerets område.
 Jeg vil godt understrege, at der i det konkrete tilfælde ikke var tale om  

 forkerte oplysninger, men i det højeste om, at oplysningerne var  

 ufuldstændige, idet der manglede en forklaring på nogle talmæssige  

 differencer, som Rigsrevisionen hæftede sig ved i det fremsendte materiale.
Arbejdsministeriet Den 29. marts 1995 Folketingets Finansudvalg Christiansborg 1240 København K Vedlagt sendes i 70 eksemplarer besvarelse af spørgsmål nr. 4-11 af 8.  

 martts 1995 fra Folketingets Finansudvalg om statsrevisorernes endelige  

 betænkning over statsregnskabet for finansåret 1992 med tilhørende  

 beretninger.
Ad beretning 10/1992 om samadministration mellem  

 arbejdsløshedskasser og andre foreninger specielt mellem  

 Firma-Funktionærernes Arbejdsløshedskasse og Sammenslutningen af  

 Firma-Funktionærer, jf. statsrevisorernes endelige betænkning over  

 statsregnskabet for finansåret 1992, side 273-276 (§ 17 - bilag 18).
Jytte Andersen Spørgsmål nr. 4:
 »Af det i den endelige betænkning side 275-276 optrykte notat af 12.  

 juli 1994 fra Rigsrevisionen til statsrevisorerne fremgår det af pkt. 5, at  

 Rigsrevisionen har tilkendegivet en forventning om, at ministeren vil  

 foranledige en uvildig undersøgelse af sagen om FFA og SFF.
Hvornår og hvordan vil ministeren opfylde denne forventning hos  

 Rigsrevisionen?» Svar:
 Pkt. 5 i det nævnte notat fra Rigsrevisionen til statsrevisorerne er  

 sålydende:
»5. Arbejdsministeren har noteret sig, at rigsrevisor som opfølgning  

 skal afgive en ny beretning.
Desuden har arbejdsministeren i forbindelse med  

 1. behandling af B 94 om forslag til folketingsbeslutning om tilbagetrækning  

 af anerkendelsen af FFA tilkendegivet en positiv indstilling over for en  

 uvildig undersøgelse af sagen, hvis Folketinget mener, at der er behov  

 herfor.
Hvis dette skulle medføre, at der gennemføres to sideløbende undersøgelser  

 om samme emne, vil der ved tilrettelæggelse af Rigsrevisionens undersøgelse  

 blive taget hensyn hertil.« Det fremgår således ikke af pkt. 5, at Rigsrevisionen har forventninger  

 om, at jeg vil foranledige den nævnte undersøgelse i sagen.
 Som det fremgår af punkt 5, tilkendegav jeg under 1. behandling af B 94,  

 at jeg ville være positivt indstillet over for endnu en undersøgelse af  

 FFA-sagen, hvis Folketinget mener, at der er behov herfor.
 Jeg tilkendegav også under 1. behandling af B 94, at jeg ikke selv finder  

 det påkrævet med en ny undesøgelse, der ligger ud over de undersøgelser,  

 Rigsrevisionen og statsrevisorerne har foretaget.
 B 94 bortfaldt uden at blive færdigbehandlet, og jeg har derfor ikke set  

 nogen grund til at gå videre med sagen.
 For god ordens skyld skal jeg bemærke, at jeg har fuld tillid til, at  

 Rigsrevisionen - også i denne sag - foretager en uvildig undersøgelse  

 - et synspunkt, som jeg forventer at Folketinget er enigt i.
 Spørgsmål nr. 5:
 »Statsrevisorernes bemærkninger til sagen i den endelige betænkning  

 skal ses i sammenhæng med de bemærkninger, de angav i selve beretningen om  

 FFA og SFF (side 67). Dengang udtalte statsrevisorerne:
»Statsrevisorerne finder det samtidig nødvendigt at indskærpe over  

 for arbejdsministeren, at direktoratet burde have benyttet sine beføjelser på  

 et tidligere tidspunkt, så snart de første tegn på misbrug dukkede op.« Nu tilkendegiver statsrevisorerne i den endelige betænkning:
»Statsrevisorerne finder, at arbejdsministeren har modtaget  

 tilstrækkelig mange oplysninger m.h.t. uretmæssig administration og derfor  

 burde have grebet ind på et tidligere tidspunkt.
Dette giver statsrevisorerne  

 anledning til at indskærpe ministerens ansvar for at føre tilsyn, og at  

 ministeren sikrer, at en tilsvarende situation ikke opstår igen.« Hvor kraftig en påtale skal ministeren have, før sagen tages op og der  

 foretages det fornødne til at få den bragt til afslutning?» Svar:
 Mine skriftlige bemærkninger til statsrevisorernes beretning nr. 10/1992  

 er gengivet på side 273-274 i statsrevisorernes endelige betænkning over  

 statsregnskabet for finansåret 1992.
 Jeg har noteret mig den citerede tilkendegivelse fra statsrevisorene i  

 statsrevisorernes endelige betænkning.
 Idet jeg i øvrigt kan henholde mig til mine ovenfor nævnte bemærkninger  

 til statsrevisorerne, kan jeg tilføje, at der i foråret 1994 blev gennemført  

 en større tilsynsundersøgelse, der blev ledet af revisionsfirmaerne Price  

 Waterhouse/Seier-Petersen og City Revision A/S.
 Revisorernes hovedkonklusion lyder således:
 »Generelt er det efter gennemgang og vurdering af kommissoriets  

 punkter vor opfattelse, at der ikke sker et økonomisk misbrug af FFA via  

 administrationsfællesskabet med SFF.
Samadministrationen mellem FFA og SFF er efter vor opfattelse nu  

 indskrænket til et niveau, hvor yderligere adskillelse under de givne  

 omstændigheder næppe vil være mulig uden væsentlige meromkostninger til  

 følge.
Fælles udnyttelse af personale, lokaler og servicefunktioner vil i  

 relation til en deling af omkostninger mellem to parter altid være forbundet  

 med skøn, som i sagens natur aldrig vil kunne blive 100 pct. nøjagtige.
Den  

 almindelige udvikling og tilpasning af de administrative rutiner vil  

 endvidere til stadighed indebære, at der skal foretages nye skøn og dermed  

 nye fordelinger.
Bortset fra, hvad der er anført nedenfor, er vi ikke stødt på forhold, som  

 giver os anledning til at anfægte de foretagne skøn.
Principper for fordeling  

 af omkostninger, som der er enighed om mellem FFA og DfA, er ud over det i  

 det efterfølgende anførte ikke nærmere vurderet.« Herefter er der i revisorernes rapport listet 4 punkter, som revisorerne  

 fandt at direktoratet burde følge op eller overveje.
 Direktoratets opfølgning gav anledning til en regulering på kr.  

 124.170 vedrørende et enkelt punkt.
 Den pågældende fejl, der ikke skyldtes tvivl om fordeling, blev i øvrigt  

 straks erkendt af kassen.
Der er således ikke som anført i spørgsmålet tale om, at sagen er taget  

 op.
Tværtimod er den afsluttet i det administrative system.
Direktoratet for  

 Arbejdsløshedsforsikringen vil dog løbende kontrollere, at forholdene fortsat  

 er i orden.
Side 273-274 fra statsrevisorernes endelige betænkning vedlægges i kopi.*) Spørgsmål nr. 6:
»Har beretningen givet ministeren anledning til at ændre  

 administrative rutiner i DfA?» Spørgsmål nr. 7:
»Ministeren har tilkendegivet, at sagen om FFA og SFF har taget  

 uforholdsmæssig meget tid for ministeren og særlig DfA.
Hvorledes vil  

 ministeren ændre kontrolprocedurerne, således at der ikke fremover skal  

 bruges så meget tid på problemer i samadministrationen mellem  

 arbejdsløshedskasser og fagforeninger?» Svar:
 Sagen har ikke givet anledning til direkte ændringer i DfA's  

 administrative rutiner, men direktoratet er selvfølgelig med erfaringerne fra  

 FFA-sagen meget opmærksomt på, om der er fordelingsmæssige problemer i  

 forbindelse med a-kassers og fagforbunds samadministration.
 Som nævnt i mine skriftlige bemærkninger til statsrevisorerne, optrykt i  

 statsrevisorernes endelige betænkning på siderne 273-274, har direktoratet  

 endvidere udsendt en ny økonomibekendtgørelse, hvori reglerne for  

 samadministration er blevet skærpet og præciseret, således at direktoratets  

 tilsynsmuligheder nu skulle være bedre end tidligere.
 De nye regler for samadministration trådte i kraft 1. januar 1995.
 Spørgsmål nr. 8:
»Vil ministeren give en opdateret status for de retssager, der  

 verserer mellem FFA/SFF og Ministeriet eller DfA?» Svar:
 Jeg kan oplyse, at der verserer følgende sager mellem FFA og  

 Arbejdsministeriet:
1. FFA mod Arbejdsministeriet ved stævning af december 1991 med  

 påstand om, a. at fordeling af udgiftsposten »Løn og honorarer til formand,  

 direktør og sekretariatschef« kan ske i overensstemmelse med  

 administrationsaftaler for årene 1988, 1989 og 1990, b. at fordeling af udgiftsposten »Skriftlig orientering ekskl.  

 bladomkostninger« kan ske i overensstemmelse med administrationsaftaler  

 for årene 1988, 1989 og 1990, og c. at fordeling af udgiftsposten »Bladomkostninger« kan ske i  

 overenstemmelse med administrationsaftaler for årene 1988, 1989 og 1990.
 2. FFA mod Arbejdsministeriet ved stævning af 17. januar 1994 med  

 påstand om, at en beregnet intern rente for regnskabsåret 1988 på kr.  

 2.385.825 og for regnskabsåret 1989 på kr. 2.121.000 kan indgå i  

 fordelingsgrundlaget for de respektive regnskabsår mellem FFA og SFF.
3. FFA mod Arbejdsministeriet ved stævning af 17. januar 1994 med  

 påstand om, a. at fordelingen af udgiftsposterne »Køb af maskintid« og  

 »Forrentning« kan ske i overensstemmelse med årsregnskaber for de  

 respektive regnskabsår 1985-1990, subsidiært at ovennævnte udgiftsposter kan  

 indgå i fordelingsgrundlaget for de respektive regnskabsår 1985-1990 med i  

 alt kr. 1.614.974, b. at fordelingen af udgiftsposten »Salget af SFF's gamle edb-anlæg i  

 1985« kan ske i overensstemmelse med sagsøgers årsregnskab for 1985, og c. at fordelingen af udgifterne vedrørende ejendommen »Peder  

 Hvitfeldts Stræde 9« kan ske i henhold til en af kassen senere  

 udarbejdet opgørelse.
 Videre kan jeg oplyse, at ingen af ovennævnte sager er berammet til  

 domsforhandling.
 Spørgsmål nr. 9:
»Hvor mange klager har DfA og ministeren modtaget angående forhold i  

 FFA og SFF fra medlemmer af de to organer?» Svar:
 Indledningsvis må jeg gøre opmærksom på, at DfA og Arbejdsministeriet er  

 klageinstans alene i forhold til de anerkendte arbejdsløshedskasser og  

 således ikke har kompetence til at behandle klager over forhold i  

 Sammenslutningen af Firma-Funktionærer (SFF).
 Jeg forudsætter i øvrigt, at der med spørgsmålet alene tænkes på klager,  

 der relaterer sig til problemerne om samadministrationen mellem  

 Firma-Funktionærernes Arbejdsløshedskasse (FFA) og Sammenslutningen af  

 Firma-Funktionærer (SFF).
Sagens omstændigheder taget i betragtning, herunder presseomtale og det  

 lange tidsforløb, har der været overordentlig få skriftlige henvendelser til  

 DfA om sagen.
Disse henvendelser har både været fra medlemmer af  

 arbejdsløshedskassen og fra ikke-medlemmer, og antalsmæssigt ligger de næppe  

 over 5.
 Spørgsmål nr. 10:
»Vil ministeren oplyse de fem vigtigste punkter, hvor FFA og SFF har  

 ændret adfærd efter påbud fra DfA?» Svar:
 Jeg kan ikke fremhæve noget som mere væsentligt end andet.
 Det, der er mest væsentligt for mig, er imidlertid, at FFA/SFF på  

 nuværende tidspunkt har rettet sig efter samtlige de trufne afgørelser, og at  

 der efter tilsynsundersøgelsen i foråret 1994 ikke er konstateret nye  

 forhold.
 Alle de tidligere konstaterede og omtalte forhold er nu administrativt  

 afsluttede, og SFF har efterkommet samtlige krav om tilbageregulering, enten  

 ved kontant betaling til FFA eller - med direktoratets accept - ved en  

 deponering til fordel for FFA vedrørende de forhold, hvorom der verserer  

 retssager.
 Spørgsmål nr. 11:
»Hvornår har ministeren sidst foretaget stikprøvekontrol af andre  

 a-kasser og deres evt. samadministration med fagforeninger, og hvad var  

 resultatet af denne kontrol?» Svar:
 Direktoratets regnskabstilsyn udtager ikke stikprøver, men gennemgår  

 samtlige a-kassers regnskabsmateriale.
 Regnskabstilsynets formål er at tilse, at kasserne administrerer såvel de  

 statslige tilskudsmidler som kassernes egne midler i overensstemmelse med  

 bestemmelserne herom i arbejdsløshedsforsikringsloven og de administrative  

 forskrifter, der er udstedt i medfør heraf.
 Tilsynet med a-kasserne er opbygget således, at det er kassernes  

 statsautoriserede revisorer, der står for og er ansvarlige for den egentlige  

 revision af kassernes regnskaber.
 De statsautoriserede revisorers revision, der bl.a. udføres på grundlag af  

 en af DfA udsendt revisionsinstruks, indgår derfor som et væsentligt element  

 i det samlede tilsyn med a-kasserne.
 Jeg har nedenfor listet nogle af de specifikke revisionskrav, der er  

 stillet til a-kassernes statsautoriserede revisorer i medfør af direktoratets  

 revisionsinstruks:
 Statsmidlerne skal revideres i overensstemmelse med god offentlig  

 revisionsskik, jf. § 3 i lov om revision af statens regnskaber m.m., og  

 den øvrige del af kassens regnskab skal revideres i overensstemmelse med  

god revisionsskik.
 For så vidt angår statsmidlerne, skal kassens revisor ved stikprøvevis  

 revision foretage undersøgelser af udbetalingsgrundlaget, i det omfang det er  

 nødvendigt for at skaffe sig en begrundet overbevisning om forretningsgangens  

 sikkerhed og pålidelighed.
 Endvidere skal revisor vurdere, om der er taget skyldige økonomiske hensyn  

 ved forvaltningen af statsmidlerne, og skal i den forbindelse kontrollere:
- om kassen overholder alle forskrifter i forbindelse med administrationen  

 af de udbetalte forskudsbeløb, herunder at midlerne er anbragt på særlige  

 konti, - om kassens forretningsgang m.v. sikrer korrekt udbetaling af dagpenge  

 m.v., og - om kassens forvaltning af tilbagebetalingskrav er i overensstemmelse med  

 de af DfA fastsatte bestemmelser.
 Herudover skal revisor bl.a. kontrollere følgende:
- kassens interne kontrol, - kassens kontrolforanstaltninger vedrørende udbetaling af dagpenge m.v., - kassens anvendelse af edb-systemer, - kassens dokumentation for udgifter, - kassens kontering af udgifter, - kassens eventuelle administrationshonorar, - kassens periodisering af regnskabsposter og - kassens afregninger til offentlige myndigheder.
 Resultatet af den udførte revision og de eventuelle bemærkninger,  

 revisionen har givet anledning til, skal sammen med revisors eventuelle  

 forslag til ændringer i forretningsgangen fremgå af revisionsprotokollen, der  

 indsendes til DfA.
 Revisionsprotokollerne, der således giver direktoratet et overordnet  

 indtryk af kvaliteten af a-kassernes administration og den udførte revision,  

 indgår som allerede nævnt som et væsentligt element i direktoratets  

 almindelige tilsyn med a-kasserne.
 Direktoratet foretager ikke en (yderligere) egentlig revision af kassernes  

 årsregnskaber, men koncentrerer sig i stedet om reglernes overholdelse,  

 regnskabsanalyse, gennemgang af revisionsprotokollater m.v.
 Direktoratets tilsyn er primært rettet mod administrationen af de  

 statslige midler, i hvilken forbindelse det udtrykkelig skal bemærkes, at der  

 i FFA-sagen ikke er involveret statsmidler.
 For så vidt angår kassernes egne midler, er direktoratet især opmærksomt  

 på, om arbejdsløshedsforsikringslovens §§ 30 og 82 overholdes, samt - jf. mit  

 svar på spørgsmål 6 og 7 - at en eventuel samadministration med en faglig  

 organisation sker i overenstemmelse med de i § 15 i økonomibekendtgørelsen  

 fastsatte regler for samadministration.
 Det er for omfattende at redegøre for resultatet af gennemgangen af  

 samtlige regnskabssager, men det kan oplyses, at regnskabstilsynets  

 gennemgange som hovedregel ikke giver anledning til regulering.
