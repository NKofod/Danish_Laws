Ændring af SKM2001.526.LR  

 tegningsretter   fradrag Ligningsrådet har genbehandlet et spørgsmål i en  

 bindende forhåndsbesked offentliggjort i SKM2001.526.LR.  

 Spørgsmålet omhandler fradragsret for tegningsretter tildelt  

 efter ligningslovens § 28.
 Ligningsrådet svarede i SKM2001.526.LR, at fradragsretten i  

 ligningslovens § 28, stk. 4, gælder for omkostninger til tegningsretter  

 til de af koncernens medarbejdere, der er skattepligtige til Danmark.
Ligningsrådet har efterfølgende revurderet dette svar, idet  

 det i et vist omfang kan stride imod EF-traktatens bestemmelser om fri  

 bevægelighed, jf. artikel 39 og artikel 43. Såfremt den  

 oprindelige afgørelse opretholdes uden undtagelser, vil der kunne ske  

 diskrimination af ansatte, der er skattepligtige til et andet land, idet den  

 manglende fradragsret vil tilskynde danske moderselskaber til alene at  

 tildele tegningsretter til medarbejdere i danske datterselskaber.
Endvidere  

 vil den manglende fradragsret hos danske moderselskaber med udenlandske  

 datterselskaber i et vist omfang måske kunne anspore danske  

 moderselskaber til at etablere datterselskaber i Danmark fremfor i andre  

 EU-lande.
 Ligningsrådet udtaler nu: Fradragshjemlen for tegningsretter er  

 ligningslovens § 28, stk. 4, og ikke statsskattelovens § 6, litra a.  

 Selskabet kan således alene opnå fradrag for tegningsretter  

 tildelt medarbejdere, der er skattepligtige til Danmark, og tegningsretter  

 tildelt medarbejdere, der er skattepligtige til og arbejder i datterselskaber  

 i EU- og EØS-lande, hvor skattereglerne for tildeling af  

 tegningsretter svarer til de danske, d.v.s. at tildelingen er skattepligtig  

 senest ved udnyttelsen af de tildelte tegningsretter.
