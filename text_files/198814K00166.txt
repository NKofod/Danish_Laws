Nr BTL 166 Betænkning over Forslag til lov om ændring af lov om byfornyelse og  

 boligforbedring, lov om realkreditinstitutter, lov om indeksregulerede  

 realkreditlån og byggeloven   

 Nr L 166 1988-89, 1. samling Afgivet af Boligudvalget Afgivet: 19890427 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
To af disse spørgsmål og ministerens besvarelse af disse er optrykt som bilag til betænkningen.
 Udvalget har modtaget skriftlige henvendelser fra:
Andelsboligforeningernes Fællesrepræsentation, Boligselskabernes Landsforening, Byfornyelsesselskabet Danmark, Kommunernes Landsforening, Kreditforeningen Danmarks byfornyelsesudvalg, Københavns Boligkommission og Lejernes Landsorganisation.
 Der af boligministeren stillet ændringsforslag, hvorom der henvises til de  

 ledsagende bemærkninger.
Boligministeren har over for udvalget oplyst, at den nuværende bestemmelse  

 i byfornyelseslovens § 3, stk. 1, indeholder en række opregninger, på meget  

 forskellige detaljeringsniveauer, af, hvilke normer med hensyn til  

 vedligeholdelse, sikkerhed og moderne bekvemmeligheder en bygning/bolig skal  

 opfylde for at kunne anses for tidssvarende.
I medfør af lovens § 3, stk. 2,  

 er der udstedt en bekendtgørelse om kvalitetsnormer for beboelsesejendomme,  

 der fastsætter supplerende normer vedrørende bygningens energiforbrug,  

 brandsikring, el-installationer og afhjælpning af mangler, der gør bygningen  

 kondemnabel, samt indvendige vedligeholdelsesmangler.
De omhandlede normer danner overgrænsen for, hvilke foranstaltninger der  

 kan udføres for at gøre en bygning/bolig tidssvarende som led i genemførelsen  

 af en byfornyelses- eller boligforbedringsbeslutning, og hvilke  

 foranstaltninger der som følge heraf kan finansieres og støttes efter  

 byfornyelseslovens regler.
Det samme gælder krav, der lovligt kan stilles som  

 vilkår for en byggetilladelse.
 Der er ikke i loven fastsat nogen indbyrdes prioritering af de pågældende  

 normkrav, og der er heller ikke hjemmel til at foreskrive en sådan.
Ved den i lovforslaget indeholdte nykonstruktion af lovens § 3 foreslås  

 denne ændret fra en detaljeret bestemmelse med specifikke krav til at være en  

 overordnet (ramme)bestemmelse med hjemmel til at fastsætte mere detaljerede  

 regler.
Samtidig foreslås der indført hjemmel til at fastsætte regler om en  

 prioriteret rækkefølge af bygnings- og boligforbedringsindsatsen til sikring  

 af, at ejendomme efter endt renovering befinder sig på et vist  

 minimumsniveau.
Dog foreslås det fastsat i loven, som udtryk for den øverste  

 prioritering, at der i ejendomme, der omfattes af en byfornyelses- eller  

 boligforbedringsbeslutning, under alle omstændigheder skal ske afhjælpning af  

 sundheds- eller brandfarlige forhold senest i forbindelse med, at ejendommens  

 øvrige mangler vedrørende istandsættelse, vedligeholdelse eller forbedring  

 udbedres.
Boligministeren har over for udvalget tilkendegivet, at der med den  

 foreslåede ændring af byfornyelseslovens § 3 ikke tilsigtes nogen sænkning af  

 de eksisterende overgrænser for, hvilke byfornyelsesforanstaltninger der kan  

 udføres for at gøre en bygning/bolig tidssvarende, jf. herunder for så vidt  

 angår niveauet for energibesparende foranstaltninger boligministerens  

 besvarelse af udvalgets spørgsmål 6 sidste afsnit.
Der er således med den  

 foreslåede ændring ikke sigtet mod en sænkning af den standard, byfornyelse  

 skal gennemføres i.
 I lovforslagets § 1, nr. 10, er der foreslået en adgang for  

 kommunalbestyrelsen til i en byfornyelsesbeslutning at foreskrive, at der på  

 visse betingelser kan gennemføres ombygning af erhvervsejendomme til  

 beboelse.
 I ejendomme med blandet beboelse og erhverv er der i medfør af  

 ejerlejlighedsloven ingen adgang til ejerlejlighedsopdeling (medmindre  

 ejendommen er opført efter 1966), og der kan, når ombygningsarbejderne er  

 udført, efter omstændighederne være tale om fortrinslejerettigheder for  

 tidligere beboere samt tilbudspligt til lejerne til overtagelse af ejendommen  

 på andelsbasis.
 I erhvervsejendomme uden iblandet beboelse (rene erhvervsejendomme)  

 eksisterer der ifølge sagens natur ikke nogen tidligere beboere, som efter  

 byfornyelseslovens § 14, stk. 2, ville have fortrinsret til at leje en bolig  

 i den ombyggede erhvervsejendom.
Opdeles den ombyggede (rene) erhvervsejendom i medfør af  

 ejerlejlighedsloven derved, at de nyindrettede beboelser udstykkes i hver sin  

 ejerlejlighed, kolliderer dette således ikke med nogen  

 fortrinslejerettigheder.
Samtidig ville der ikke være nogen pligt til at søge  

 dannet en andelsboligforening efter lovens § 14, stk. 3, da denne pligt ikke  

 gælder for ejendomme med færre end 6 boliger (hver ejerlejlighed udgør en  

 selvstændig ejendom).
 En kommune, der måtte have gennemført ombygning til beboelse af en (ren)  

 erhvervsejendom, vil således have mulighed for at opdele og sælge boligerne  

 som ejerboliger, at udleje boligerne på almindelig vis (herunder at afhænde  

 ejendommen som udlejningsejendom) eller at søge dannet en almennyttig eller  

 privat andelsboligforening til overtagelse af ejendommen.
Boligministeren har over for udvalget tilkendgivet, at Boligministeriet  

 vil henlede kommunernes opmærksomhed på betydningen af et varieret boligudbud  

 i den enkelte kommune bl.a. med henblik på løsning af egne boligbehov.
I  

 øvrigt vil boligministeren over for kommunerne redegøre for den betydning,  

 det har for ansættelsen af værdien af den færdigombyggede ejendom, hvilken  

 status (som ejerboliger, udlejningsboliger eller andelsboliger) der vælges  

 for den pågældende ejendom - og dermed for størrelsen af det såkaldte  

 ombygningstab.
Samtidig med offentliggørelsen af et forslag til byfornyelsesbeslutning  

 skal kommunalbestyrelsen i henhold til byfornyelseslovens § 9, stk. 5,  

 udsende forslaget til de ejere og lejere, der berøres af forslaget.
Forslaget  

 skal efter samme bestemmelse være ledsaget af bl.a. oplysning om reglerne for  

 erstatningsboliger og økonomisk støtte til betaling af husleje og  

 boligindskud m.v.
Bestemmelsen er nærmere uddybet i Boligstyrelsens cirkulære  

 af 30. juni 1987 om byfornyelses- og boligforbedringsbeslutningers  

 tilvejebringelse m.v., pkt. 1.2.3. Det oplyses heri bl.a., at Boligstyrelsen  

 har udfærdiget en pjece, »Erstatningsboliger, økonomisk støtte til  

 højere husleje«, som stilles til rådighed for opfyldelsen af denne  

 informationspligt.
 Det har været fremført, at den nævnte regel i visse tilfælde ikke har  

 været helt korrekt efterlevet.
 Boligministeren har over for udvalget tilkendegivet, at Boligministeriet  

 vil henlede kommunernes opmærksomhed på, at informationspligten i forbindelse  

 med offentliggørelse af forslag til byfornyelsesbeslutninger m.v. nøje  

 overholdes.
I medfør af lovforslagets § 1, nr. 24 og 90, er det foreslået, at ryddede  

 grunde og ombyggede ejendomme, som et byfornyelsesselskab eller en kommune  

 har skullet råde over i henhold til en byfornyelsesbeslutning eller en  

 saneringsplan, som hovedregel skal søges afhændet ved offentligt udbud.  

 Hovedreglen gælder dog efter bestemmelsen ikke, hvis afhændelse af ejendommen  

 sker i medfør af byfornyelseslovens §§ 14-18. Det vil bl.a. sige ved  

 etablering af en privat eller almennyttig andelsboligforening, der overtager  

 ejendommen efter den i loven foreskrevne procedure og på de i loven fastsatte  

 vilkår.
Sker afhændelsen ikke i medfør af lovens §§ 14-18, kan  

 kommunalbestyrelsen dog efter bestemmelsen i særlige tilfælde beslutte anden  

 afhændelsesmåde.
 Boligministeren har over for udvalget tilkendegivet, at der med den  

 sidstnævnte undtagelsesbestemmelse ønskes åbnet mulighed for, at en  

 kommunalbestyrelse ud fra en helhedsvurdering kan lade særlige forhold være  

 afgørende for, hvordan de bedste afhændelsesvilkår må anses at være for en  

 given ejendom, idet det tillægges væsentlig betydning, at kommunerne kan  

 disponere i overensstemmelse med den enkelte kommunes boligbehov og  

 planmæssige forudsætninger.
En kommunalbestyrelse kan således især lægge vægt på boligsociale forhold,  

 således at kommunalbestyrelsen ved valg af anden afhændelsesmåde søger at  

 imødekomme eksempelvis behovet for boliger til nærmere definerede  

 husstandstyper, der ikke skønnes at have mulighed for at løse egne boligbehov  

 ved overtagelse af ejendommen på markedsvilkår.
Det kan f.eks. dreje sig om  

 at sikre egnede boliger til unge, ældre eller personer med handicap.
Også planmæssige forhold bør kunne føre til, at en kommunalbestyrelse ud  

 fra en helhedsvurdering kan beslutte anden afhændelsesmåde end offentligt  

 udbud.
Det kan tænkes, at det med baggrund i koordinationen mellem en  

 lokalplan og en byfornyelsesbeslutning kan være hensigtsmæssigt på et tidligt  

 tidspunkt i processen at indgå principforhåndsaftale vedrørende disponeringen  

 af en ryddet grund eller en ombygget ejendom.
I lovforslagets § 1, nr. 39, foreslås perioden (i den gældende lovs § 44  

 og 44 a) på 3 måneder, inden for hvilken en beboer, hvis bolig vil være  

 ubeboelig i ombygningsperioden, alene har krav på anvisning af midlertidig  

 erstatningsbolig, forlænget til 6 måneder.
Forslaget er medtaget bl.a. på  

 foranledning af de sanerende og byfornyende selskaber og kommuner for at  

 mindske problemerne med at fremskaffe det tilstrækkelige antal varige  

 erstatningsboliger, idet det i praksis har vist sig vanskeligt i visse  

 ombygningssager at holde ombygningsperioden under 3 måneder.
 I boligministerens besvarelse af udvalgets spørgsmål 3, ad 8, er der  

 redegjort for, at lejebetalingen i den midlertidige erstatningsbolig ikke kan  

 overstige lejen i den hidtidige bolig.
Er den midlertidige erstatningsbolig ringere end den hidtidige bolig, men  

 er lejen i erstatningsboligen højere end i den hidtidige bolig, eksempelvis  

 ved midlertidig genhusning på hotel eller lignende, skal beboeren dog fortsat  

 betale (maksimalt) den hidtidige leje.
Dette har været fremført som en  

 urimelighed over for de midlertidigt genhusede beboere, og i tilslutning  

 hertil har det været på tale at yde disse beboere en økonomisk kompensation  

 navnlig under hensyn til, at den midlertidige genhusningsperiode, hvis  

 lovforslaget vedtages, kan vare op til 6 måneder.
Boligministeren har over for udvalget tilkendegivet, at Boligministeriet  

 vil henstille til kommunerne og selskaberne, at de ved midlertidig genhusning  

 ikke anviser midlertidige erstatningsboliger, der må anses for ringere end  

 beboernes hidtidige boliger, medmindre de enten er billigere (og lejen i  

 øvrigt er rimelig), eller det sker med beboernes udtrykkelige accept.  

 Boligministeriet vil samtidig henstille, at forlængelsen fra de 3 til 6  

 måneder ikke medfører, at tempoet i byfornyelsesarbejdet sættes ned.
For  

 beboerne er det tværtimod ønskeligt, at man bestræber sig på at gøre den  

 midlertidige genhusningsperiode så kort som overhovedet muligt.
 I forlængelse af de fremførte synspunkter omkring en eventuel (ny)  

 revisionsbestemmelse i byfornyelsesloven har boligministeren endelig over for  

 udvalget tilkendegivet, at det findes mest hensigtsmæssigt, at fremtidige  

 ændringer i loven tilvejebringes ved fremsættelse af lovforslag herom for  

 Folketinget i forbindelse med, at behov for sådanne ændringer opstår.  

 Boligministeren vil med sigte herpå regelmæssigt orientere udvalget om  

 udviklingen inden for byfornyelsesområdet og de på denne baggrund  

 konstaterede behov for tilpasning, forenkling eller smidiggørelse af lovens  

 bestemmelser, eventuelt inden for nærmere afgrænsede emneområder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 boligministeren stillede ændringsforslag.
 Et mindretal inden for flertallet (Socialdemokratiets medlemmer af  

 udvalget) bemærker, at mindretallet finder det rigtigt, at der ved denne  

 lovrevision alene foretages begrænsede justeringer, da det er et meget  

 sparsomt erfaringsgrundlag, vi på nuværende tidspunkt har som baggrund for  

 revisionen.
 Mindretallet havde til gengæld fundet det hensigtsmæssigt at indsætte en  

 ny revisionsparagraf i loven, så Folketinget havde tilkendegivet viljen til  

 at foretage en ny revision på et senere tidspunkt.
 Denne revision bør forberedes ved, at alle de involverede parter i  

 byfornyelsen inddrages for at nyttiggøre de indvundne erfaringer og sikre, at  

 helheden i byfornyelsesindsatsen fortsat bliver fastholdt.
 Dette arbejde vil samtidig sikre, at ikke blot teoretiske overvejelser,  

 men praktiske erfaringer med byfornyelsesloven danner grundlag for næste  

 revision.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet bemærker i øvrigt, at lovforslaget skulle være en forenkling,  

 men det er ikke tilfældet.
I mange tilfælde er der oven i købet tale om, at  

 reglerne bliver mere indviklede, end de allerede er i øjeblikket.
Der bliver  

 heller ikke tale om mindre bureaukrati, sådan som boligministeren har sagt.  

 Der bliver sikkert tale om det modsatte.
I lovforslagets bemærkninger tales der om, at der skulle være 375.000  

 boliger med installationsmangler.
I henhold til Ølgaardudvalgets  

 undersøgelser af byfornyelsesbehovet er der kun ca. 127.000 lejligheder.
Under udvalgsarbejdet har det heller ikke været muligt at få  

 boligministeren til at komme med ændringsforslag, som ville indskrænke  

 kommunernes ret til at råde over ejendommene.
De argumenter, ministeren har  

 anvendt i sin besvarelse af spørgsmål 11, er ikke gode nok.
I stedet for  

 kommer hun med søgte forklaringer om, hvorfor det er nødvendigt for  

 kommunerne at råde over ejendommene ved væsentlige ombygninger og  

 nedrivninger.
Ministeren skulle hellere have indtaget det standpunkt, at hvor en privat  

 grundejer selv ville løse problemerne i forbindelse med byfornyelse, skulle  

 der ikke lægges hindringer i vejen herfor.
De ejendomme, som kommunerne  

 herigennem kommer til at råde over, bliver ofte overdraget til almennyttige  

 boligselskaber med alle de uhyrligheder, som dette medfører.
Det er også aldeles uacceptabelt, at grundejere tvinges til at finansiere  

 ved hjælp af indeksbelåningen, som i mange tilfælde vil hindre en senere  

 omprioritering, eventuelt i forbindelse med ejerskifte.
Det bevirker, at  

 grundejerne bliver bastet og bundet til ejendommen.
Ministeren er kommet med et ændringsforslag, hvorefter indekslånene kun  

 rykker for optagelse af lån til realkreditinstitutter og grundejernes  

 investeringsfond.
Dette er uaceptabelt, bl.a. i forbindelse med et senere  

 ejerskifte, også fordi den friværdi, en grundejer måtte have i en ejendom,  

 inden byfornyelsesprocessen sættes i gang ved hjælp af indekseringen, spises  

 op.
Med hensyn til hele finansieringsdelen, lovforslagets kapitel 7, har  

 ministeren indrømmet, at reglerne både er meget uoverskuelige og meget  

 besværlige at håndtere i det praktiske liv.
Fremskridtspartiet har opfordret  

 ministeren til at lade hele kapitlet skrive om.
Det har ministeren ikke  

 villet gøre til trods for, at alle de personer, som i praksis skal leve med  

 den her lov og arbejde efter den, har utrolig svært ved at overskue reglerne,  

 og det afholder i mange tilfælde grundejere fra overhovedet at give sig i  

 kast med byfornyelse.
De opgiver simpelt hen på forhånd, fordi de ikke kan  

 finde ud af reglerne.
Fremskridtspartiet er modstander af den her form for  

 offentligt tilskud til byfornyelse.
Fremskridtspartiet er ikke modstander af byfornyelse og er også indstillet  

 på, at der i visse tilfælde må ydes offentligt tilskud, for at lejerne  

 fortsat kan bo i ejendommen efter endt modernisering.
Men Fremskridtspartiet  

 har den helt klare opfattelse, at disse eventuelle tilskud skal gives efter  

 konkret vurdering i hvert enkelt tilfælde og ikke som et generelt tilskud til  

 dem, der ejer ejendommene.
Tilskuddene skal gives til dem, der bor i  

 lejlighederne.
Den lejeforhøjelse, der bliver tale om efter dette lovforslag efter en  

 endt ombygning og modernisering, er også så lille, at en lejer kan flytte ind  

 i en fuldt moderniseret og ombygget lejlighed og i de første fem år efter  

 ombygningen bo for næsten samme leje, som vedkommende betalte før  

 ombygningen.
Det giver en skævhed og en forvridning i huslejeniveauet, idet  

 naboerne i ejendommen på den modsatte side af gaden, som ikke er byfornyet,  

 bebor en gammel nedslidt umoderne lejlighed og alligevel betaler en husleje,  

 som er næsten lige så stor som den, der betales på den modsatte side af gaden  

 for en total ombygget og moderniseret lejlighed.
Dette er aldeles urimeligt.
Ændringsforslag Af boligministeren, tiltrådt af et flertal (udvalget med  

 undtagelse af FP):
Til § 1 1) Efter nr. 41 indsættes som nyt nummer:
 » 01. Efter § 56 indsættes i kapitel VI:
»  § 56 a.
Skal kommunalbestyrelsen efter en beslutning efter  

 denne lov råde over en ejendom, er ejeren af ejendommen berettiget til  

 godtgørelse af afholdte, rimelige udgifter til sikring af ejendommen efter §  

 30 a.
Stk. 2. Kommunalbestyrelsens afgørelse efter stk. 1 kan ikke indbringes  

 for anden administrativ myndighed.
Boligministeren kan dog optage en sag til  

 behandling, når det skønnes, at sagen er af principiel betydning.
Stk. 3. Godtgørelse efter stk. 1 udbetales af kommunen.«» 2) I den under nr. 57 foreslåede affattelse af lovens § 62, stk.  

 2, udgår 2. pkt., og i stedet indsættes:
»For private andelsboliger kan kommunalbestyrelsen ved fastsættelsen  

 af brugsværdien før forbedring bortse helt eller delvis fra  

 boligafgiftsforhøjelser, som er gennemført indtil 18 måneder før  

 bekendtgørelsen af beslutning efter § 10, stk. 1, og som overstiger  

 lejeværdien for tilsvarende hus eller husrum.
For boliger ejet af et  

 almennyttigt boligselskab, jf. § 2 i lov om boligbyggeri, kan  

 kommunalbestyrelsen ved fastsættelsen af leje- og brugsværdien før forbedring  

 bortse fra boligafgiftsforhøjelser, som er gennemført indtil 18 måneder før  

 bekendtgørelsen af beslutning efter § 10, stk. 1, og som overstiger den leje,  

 der kan opkræves efter § 7 i lov om boligbyggeri.
For private  

 udlejningsboliger kan kommunalbestyrelsen som led i udmålingen af den  

 offentlige støtte indbringe lejeforhøjelser, som er gennemført indtil 18  

 måneder før bekendtgørelsen af beslutning efter § 10, stk. 1, for huslejenævn  

 henholdsvis boligret med krav om nedsættelse af lejen til det lejedes  

 værdi.« 3) I den under nr. 90 foreslåede affattelse af lovens § 90, stk.  

 17, indsættes efter »§ 30 a,»: »§ 56 a,», og som  

2. pkt. indsættes:
»Udgifterne til godtgørelse efter § 56 a afholdes af den sanerende og  

 kan medregnes som saneringsudgifter efter saneringslovens § 32, stk. 1.« Til § 3 4) Nr. 1 affattes således:
 »1. § 1, stk. 5, affattes således:
 » Stk. 5. Panteretten for lån til det i § 59, stk. 5, i lov om  

 byfornyelse og boligforbedring nævnte formål, hvortil der er ydet eller ydes  

 offentlig garanti, rykker uden særskilt påtegning tilbage for nedenstående  

 senere lån med tinglyst panteret i ejendommen:
a) indeksregulerede realkreditlån efter denne lov, b) realkreditlån efter lov om realkreditinstitutter og c) lån ydet af Grundejernes Investeringsfond, jf. §§ 58 og 59 i lov om  

 midlertidig regulering af boligforholdene.«» Til § 5 5) I stk. 1 indsættes efter »1. januar 1989«: », og  

 § 1, nr. 77, træder først i kraft den 1. januar 1990. Indtil den 1. januar  

 1990 betales eventuelt vederlag til de i § 1, nr. 77, nævnte medlemmer af  

 byfornyelsesnævnene af amtskommunen, i hovedstadsområdet dog af  

 Hovedstadsrådet«.
Bemærkninger Til nr. 1 og 3 Efter lovforslagets § 1, nr. 30, kan kommunalbestyrelsen bl.a. træffe  

 afgørelse om, at en ejendom, der er omfattet af en byfornyelsesbeslutning,  

 skal sikres mod besættelse, hvis ejendommen er helt eller delvis rømmet.
Kommunalbestyrelsen kan f.eks. påbyde ejeren at foretage nedrivning eller  

 en forsvarlig afspærring af ejendommen.
Påbudet kan eksempelvis bestå i, at  

 ejeren skal sikre ejendommens døre og vinduer ved tilsømning eller opsætning  

 af plader på døre og vinduer.
 Udgifter, som ejeren har haft til gennemførelse af sådanne  

 foranstaltninger, vil typisk ikke forøge ejendommens værdi og vil derfor ikke  

 give sig udslag i en højere salgspris eller ekspropriationserstatning, når  

 kommunen skal råde over ejendommen med henblik på at gennemføre beslutningen.
Det findes ikke rimeligt, at ejeren skal lide et tab på disse  

 foranstaltninger i de tilfælde, hvor ejendommen skal afstås, fordi kommunen i  

 medfør af byfornyelsesbeslutningen skal råde over ejendommen.
Det foreslås  

 derfor, at kommunen godtgør ejeren de rimelige udgifter, der er afholdt til  

 sikringen af ejendommen efter § 30 a.
Udgifter til gennemførelse af kommunalbestyrelsens påbud om sikring af en  

 ejendom mod besættelse vil typisk være af ubetydelig størrelse i forhold til  

 udgifterne til den senere istandsættelse af ejendommen i overensstemmelse med  

 byfornyelsesbeslutningen.
Hertil kommer, at kommunalbestyrelsen ved afgørelse  

 af, i hvilket omfang en ejendom skal sikres mod besættelse, vil være bekendt  

 med, at der til ejere af ejendomme, som kommunalbestyrelsen efter  

 byfornyelsesbeslutningen skal råde over, skal ydes en godtgørelse af  

 afholdte, rimelige sikringsudgifter.
 På denne baggrund foreslås det i overensstemmelse med regeringens  

 afbureaukratiseringsbestræbelser, at kommunalbestyrelsens afgørelse om  

 godtgørelse af rimelige sikringsudgifter, i lighed med, hvad der gælder for  

 godtgørelser efter §§ 40, 45 og 47, ikke skal kunne indbringes for anden  

 administrativ myndighed, men at boligministeren dog skal kunne optage  

 principielle sager til behandling.
 Kommunens udgifter til godtgørelse er efter den foreslåede bestemmelse  

 omfattet af § 57, stk. 1, og refunderes derfor af staten med 50 pct., jf. §  

 66, stk. 3.
 Efter lovforslagets § 1, nr. 90, omfatter bestemmelserne om sikring af en  

 ejendom mod besættelse også ejendomme omfattet af en godkendt saneringsplan.
 For at gøre reglerne i saneringsloven og byfornyelsesloven ensartet på det  

 her omhandlede område er det derfor foreslået, at byfornyelseslovens  

 godtgørelsesbestemmelse for afholdte, rimelige sikringsudgifter skal finde  

 tilsvarende anvendelse for saneringsejendomme, hvor den sanerende skal råde  

 over ejendommen.
Til nr. 2 I lovforslagets § 1, nr. 57, er det foreslået, at kommunalbestyrelsen får  

 adgang til for private andelsboligforeninger at fastsætte en boligafgift før  

 forbedring, som kan anvendes ved udmålingen og fordelingen af støtten ved  

 henholdsvis værdiforøgende og tabsgivende foranstaltninger.
Baggrunden for  

 forslaget er at undgå, at private andelsboligforeninger før forbedringens  

 gennemførelse hæver boligafgiften med henblik på at få så stor en del af  

 ombygningsudgifterne som muligt dækket som tab.
I ændringsforslaget foreslås denne adgang udvidet med en parallel adgang  

 omfattende almennyttige boliger og private udlejningsboliger.
Fastsættelsen  

 af lejen og brugsværdien før forbedring foreslås ligeledes ændret, således at  

 kommunalbestyrelsen for private andelsboliger og boliger ejet af et  

 almennyttigt boligselskab ved udmålingen af støtten kan bortse fra  

 forhøjelser, som er gennemført indtil 18 måneder før den offentlige  

 bekendtgørelse af byfornyelses- eller boligforbedringsbeslutningen efter §  

 10, stk. 1, og som overstiger lejeværdien for tilsvarende hus eller husrum,  

 henholdsvis den leje, der kan opkræves efter § 7 i lov om boligbyggeri.
For private udlejningsboliger vil det fortsat være den faktiske husleje  

 før forbedringen, som er gældende, men kommunalbestyrelsen får adgang til at  

 indbringe lejeforhøjelser, som er gennemført indtil 18 måneder før  

 bekendtgørelsen af beslutningen efter § 10, stk. 1, for huslejenævn eller  

 boligret med krav om nedsættelse af lejen til det lejedes værdi efter  

 lejelovgivningens regler herom.
I det omfang kravet følges, vil den faktiske  

 leje før forbedringen således i medfør af ændringsforslaget blive nedsat med  

 virkning for den fremtidige lejebetaling.
Lejeforhøjelser, som er gennemført  

 indtil 1 år før huslejenævnets kendelse, kan herudover af lejeren kræves  

 tilbagebetalt, jf. § 17, stk. 2, i boligreguleringsloven.
 Med tidsbegrænsningen på 18 måneder før bekendtgørelsen af byfornyelses-  

 eller boligforbedringsbeslutningen efter § 10, stk. 1, søges det sikret, at  

 kommunalbestyrelsen kun kan bortse fra leje- eller boligafgiftsforhøjelser,  

 der har en sådan tidsmæssig sammenhæng med den senere trufne beslutning om  

 byfornyelse eller boligforbedring, at forsøg på at påvirke  

 byfornyelsesstøttens sammensætning ikke kan afvises.
Til nr. 4 I lovforslagets § 3, nr. 1, er det foreslået, at den rykningsklausul, der  

 gælder for indekslån, der i private udlejningsejendomme finansierer  

 ombygningstabet, også skal gælde for tabsindekslån i andre  

 udlejningsejendomme (kommunale såvel som almennyttige) og andelsboliger.  

 Efter lovforslaget rykker tabsindekslånet tilbage for al senere låneoptagelse  

 med pant i ejendommen.
 For at begrænse det offentliges tab for garantier ydet af staten for  

 tabsindekslån uden samtidig at hindre, at der i byfornyede ejendomme senere  

 kan finansieres vedligeholdelses- og opretningsarbejder på rimelige  

 lånevilkår, og at ejerskifte ligeledes kan lånefinansieres på rimelige  

 vilkår, foreslås det at begrænse rykningsklausulens anvendelsesområde.  

 Tabsindekslånet skal efter ændringsforslaget således kun rykke for lån ydet  

 af realkreditinstitutter samt lån til private udlejningsejendomme fra  

 Grundejernes Investeringsfond.
Til nr. 5 Med virkning pr. 1. januar 1990 nedlægges Hovedstadsrådet, jf. lov nr. 191  

 af 29. marts 1989 om ophævelse af lov om et Hovedstadsråd.
I medfør af lov  

 nr. 192 af 29. marts 1989 om ændring af forskellige lovbestemmelser som følge  

 af nedlæggelsen af Hovedstadsrådet skal i hovedstadsområdet amtsrådene,  

 henholdsvis Københavns og Frederiksberg Kommuner, efter samme dato stille de  

 fornødne lokaler til rådighed m.v. for byfornyelsesnævnene i  

 hovedstadsområdet samt afholde de udgifter, som nævnenes virksomhed medfører.  

 Der kan herunder tillægges nævnsmedlemmerne vederlag for deres virksomhed.
 Nærværende lovforslag indeholder i § 1, nr. 77, en bestemmelse, hvorefter  

 adgangen til at vederlægge nævnsmedlemmerne, bortset fra formanden for  

 nævnet, der skal vederlægges af staten, jf. § 1, nr. 76, allerede fra  

 lovforslagets ikrafttræden, den 1. juli 1989, i hovedstadsområdet overgår til  

 amtskommunerne, henholdsvis Københavns og Frederiksberg Kommuner.
 For at koordinere vederlagsbestemmelsen (vedrørende nævnsmedlemmer bortset  

 fra formanden) med datoen for Hovedstadsrådets nedlæggelse går det stillede  

 ændringsforslag ud på at udskyde ikrafttrædelsen af § 1, nr. 77, til den 1.  

 januar 1990, således at eventuelt vederlag til de øvrige medlemmer af  

 byfornyelsesnævnene fortsat i hovedstadsområdet betales af Hovedstadsrådet  

 indtil udgangen af 1989.
Lizzie Lichtenberg (KF) Hans Kofoed (KF) Pernille Sams (KF) Mejdahl (V)  

 nfmd.
Traberg Smidt (V) Kirsten Jacobsen (FP) Jørgen Estrup (RV) Bollmann  

 (CD) Lysholm Christensen (KRF) Svend Andersen (S) Baadsgaard (S) fmd.  

Pia Gjellerup (S) Torben Lund (S) Lissa Mathiasen (S) Holger K.
Nielsen  

 (SF) Bjørn Poulsen (SF) Pelle Voigt (SF) Bilag To af udvalget stillede spørgsmål og ministerens besvarelse heraf Spørgsmål 3:
 Ministerens kommentarer udbedes til henvendelsen fra Kreditforeningen  

 Danmarks Byfornyelsesudvalg og Kommunernes Landsforening (bilag 6).
 Svar:
 Byfornyelsesudvalgets og Landsforeningens fælles henvendelse er opdelt i  

 10 punkter, der vil blive omtalt nedenfor:
Ad 8. Forlængelse af midlertidig genhusning bør suppleres med  

 bestemmelser, så lejeren holdes skadesløs Byfornyelsesudvalget og Landsforeningen henstiller at supplere reglerne om  

 midlertidig genhusning med bestemmelser, der sikrer, at lejeren holdes  

 skadesløs, f.eks. gennem midlertidig lejenedsættelse eller ved at tilbyde  

 lejeren permanent genhusning efter gældende regler.
Efter byfornyelseslovens § 44 kan udlejeren ikke opsige lejeren til  

 fraflytning, såfremt lejligheden i højst 3 måneder er ubeboelig på grund af  

 forbedringsarbejdernes gennemførelse.
Udlejeren kan derimod forlange, at  

 lejeren midlertidigt overtager en anden bolig, som anvises af  

 kommunalbestyrelsen.
I Boligstyrelsens cirkulære af 26. november 1985 om erstatningsboliger  

 m.v. pkt. 3.5.1 anføres, at »såfremt lejeren har fået anvist en  

 midlertidig bolig og lejen for den midlertidige bolig overstiger lejen for  

 den hidtidige bolig, betaler kommunalbestyrelsen forskellen.
Herudover  

 betaler kommunalbestyrelsen udlejeren den manglende lejeindtægt med fradrag  

 af sparede driftsudgifter«.
Lejeren skal således alene betale den  

 husleje, der gælder i den midlertidige bolig, dog maksimalt den hidtidige  

 huslejebetaling.
 Der er derfor ikke som foreslået behov for at supplere de gældende  

 bestemmelser om midlertidige erstatningsboliger.
 Spørgsmål 6:
Vil den foreslåede affattelse af § 3, stk. 1, nr. 4, betyde, at indsatsen  

 for energibesparende foranstaltninger i den fremtidige byfornyelse vil blive  

 svækket? Svar:
 Den foreslåede affattelse af § 3, stk. 1, nr. 4, i lovforslaget er næsten  

 identisk med den nugældende bestemmelse og betyder ingen ændringer i omfang  

 eller niveau vedrørende indsatsen for energibesparende foranstaltninger i den  

 fremtidige byfornyelse.
Til uddybning af bl.a. den nugældende bestemmelse i byfornyelsesloven om  

 bygningers energiforbrug er der udarbejdet en bekendtgørelse om »visse  

 kvalitetsnormer for beboelsesejendomme m.v., jf. lov om byfornyelse og  

 boligforbedring«.
Bekendtgørelsen fastslår som udgangspunkt, at  

 bygninger, der istandsættes i forbindelse med byfornyelse og boligforbedring,  

 skal søges bragt op på det energimæssige niveau, der kræves, for at der kan  

 udstedes energiattest, jf.
Byggestyrelsens bekendtgørelse om varmesyn m.v.
 Det er hensigten, at denne bekendtgørelses bestemmelser om bygningers  

 energiforbrug niveaumæssigt skal fastholdes.
Tillægsbetænkningen Udvalget har, efter at lovforslaget ved 2. behandling blev henvist til fornyet behandling i udvalget, behandlet dette i 2 møder.
 Udvalget har modtaget en skriftlig henvendelse fra Herdis og Martin  

 Jespersen, Aalborg.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse, men hilser alligevel med glæde, at det  

 lykkedes Fremskridtspartiet at formå boligministeren til at stille  

 ændringsforslag, hvorved den ændring, der ved 2. behandling blev gennemført -  

 mod Fremskridtspartiets stemmer som de eneste - ved vedtagelse af  

 ændringsforslag nr. 4 i betænkningen, udgår.
Ændringsforslag Af boligministeren, tiltrådt af udvalget:
Til § 3 1) Nr. 1 affattes således:
» 1. I § 1, stk. 5, ændres »§ 2, stk. 4,»  

 til: »§ 59, stk. 5, i lov om byfornyelse og  

 boligforbedring,».« Bemærkninger Til nr. 1 Med det stillede ændringsforslag føres den ved 2. behandling af  

 lovforslaget vedtagne formulering af § 3, nr. 1, tilbage til den formulering,  

 som lovforslaget havde ved fremsættelsen.
 Baggrunden herfor er, at det har vist sig, at der ikke har kunnet opnås  

 tilslutning fra Grundejernes Investeringsfond til det i betænkningen stillede  

 og ved 2. behandling vedtagne ændringsforslag, som tog sigte på at begrænse  

 den gældende rykningsklausul for tabsindekslånet - hvorefter tabsindekslånet  

 uden særskilt påtegning rykker tilbage for enhver låneoptagelse med pant i  

 ejendommen - til alene at foreskrive rykning for realkreditlån og lån i  

 Grundejernes Investeringsfond.
Investeringsfonden indgik i begyndelsen af 1987 aftale om løsningen af den  

 såkaldte L 70-problematik med den daværende regering, Socialdemokratiet og  

 Det Radikale Venstre.
Herefter skulle Investeringsfonden deltage i betalingen  

 af ydelsesbidraget på de nominallån, som ejere af private udlejningsejendomme  

 kunne vælge som alternativ til indeksfinansiering (med rentebidrag) af den  

 værdiforøgende del af udgifterne vedrørende byfornyelses- eller  

 boligforbedringsarbejder udført på ejendommen.
 Gennemføres ændringsforslaget, vil tabsindekslånet herefter - ud over for  

 private udlejningsejendomme - uden særskilt påtegning skulle rykke for al  

 anden senere låneoptagelse med pant i ejendomme ejet af en kommune, et  

 almennyttigt selskab eller en privat andelsboligforening.
