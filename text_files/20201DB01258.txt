Betænkning afgivet af Social- og Ældreudvalget den 20. maj 2021 Betænkning over Forslag til folketingsbeslutning om lige muligheder for hjælp i krisesituationer til mænd og kvinder [af Karina Adsbøl (DF) m.fl.]:
1. Indstillinger Et flertal i udvalget (S, SF, RV, EL, KF og ALT) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, NB og LA) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget bemærker, at DF i mange år har kæmpet for at sikre, at mænd i krisesituationer får adgang til de samme tilbud om midlertidigt ophold, rådgivning og støtte m.v. efter servicelovens § 109, som ellers kun gælder for kvinder.
Alle former for vold er fuldstændig uacceptable, uanset hvem der begår volden.
Hvor vold begået mod kvinder har ligget nogenlunde  på samme niveau, har man set en stigning i vold begået mod mænd (»Vold og seksuelle krænkelser«, Statens Institut for Folkesundhed, SDU 2018).
Når der er vold i en familie, kan det ikke undgås, at det også påvirker børnene.
Disse børn skal have hjælp, uanset om de møder op sammen med mor på et kvindekrisecenter eller far på et mandekrisecenter.
 Med dette beslutningsforslag har DF forsøgt at samle et flertal i Folketinget for den nødvendige ændring, og det er ikke første gang, at DF har fremsat et beslutningsforslag som dette i Folketinget.
 I DF mener vi, at hjælp til volds- og kriseramte personer bør være et tilbud uden skelen til, om der er tale om en kvinde eller mand.
Regeringen har tidligere fremsat et lovforslag om kvinders ret til psykologhjælp i forbindelse med ophold på et krisecenter.
Heller ikke her var der taget højde for, at mænd kunne have behov for at opholde sig på et krisecenter eller have behov for psykologhjælp.
 DF fik kæmpet en forsøgsordning med psykologhjælp til mænd ind i aftalen om reserven, men det var en lang kamp at nå så langt (»Aftale om udmøntning af reserven til foranstaltninger på social-, sundheds- og arbejdsmarkedsområdet 2021-2024«).
Herudover har DF taget initiativ til og forsøgt at få et flertal af Folketingets partier i udvalget til at være med i følgende tekst til en beretning: »Folketingets partier pålægger regeringen at indkalde til forhandlinger, der skal sikre voldsudsatte mænd ret til beskyttelse, behandling, rådgivning og en midlertidig boform på lige fod med voldsudsatte kvinder, der henvises til servicelovens § 109, der ikke gælder for mænd.
Forhandlingerne skal indebære, at mænd ligestilles med kvinder i forhold til tilbud efter servicelovens § 109. Det kan f.eks. ske med en ny paragraf 109 a.
Udvalgets intentioner er at sikre ligestilling i forhold til at sikre kvalificeret hjælp til alle uanset køn.« DF må desværre konstatere, at der ikke var vilje til at bakke op om en beretning.
3. Udvalgsarbejdet Beslutningsforslaget blev fremsat den 4. februar 2021 og var til 1. behandling den 23. april 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
