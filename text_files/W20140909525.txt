Pressenævnets kendelse i sag nr. 13-70-00558 Resumé DRs program Kontant omtaler i udsendelsen Lusk og luftkasteller et boligprojekt, hvor skibscontainere skulle laves om til boliger.
Direktøren for selskabet Living in A Box ApS har klaget over Kontants omtale af ejerforholdene.
Selskabets samarbejdspartner, Tempohousing, siger, at Living in a Box ApS it-konsulent reelt er ejer.
Både direktøren og it-konsulenten i Living in a Box ApS kommer til orde.
Derfor finder Pressenævnet ikke grund til kritik.
 Pressenævnets begrundelse og afgørelse:
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende.
Forelæggelse bør ske således, at der gives den adspurgte rimelig tid til at svare.
Dette følger af punkterne A.1 og A.3.
På baggrund af oplysninger fra Det Centrale Virksomhedsregister (CVR-registret) lægger Pressenævnet til grund, at [Person B] var direktør i selskabet, der i dag hedder Living in a Box ApS (CVR-nummer 33744994), i perioden fra den 1. september til den 23. november 2011. På daværende tidspunkt hed selskabet Omega Property Invest ApS. [Person C] var registreret som direktør i selskabet i perioden 23. januar  1. juli 2013. Selskabet hed på det tidspunkt DK Construction ApS.
Herefter skiftede det navn til Living in a Box ApS.
Tempohousings direktør udtaler i udsendelsen, at That is the owners of, Mr. [Person B] that is, and Mr. [Klager] of Living in a Box.
Det er ikke muligt for Pressenævnet at fastslå, hvorvidt direktøren har belæg for at udtale sig om ejerforholdene i Living in a Box ApS, og hvorvidt udtalelsen reelt er et udtryk for, at [Person B] anses for at være del af ejerkredsen.
Både [Klager] og [Person B] har oplyst, at [Person B] kun er tilknyttet selskabet i relation til tekniske opgaver og selskabets IT.
Både [Person B]s og [Klager]s udtalelser vedrørende ejerforholdene i udsendelsen er medtaget.
Da [Klager] heller ikke har dokumenteret forkerte forhold i relation til selskabet, udtaler nævnet ikke kritik af DR for ikke at kontrollere oplysningerne yderligere.
Ifølge oplysningerne på Living in a Box hjemmeside skulle potentielle lejere downloade en lejekontrakt og indsende den, såfremt de var interesserede i en containerbolig.
Der er fremlagt kopi af en (ikke underskreven) lejekontrakt, hvor det som betingelse under særlige vilkår er anført, at lejeren efter at have modtaget udlejers bekræftelse af lejeaftalen til at indbetale depositum.
Pressenævnet bemærker, at der ikke er fremlagt dokumentation for, at nogle lejere skulle have indbetalt depositum.
Da gengivelsen af lejekontraktens udformning er korrekt, og [Klager] har fået mulighed for at kommentere den, finder nævnet ikke tilstrækkeligt grundlag for at kritisere DR for at bringe oplysningen.
Han har tillige fået lejlighed til at kommentere oplysningerne om jordleje og mulige steder at opstille containerboligerne.
Nævnet finder heller ikke grundlag for at kritisere dette forhold.
 Nævnet udtaler heller ikke i øvrigt kritik.
 [Klager] har klaget til Pressenævnet over udsendelsen Kontant bragt på DR1 den 20. august 2013, idet han mener, at god presseskik er tilsidesat.
 Sagen er behandlet sammen med sag nr. 13-70-00556, [Person A] mod DR, og sag nr. 13-70-0557, [Person B] mod DR, der begge vedrører samme udsendelse samt sag nr. 13-70-00578, [Person B] mod DR, hvor der er klaget over Kontant den 29. oktober 2013.
1 Sagsfremstilling DR1 sendte den 20. august 2013 udsendelsen Kontant: Lusk og luftkasteller.
I udsendelsen omtales manglen på billige lejeboliger i uddannelsesbyerne og et nyt boligprojekt, Living in a Box ApS, hvor skibscontainere skulle laves om til boliger.
 Af udsendelsen fremgik følgende:
[] Speak: For fjorten dage siden dukkede der så noget rigtig spændende op for de desperate boligsøgende.
Et helt nyt projekt ved navn Living in a Box vil bygge billige studielejligheder i København, Odense, Aarhus og Aalborg.
De første 240 lejligheder vil være klar i København efter nytår. [Boligsøgende 1] slog hurtigt til.
[Boligsøgende 1]: Jeg skriver mig op, og jeg får en kontrakt.
De har allerede en kontrakt klar.
Så tænker jeg bare: Jamen, jeg skal være hurtigt for jeg skal være en af de 240, der ligesom får bolig her.
Så jeg skrev mig op.
[] Oplæsning fra Internettet: Lejlighed, Kløvermarksvej, under opførsel, færdig januar 2014. Ligger i naturskønt område.
Depositum: 10.440 kroner.
 Speak: På kortet kan man se, at lejlighederne skal ligge på det nordlige Amager tæt på centrum og Københavns Universitet.
Studievært: Og de lover, at aftalen med grundejeren er på plads.
Den skal bare underskrives.
Speak: Så hvis du skriver dig op i dag, er du sikret en bolig 15. januar 2014, når de første 240 boliger opsættes i København.
På universitet viser vi annoncen til de studerende.
Enkelte har allerede skrevet sig op.
[Boligsøgende 2]: Altså, jeg var inde og kigge på siden, og så har jeg gået og overvejet det et stykke tid, og lige pludselig så laver de en opdatering på Facebook, om at nu er der 50 boliger tilbage eller sådan noget.
Så tænker jeg, så må det til at være nu, hvis jeg skal nå det, og så er det sådan noget med, at man skal downloade en lejekontrakt, underskrive den og så sende den ind, og det gør jeg så, og får så at vide, samme dag faktisk, at jeg har fået boligen.
 Speak: Jeg ringer til Living in a Box for at høre mere om containerprojektet og for at aftale et interview med direktøren [Klager].
 [Klager]: Hallo.
Studievært: Hallo, er det [Klager]? [Klager]: Ja.
Studievært: Det er [Studievært].
Jeg ringer fra Kontant på DR1.
 [Klager]: Ja, goddag.
Studievært: Det interview vi vil lave, som jeg jo også fortalte dig, det handler jo netop om, hvor realistisk det var at have de her boliger klar, og nu siger du så, jamen, I er faktisk i dialog med Københavns Kommune om tilladelserne til at sætte de her boliger op.
Så I har kontaktet de relevante kontorer og alt det der? [Klager]: Ja, ja, ja, ja.
Altså, udgangspunktet er jo ekstremt positivt, fordi alle mennesker synes jo, at det er en glimrende løsning.
Speak: [Klager] siger ja til at udtale sig til kamera om et par dage.
Især mange unge er ekstremt positive over for de billige lejligheder tæt på centrum.
På Facebook-siden vælter det ind med indlæg fra unge, der, ligesom [Boligsøgende 1] og [Boligsøgende 2], har underskrevet en lejekontrakt.
 Oplæsning fra Internettet: Jeg er lige blevet garanteret en af de der containerboliger en kilometer fra Christianshavn fra nytår.
Speak: Skriver én [Boligsøgende 1].
I løbet af kort tid er alle de 240 boliger taget.
Ja, det lyder jo godt, men er det faktisk for godt til at være sandt? Det kan blandt andet Lejernes Landsorganisation hjælpe mig med at finde ud af.
Studievært: For at komme på listen skal man skrive under på den her lejekontrakt.
Hvad siger du til den her kontrakt? [Direktør for Lejernes LO], direktør, Lejernes Landsorganisation, Hovedstaden: Jeg siger, at den er problematisk.
Det er den af flere årsager.
Den ene det er, at man skriver under på noget, som man ikke ved, hvad er.
Man ved ikke, om det bliver til noget, og det andet problem er, at man inden ret kort tid skal betale nogle penge.
 Speak: Ifølge Living in a Box skal man nemlig betale et depositum på cirka 10.000 kroner, lang tid før boligerne står klar.
[Direktør for Lejernes LO]: Problemet her er, at der ikke er nogen ejendom, og hvis man.
Normalt er det sådan, at hvis man som lejer betaler et depositum for en lejebolig, så har man sikkerhed for det i ejendommen, i den ejendom man bor i, altså, hvis ikke udlejer kan betale pengene, så kan ejendommen sælges.
Men her er der ikke nogen ejendom.
Der er slet ikke nogen garanti for, at der kommer en ejendom.
Så derfor, kan man sige, så vil ens penge være ude at svømme, og man skal sige, man skal meget stole på de her folk, som laver det her projekt.
Studievært: Her vil Living in a Box opstille 240 studieboliger.
Planen er, at de skal være her midlertidigt i fem år.
 Speak: Living in a Box lover altså, at de studerende kan flytte ind til januar.
Studievært: Vi har talt med Skanska, som ejer grunden, og de fortæller os, at de har ingen aftale med Living in a Box, og de får det heller ikke foreløbig.
Vi har altså at gøre med et projekt med tvivlsomme kontrakter, hvor aftalen om grunden her ikke er på plads.
Men hvad med de nødvendige tilladelser? Er de på plads? Speak: Living in a Box direktør fortalte mig jo før, at de er i dialog med Københavns Kommune om tilladelserne.
Studievært: Så I har kontaktet de relevante kontorer og alt det der? [Klager]: Ja, ja, ja, ja.
 Speak: Centerchef [Centerchef for Københavns Kommune]er leder af den afdeling, der skal give de nødvendige byggetilladelser.
Studievært: Hej.
Har I modtaget nogen ansøgninger fra Living in a Box om at opstille containere til boliger ude på Skanskagrunden? [Centerchef for Københavns Kommune]: Nej, det kan jeg bekræfte, det har vi ikke modtaget nogen ansøgninger om.
Studievært: Så I har aldrig hørt fra Living in a Box? [Centerchef for Københavns Kommune]: Nej, det har vi ikke.
Vi har ikke nogle byggeandragende inde, og vi har heller ikke været i dialog med dem om deres projekt.
Speak: Det viser sig, at Living in a Box kun har kontaktet en helt anden afdeling i kommunen tilbage i juli måned.
Der er altså ingen byggesag, og fordi grunden kan være forurenet, kan godkendelsen tage helt op til et år.
Studievært: Så når de siger, at man kan flytte ind allerede i midten af januar 2014, hvordan lyder det så i dine ører? [Centerchef for Københavns Kommune]: Så lyder det som om, de har travlt med at få deres tilladelser i orden.
Studievært: Selvom de bare ansøger om midlertidigt at stille nogle containere til bolig op der, så vil det stadig være den samme proces de skulle igennem? [Centerchef for Københavns Kommune]: Ja.
Studievært: Og den vil tage lige så lang tid som normalt? [Centerchef for Københavns Kommune]: Ja.
Speak: De unge skriver sig altså op til noget, der foreløbigt mest ligner et luftkastel.
Jeg skal mødes med manden, der, officielt, står bag Living in a Box.
Studievært: [Klager], I skriver, at I har aftalen om grunden her på plads, og den bare mangler en underskrift, men der har aldrig været en aftale  heller ikke mundtligt.
Hvorfor påstår I det, når det ikke passer? [Klager]: Jamen, vi har jo haft aftaler og haft møder med lodsejeren her indtil flere gange og aftalt forskellige niveauer.
Der er så desværre sket det, her på det sidste, at i forbindelse med, at I har rettet henvendelse til dem, så har de meddelt os, at vi stopper forhandlingerne indtil videre, fordi de ikke ønsker at være en del i, desværre, i jeres program.
Studievært: I siger, at der var en aftale, der bare skulle underskrives.
Det har der aldrig været.
Heller ikke før vi ringede.
Hvorfor påstår I noget andet? [Klager]: Vi er i den situation, at der har været, som du ved, når man laver forhandlinger en gang imellem, så sidder man og taler om de forskellige ting, og inden man går ind og skriver det ned og gør forskellige ting, så er det klart, så er der nogle mundtlige forhandlinger, og der føler vi, at vi har været meget langt henne med det og var klar til at lave en skriftlig aftale.
Studievært: Så hvor langt er I med at finde en grund? [Klager]: Vi er meget langt fremme.
Studievært: Og hvad vil det sige? [Klager]: Jamen, det vil sige, at vi har en to-tre steder, hvor vi ved vi kan sætte dem her op, som vi vil forhandle og gøre det færdigt på plads.
Studievært: Hvor I ved I kan sætte dem op? Altså, hvor der ligger en aftale klar? [Klager]: Ja.
Studievært: Som bare skal skrives under? Eller er den skrevet under ligefrem? [Klager]: Ej, den er ikke skrevet under, men der er lavet udkaster til dem, ja.
 Studievært: Hvorfor lover I lejerne, at der skal stå boliger klar om under fem måneder, når det kan tage op til et år at få tilladelsen.
 [Klager]: Fordi hvis det ikke lykkes her, så sætter vi dem op et andet sted, hvor der er lokalplantilladelse og byggetilladelse til boliger og forskellige andre ting, som vi også får på plads.
Studievært: Men I har jo lovet lejerne, at det er her? [Klager]: Det må vi så undskylde.
Hvis det ikke lige bliver her, så bliver det måske to kilometer længere væk herfra tættere på byen.
Det tror jeg ikke er til gene for de kære lejere.
Studievært: Tættere på byen? [Klager]: Ja, tættere på byen for de kære lejere, og et område som de synes var rigtig fedt at bo i.
Vi vil jo gerne lave noget, som løser den midlertidige problemstilling med, at der er nogle unge mennesker, der ikke har et sted at bo, og jeg kan ikke forstå, at det ikke er så positiv en ting, så I vil støtte op om det i stedet for at grave ned i nogle detaljer, som i tråd med jo ikke har så meget at gøre med selve sagen.
Det er jo ikke så vigtigt.
Studievært: Det vil jeg jo vove at påstå, det har.
Der står jo i kontrakten, at når man har set demoboligen, skal man inden for otte dage betale depositum.
Det er jo før den endelige bolig, er sat op.
Lejernes Landsorganisation siger, det skal man aldrig gøre som lejer.
Hvorfor kræver I det alligevel? [Klager]: Det har vi også rettet op på.
Det står jo også i det følgebrev, som alle har fået.
 Studievært: Så lad mig lige, bare for at slå helt fast, der er ingen lejere, der skal indbetale et depositum før den bolig, som de selv skal bo i står der.
 [Klager]: Ja, den er klar til dem, ja, altså.
Speak: [Klager] siger, at lejernes depositum vil blive indsat på en spærret konto, så indskuddet er sikret, og det lyder jo godt, for fifleri med depositum er et af de helt store problemer på boligmarkedet for unge.
Det viser en undersøgelse, som Danske Studerendes Fællesråd lavede for nogle år siden.
[] [Direktør for Lejernes LO]: Altså, Google altid.
Undersøg hvem det er, man lejer af.
Det er godt at vide, hvem man lejer af.
Der er selvfølgelig nogle firmaer, som er meget store, som er helt okay.
Men det kan være, man er uheldig.
Så undersøg tingene først.
Undersøg hvem der ejer ejendommen og hvad der i øvrigt findes af oplysninger om ham.
Det er en god regel.
Man kan også gøre det, man slår op på en hjemmeside, der hedder ois.dk.
Der kan man se, hvem der ejer ejendommen og lejligheden.
Og så er der en gylden regel, der hedder, at hvis man står i en lejlighed, og der er nogen, der siger til en, nu skal du lige lægge 30.000 på bordet i depositum og forudbetalt leje, så får du lejligheden.
Hvis du ikke gør det, så står der altså ti udenfor, der vil have den. Så skal man altså sige nej tak, og så skal man gå hjem og tænke sig om.
Speak: Nu vil jeg prøve at følge de gode råd og se, hvem der står bag Living in a Box.
I selskabsrapporten kan jeg se, at selvom selskabet kun er lidt over to år gammelt, har det allerede haft tre navne og seks forskellige direktører.
Jeg kan se, at [Klager], som jeg talte med, lige er trådt til.
Indtil 1. juli hed direktøren [Person C].
Jeg prøver at give ham et ring.
[] Speak: To andre tidligere direktører fortæller den samme historie.
De anede ikke, at de var registreret som chefer i firmaet.
Studievært: Men de fortæller alle, at ham der må have indsat dem, er direktør nummer to, [Person B].
En gammel kending af Kontant.
[] Speak: [Person B] har altså været direktør i Living in a Box, men har han nogen indflydelse i dag? Det vil jeg nu undersøge.
Vi starter hos [Person C].
Han var jo, uden at vide det, direktør i firmaet indtil 1. juli i år.
Da jeg taler med ham, fortæller han, at han forleden fik et opkald fra [Person B].
[] Speak: Efterfølgende har vi fået et brev fra [Person B].
Her skriver [Person A], at [Person C] vidste, at han blev indsat som direktør.
Da jeg interviewer [Klager], spørger jeg ham om [Person B]s rolle i Living in a Box.
[Klager]: Han har.
Den rolle han har.
Han hjælper med en masse teknik.
Han hjælper med noget internet, og han hjælper med noget teknisk indretning og nogle forskellige andre ting.
Altså, vi har her et fantastisk projekt, som jeg er en af idéskaberne bag ved, og det har vi etableret og gået i gang med og knyttet de forskellige forbindelser. [Person B]s rolle i det her er ene og alene at være konsulent på teknik og IT.
Han har ingen som helst anden relation til det her projekt.
Jamen, han er da med til at barsle ideen, ja det er da rigtigt nok, altså, ikke idéen, men han er da, han er da kommet med masser gode input til det.
Manden er.
Altså, det er der vel ikke noget forkert i.
 Studievært: Han er tidligere direktør for selskabet også.
[Klager]: Det tror jeg ikke.
Ikke i det selskab som jeg er chef for.
Der har han ikke været direktør.
 Studievært: Det har heddet noget andet, men det er Living in a Box.
 [Klager]: Han har ikke været direktør og tilknyttet det firma på noget som helst tidspunkt.
Studievært: På intet tidspunkt? [Klager]: Nej.
Speak: Men det fremgår tydeligt af selskabsregistret, og da jeg kontakter firmaet Tempohousing, får jeg at vide, at [Person B] er meget mere end IT-konsulent.
Tempohousing er det hollandske firma, der skal levere de containerboliger Living in a Box, vil stille op.
Jeg taler med direktøren [Direktør for Tempohousing].
[Direktør for Tempohousing]: I guess you are a journalist or something? Studievært: Yes, I am a journalist.
[Direktør for Tempohousing]: Ah ok, yeah.
Any contact with journalists goes through them.
Studievært: Through them? [Direktør for Tempohousing]: Yeah.
That is the owners of.
Mr. [Person B] that is, and Mr. [Klager] of Living in a Box.
Studievært: Sorry, who did you say I should contact? [Direktør for Tempohousing]: The best way to contact I think is Mr. [Person B].
Studievært: [Person B]? [Direktør for Tempohousing]: Yeah.
Studievært: He is the director? [Direktør for Tempohousing]: Yeah, he is the one you should talk to.
Speak: Ifølge direktøren fra containerfirmaet er [Person B] altså medejer af Living in a Box.
Ifølge Kontants oplysninger var det indtil for to måneder siden [Person B], der bestemte i Living in a Box.
Det er endelig lykkedes Kontant at få et interview med ham via Skype fra hans hjem i Sydfrankrig.
Studievært: Så hvad går dine opgaver ud på præcis i Living in a Box? [Person B]: Altså, jeg føler ikke, jeg skal sidde her på tv og sidde og forklare omkring hvad mine arbejdsopgaver er, men umiddelbart, det mine færdigheder er lige p.t., det er at arbejde med IT, lave Facebook-pages og sidde og lave sådan en speciel app, der skal til nu, hvor det er man kan styre lyset inde i de her boliger via en app fra sin smartphone og låsetøjet til at åbne og lukke dørene med, og alle sådan nogle ting, det sidder jeg og arbejder med lige nu.
Studievært: Projektet det er din ide.
Det fortæller [Klager].
Det har du også fortalt.
Du har været direktør, du har kontakten til leverandøren.
Det passer jo ikke sammen med, når du siger, du kun er teknisk konsulent på projektet.
[Person B]: Jamen, jeg vil gerne prøve at forklare dig det [Studievært].
Det er lidt ligesom, hvis man køber en bil.
Så er det sådan, at hvis nu eksempelvis, at man overdrager en registreringsattest, det vil sige, du køber en bil af mig, så er det jo også din bil bagefter.
Jeg har ikke noget med det selskab at gøre.
Jeg har ikke noget med noget ejerskab at gøre, hvor end du end prøver at få det til at fremstå sådan, så har jeg ikke noget med det at gøre.
Studievært: Jeg talte med direktøren af jeres hovedleverandør Tempohousing.
Han fortalte mig, at du var ejer og direktør.
Hvordan hænger det sammen? [Person B]: Det tror jeg ikke, han ville have udtalt til dig.
 Studievært: Men det har han gjort.
[] [Person B]: Okay.
Jamen, jeg kan ikke andet end at sige til dig, at det er ikke sandt.
Studievært: Så han er helt galt på den, når han siger, du er ejer og direktør? [Person B]: Jeg kan ikke andet end at sige til dig: Jeg ville rigtig gerne være ejer, men jeg er ikke ejer.
[] [Person B]: Jeg er ikke en del af personkredsen i Living in a Box.
Det har jeg tydeliggjort for dig.
 Studievært: Nej, det har du ikke.
 [Person B]: Jeg arbejder på nogle konsulentopgaver, på noget IT for dem, og jeg ville hellere end gerne være en del af det, men jeg er det desværre ikke, og der vil jeg så sige, når Lejernes LO advarer mod mig, så er der noget de har misforstået.
[] Yderligere oplysninger Af udskrift (af 7. august 2013) fra Det Centrale Virksomhedsregister (CVR-registret) fremgår det, at [Person B] har været direktør i selskabet, der i dag hedder Living in a Box ApS (CVR-nummer 33744994) i perioden fra den 1. september til den 23. november 2011. På daværende tidspunkt hed selskabet Omega Property Invest ApS.
 Af udskrift af 21. august 2013 fra Erhvervsstyrelsen fremgår det, at [Person C] var direktør i selskabet med CVR-nummer 33744994 i perioden fra 23. januar  1. juli 2013. Selskabet skiftede navn den 23. januar 2013 fra Omega Property Invest ApS til DK Construction ApS, og ved [Person C]s fratræden i juli 2013 skiftede selskabet igen navn, denne gang til Living in a Box ApS.
2 Parternes synspunkter 2.1 [Klager]s synspunkter [Klager] har navnlig anført, at han mødtes med DRs journalist den 19. august 2013. Allerede forud for dette interview havde [Klager] gjort DR opmærksom på, at Living in a Box ApS var et seriøst foretagende med en udenlandsk ejerkreds med ham selv som øverste ansvarlige. [Person B] har ikke noget ejerskab og er kun tilknyttet som konsulent pr. telefon.
DR fortalte ham, at ifølge Living in a Box ApS leverandør, var [Person B] ham, leverandøren forhandlede med og den reelle ejer af selskabet.
Af selskabets aktiebog (lovpligtig fortegnelse over aktionærerne i et aktieselskab) fremgår det imidlertid ikke, at han er ejer af selskabet. [Klager] fremførte bevis for DR, der på trods heraf fik det til at fremstå som om, [Person B] var bagmanden.
Tempohousing har udelukkende udtalt, at DR skal henvende sig til Mr. [Person B].
Direktøren udtaler sig ikke om ejerskabet.
Da [Person B] fremstilles som Living in a Box ApS bagmand, fremstår det som om, selskabet var i ledtog med [Person B] vedrørende de netop omtalte beskyldninger, og at selskabet ønskede at snyde de unge studerende.
DR skulle have oplyst, at det var under et andet selskabsnavn.
Selskabet har haft andre direktører, før det skiftede navn til Living in a Box ApS. [Klager] er imidlertid den eneste direktør i selskabet under navnet Living in a Box ApS.
Skanska har imidlertid fortalt [Klager], at selskabet aldrig har udtalt sig som refereret i udsendelsen.
Ved at påstå, at Living in a Box ApS ikke har en aftale omkring jordlejen på plads, fremstår det, som om selskabet prøver at snyde.
Dette er ikke tilfældet.
Selskabet har oplyst alle kommende lejere om, at der forhandles med flere udlejere.
Det har tillige fremgået af selskabets hjemmeside og Facebook-side siden 8. august 2013. Der er fremlagt udskrift fra Facebook, hvor blandt andet følgende fremgår:
Vi forhandler med 3 forskellige firmaer om grunde på/ved Kløvermarken.
Aftalen er ikke underskrevet endnu [] Vi forventer inden slutningen af denne måned at have det på plads, så melder vi det straks ud til alle, samt det vil også være her I skal se udstillingsmodellerne i september. Siden 10. august 2013 har det fremgået, at ingen skal betale depositum, før de har set deres boliger, og boligen er indflytningsklar.
Det fremgår af et følgebrev sendt til de kommende lejere. [Klager] har over for Pressenævnet fremlagt kopi af følgende meddelelse på Facebook:
Den 10/08/2013 kl. 10.28 skrev [Boligsøgende 1]: Men jeg er sikker på at se lejekomplekset inden jeg skal betale noget.
Har nemlig lige været ude for en boligsvindler for en uges tid siden.
Så jeg kan være forpasselig.
Kære [Boligsøgende 1]. [] Du skal ingen penge betale før du har set din bolig! Kort før du flytter ind vil vi bede dig fremsende dokumentation for dit studie/uddannelse, kopi af id, en straffeattest, samt du skal indbetale depositummet, men selvfølgelig kun hvis du ønsker lejemålet på dette tidspunkt. Ønsker du ikke lejemålet giver vi det blot til en anden heldig. 2.2 DRs synspunkter DR har anført, at det fremgår af udsendelsen, at Tempohousing oplyser, at ejerne af Living in a Box ApS er [Person B] og [Klager].
[Klager]s oplysning om, at han er den eneste med en opdateret aktiebog, har ikke betydning for spørgsmålet, om hvem der reelt er ejere, da klager ikke fremlagde aktiebogen for DR.
Udsendelsen indeholder heller ikke nogen konklusion på, hvem den reelle ejer er.
Udsendelsens oplysning om ejerskab har baggrund i Tempohousings udtalelser til DR, og disse udtalelser forelægges for klager i udsendelsen.
Tempohousings udtalelser kommer fra direktøren i selskabet, og det formodes, at han kender roller og titler på selskabets samarbejdspartnere, herunder Living in a Box ApS.
I udsendelsen bringes optagelsen af telefoninterviewet, hvoraf det fremgår, at direktøren opfatter [Person B] som medejer og direktør af Living in a Box ApS.
Dette er blevet forelagt både [Klager] og [Person B].
Af hensyn til klarheden i udsendelsen har DR udelukkende brugt navnet Living in a Box ApS, selvom selskabet, under samme CVR-nummer, har heddet andet før i tiden.
Afgørende må i den henseende være, at de personer der interviewes om forholdene omkring selskabet, har været klar over, hvilket selskab der bliver spurgt ind til.
Dette har de adspurgte ikke været i tvivl om.
Det fremgår ikke af udsendelsen, at Skanska skulle have udtalt sig om konkrete forhandlingers indhold og involverede personkreds.
Udsendelsens citat:
Living in a Box lover, at de studerende kan flytte ind i januar 2014. Grunden er ejet af Skanska.
Vi har talt med Skanska, og de fortæller os, at de ikke har nogen aftale med Living in a Box, og de får det heller ikke foreløbig. Citatet er bragt efter aftale med Skanska.
Efterfølgende gives [Klager] mulighed for at svare på oplysningen i udsendelsen.
Vedrørende den manglende aftale om jordleje har DR taget udgangspunkt i Living in a Box ApS hjemmeside fra starten af august 2013. Her blev placeringen i København entydigt omtalt som Kløvermarken, som tillige blev udpeget ganske præcist på et kort.
Det fremgik, at aftalen med lodsejeren var på plads.
Herefter talte DR med Skanska og forelagde Skanskas udtalelser for klager.
Den 13. august 2013 indrømmede Living in a Box ApS på Facebook, at aftalen med Skanska ikke var på plads, og at man forhandlede med flere grundejere på/ved Kløvermarken.
Den 15. november 2013 fremgår det på Living in a Box ApS Facebook-side, at de nødvendige dispensationer fra Københavns Kommune ikke er på plads, hvorfor indflytningen i første omgang må udskydes med to måneder.
DRs påstand om, at Living in a Box ApS opkræver depositum lang tid før indflytningen, har udgangspunkt i lejekontrakten.
Der var lagt et link på Living in a Box Facebook-side den 8. august 2013:
http://livinginabox.dk/agreement.pdf direkte link til lejekontrakt som du skal underskrive og indsende til info@livinginabox.dk for at sikre dig en bolig i København pr. 15. januar 2014, såfremt du finder en anden bolig, giver vi blot din plads i køen til en anden, det er først når vi 3 måneder før indflytningen beder dig indbetale 3 måneders depositum, at kontrakten er bindende for begge parter. Af standardlejekontrakt fremgik følgende:
 § 11 Særlige vilkår.
[] Lejer har 8 dage fra udlejer bekræfter lejeaftale til at indsætte depositum på udlejers konto, venligst skriv dit navn og cpr. på overførslen.
Såfremt vi ikke modtager depositummet, forbeholder vi os retten til straks at lade den næste i køen overtage din plads.
Depositum er 3 mdr. husleje. På det tidspunkt lejekontrakten lå klar til lejernes underskrivelse primo august 2013, var det ikke usandsynligt, at depositummet skulle indbetales mere end tre måneder før indflytningen, da indflytningen på daværende tidspunkt var den 15. januar 2014.
Lejekontrakten er det mest håndgribelige, DR kan forholde sig til, modsat et udsagn på Facebook om, at der skal indbetales, når lejeren har set sin bolig.
Living in a Box ApS har efterfølgende ændret betingelserne, så depositum skal indbetales senest otte dage efter, at lejeren har set en prøvebolig  men stadig inden de endelige boliger, er anbragt og indflytningsklare.
 Da DR konfronterede [Klager] med det, svarede han, at betingelsen igen var ændret, og at ændringen fremgår i et følgebrev til lejerne. Ændringerne er altså først sket efter DRs henvendelse til klager.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Martin Lavesen, Dorthe Carlsen, Ulrik Holmstrup og John Meinert Jacobsen.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende.
Forelæggelse bør ske således, at der gives den adspurgte rimelig tid til at svare.
Dette følger af punkterne A.1 og A.3.
På baggrund af oplysninger fra Det Centrale Virksomhedsregister (CVR-registret) lægger Pressenævnet til grund, at [Person B] var direktør i selskabet, der i dag hedder Living in a Box ApS (CVR-nummer 33744994), i perioden fra den 1. september til den 23. november 2011. På daværende tidspunkt hed selskabet Omega Property Invest ApS. [Person C] var registreret som direktør i selskabet i perioden 23. januar  1. juli 2013. Selskabet hed på det tidspunkt DK Construction ApS.
Herefter skiftede det navn til Living in a Box ApS.
Tempohousings direktør udtaler i udsendelsen, atThat is the owners of, Mr. [Person B] that is, and Mr. [Klager] of Living in a Box.
Det er ikke muligt for Pressenævnet at fastslå, hvorvidt direktøren har belæg for at udtale sig om ejerforholdene i Living in a Box ApS, og hvorvidt udtalelsen reelt er et udtryk for, at [Person B] anses for at være del af ejerkredsen.
Både [Klager] og [Person B] har oplyst, at [Person B] kun er tilknyttet selskabet i relation til tekniske opgaver og selskabets IT.
Både [Person B]s og [Klager]s udtalelser vedrørende ejerforholdene i udsendelsen er medtaget.
Da [Klager] heller ikke har dokumenteret forkerte forhold i relation til selskabet, udtaler nævnet ikke kritik af DR for ikke at kontrollere oplysningerne yderligere.
Ifølge oplysningerne på Living in a Box hjemmeside skulle potentielle lejere downloade en lejekontrakt og indsende den, såfremt de var interesserede i en containerbolig.
Der er fremlagt kopi af en (ikke underskreven) lejekontrakt, hvor det som betingelse under særlige vilkår er anført, at lejeren efter at have modtaget udlejers bekræftelse af lejeaftalen til at indbetale depositum.
Pressenævnet bemærker, at der ikke er fremlagt dokumentation for, at nogle lejere skulle have indbetalt depositum.
Da gengivelsen af lejekontraktens udformning er korrekt, og [Klager] har fået mulighed for at kommentere den, finder nævnet ikke tilstrækkeligt grundlag for at kritisere DR for at bringe oplysningen.
Han har tillige fået lejlighed til at kommentere oplysningerne om jordleje og mulige steder at opstille containerboligerne.
Nævnet finder heller ikke grundlag for at kritisere dette forhold.
 Nævnet udtaler heller ikke i øvrigt kritik.
