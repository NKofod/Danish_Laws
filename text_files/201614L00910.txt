Betænkning afgivet af Udlændinge- og Integrationsudvalget den 23. maj 2017 Betænkning over Forslag til lov om ændring af repatrieringsloven og udlændingeloven (Øget støtte til repatriering, genindførelse af resultattilskud til kommunerne og indførelse af absolut tilbagebetalingskrav m.v.) [af udlændinge- og integrationsministeren (Inger Støjberg)]:
1. Udvalgsarbejdet Lovforslaget blev fremsat den 29. marts 2017 og var til 1. behandling den 27. april 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 26. januar 2017 dette udkast til udvalget, jf.
UUI alm. del  bilag 110. Den 31. marts 2017 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til udlændinge- og integrationsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, V, LA, SF, KF) indstiller lovforslaget til vedtagelse uændret.
Dansk Folkepartis medlemmer af udvalget bemærker, at lovforslaget er en del af finanslovsaftalen for 2017 mellem Dansk Folkeparti og regeringen.
Dansk Folkeparti har lagt vægt på, at der generelt kommer større fokus på hjemsendelse af herboende udlændinge, og i finanslovsaftalen er der bl.a. afsat 6 mio. kr. til at gennemgå sager på udlændingeområdet, med henblik på at vurdere om opholdsgrundlaget kan inddrages, så de pågældende udlændinge kan udsendes af Danmark, om nødvendigt med tvang.
DF arbejder altså på at hjemsende flere med tvang.
Hensigten med dette lovforslag er dog at gøre det mere attraktivt for herboende udlændinge at vende frivilligt tilbage til deres hjemland.
Lovforslaget skal motivere flere til at benytte sig af muligheden for frivillig repatriering, bl.a. ved at gøre det mere interessant økonomisk at vende tilbage og ved at styrke vejledning om og muligheder for at vende tilbage til ens hjemland eller et andet land med økonomisk støtte.
Lovforslaget genindfører også resultattilskuddet til kommunerne med henblik på at styrke kommunernes fokus på repatriering.
Det betyder, at hver gang kommunen overtaler en udlænding til at rejse, modtager kommunerne en økonomisk gevinstbonus fra staten.
 Endelig foreslås det at indføre et krav om tilbagebetaling, hvis man vender tilbage til Danmark, for at hindre misbrug af ordningen.
 Et mindretal i udvalget (EL, ALT og RV) indstiller lovforslaget til forkastelse ved 3. behandling.
Enhedslistens og Alternativets medlemmer af udvalget finder det vigtigt at give flygtninge, der ikke har fundet fodfæste i Danmark, gode muligheder for frivilligt at vende tilbage til hjemlandet, når grundene til deres flugt ikke længere er til stede.
Men det foreliggende lovforslag har desværre det udgangspunkt, at det i sig selv er værd at stræbe efter, at så mange flygtninge som muligt forlader Danmark.
Denne målsætning støtter Enhedslisten og Alternativet ikke.
Klarest kommer regeringens målsætning om at få så mange flygtninge som muligt ud af landet til udtryk ved lovforslagets resultattilskud til kommunerne.
Hvis de kommunale sagsbehandlere skal arbejde med en statslig skrub af-præmie som grundvilkår, mister den kommunale rådgivning af flygtningene sin uvildige og saglige karakter, og der er stor risiko for, at flygtningene mister tilliden til de kommunale rådgivere.
Trods al sympati for forbedrede økonomiske rammer for flygtninges tilbagevenden til hjemlandet ser Enhedslisten og Alternativet sig nødsaget til at stemme imod lovforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
