 Bestemmelserne i bygningsreglement 1982, kap. 11, om ventilation har til  

 hensigt at sikre, at bygninger kan ventileres således, at der sikres  

 tilfredsstillende sundhedsmæssige forhold ved bygningernes anvendelse.
 For at ventilationsforholdene i en bygning kan anses for at være  

 tilfredsstillende, forudsætter bygningsreglementet, at der i de enkelte rum  

 tilvejebringes en i forhold til rummets størrelse og anvendelse tilstrækkelig  

 mulighed for tilførsel af udeluft og for fjernelse af forurenet luft.
 I beboelsesbygninger skal der således i enhver boligenhed være mulighed  

 for et samlet luftskifte på mindst 0,5 x i timen.
 Af bygningsreglement 1982, kap. 11.2.2, stk. 4, fremgår det, at de omtalte  

 hovedkrav til ventilation i beboelsesbygninger kan anses for opfyldt, når  

 tilførslen af udeluft og fjernelse af forurenet luft sker efter de nærmere  

 angivelser, der fremgår af bestemmelserne i dette stykke.
 Denne eksemplificerede angivelse af, hvorledes ventilation af de enkelte  

 beboelsesrum kan etableres, har været at skabe mulighed for tilførsel af  

 udeluft, idet det her anvendte ventilationsprincip er baseret på, at  

 forurenet luft fjernes genem udsugning i køkkener og baderum, efter de  

 retningslinier, der er angivet for disse rum.
 Ved udsendelsen af bygningsreglement 1982 blev der i de omtalte angivelser  

 for beboelsesrum indført en bestemmelse om, at der udover oplukkeligt vindue  

 e.l. skal anbringes en regulerbar ventil med en fri åbning på mindst 30 cm2 i  

 vindue eller ydervæg.
Dette skete i erkendelse af, at de senere års indsats for at begrænse  

 energiforbruget til boligopvarmning har medført, at boliger udføres med  

 forøget tæthed i konstruktionerne.
Denne tendens, der synes særlig markant i  

 nybyggeriet, kan medføre, at udsugningsanlæg baseret på ovennævnte  

 principper, næppe vil kunne forventes at fungere tilfredsstillende, med  

 mindre den omtalte mulighed for tilførsel af udeluft via ventiler i  

 beboelsesrum er til stede.
Det er ikke i bygningsreglementet nøjere beskrevet, hvorledes disse  

 regulerbare ventiler kan udformes eller, hvor de kan anbringes i  

 ydervægsfladen.
Af vejledningen til bygninsreglement 1982 fremgår det dog, at  

 ventilerne skal anbringes således, at det medfører mindst mulig trækgene,  

 idet ventilernes rette anvendelse ikke bør forhindres af gener ved brugen.
Byggestyrelsen har om fortolkningen af ovennævnte bestemmelse modtaget en  

 del forespørgsler.
Disse forespørgsler er hovedsagelig gået på, om et vindue,  

 der efter forskellige principper kan åbnes på klem, således at der herved kan  

 etableres en luftspalte på mindst 30 cm2, er tilstrækkelig til at overholde  

 kravet om den regulerbare ventil.
Efter byggestyrelsens opfattelse er det ikke muligt i bygningsreglementet  

 at angive, hvorledes de regulerbare ventiler nærmere skal udformes, og hvor  

 de skal anbringes i vindue eller ydervæg, således at de i enhver situation  

 kan give et tilfredsstillende luftskifte uden utilsigtede gener.
Det vil  

 derfor være nødvendigt, at der i hvert enkelt tilfælde foretages en konkret  

 vurdering af ventilationsforholdene udfra en helhedsbetragtning om, hvorvidt  

 mulighederne for ventilation er tilstrækkelige i forhold til  

 bygningsreglementets bestemmelser.
 Byggestyrelsen er dog af den opfattelse, at der i almindelighed bør  

 etableres egentlige udeluftsventiler, når det drejer sig om nybyggeri.
Det kan ikke udelukkes, at oplukkelige vinduer kan udformes på en sådan  

 måde og forsynes med sådanne særlige beslag, at de i en givet situation vil  

 kunne erstatte de regulerbare ventiler.
I sådanne situationer vil det  

 ligeledes være nødvendigt at foretage en konkret vurdering af  

 ventilationsmulighedernes placering og udformning, og derved afgøre, hvorvidt  

 bygningsreglementets bestemmelser er overholdt.
 Udover de allerede nævnte aspekter skal der her nævnes yderligere nogle  

 forhold, der har betydning for en sådan vurdering.
 Det må være en forudsætning for en sådan anerkendelse, at vinduet i  

 ventilationsstilling ikke afgørende tilsidesætter almindelige  

 kriminalpræventive hensyn.
Ikke alle vinduestyper er egnede til at skulle stå åbne i længere tid ad  

 gangen.
Vinduer med ventilationsstillinger bør i udformning og  

 materialeanvendelse være af en sådan kvalitet, at de kan tåle den yderligere  

 belastning i mekanisk og klimamæssig henseende, som denne anvendelse  

 medfører.
Hvor forholdene er sådan, at der skal isoleres mod udefra kommende støj,  

 må den regulerbare ventil i åben tilstand ikke give anledning til, at det  

 indendørs støjniveau forøges udover det tilladelige.
I sådanne tilfælde er  

 det nødvendigt at anvende lydisolerende ventiler.
Afslutningsvis skal det nævnes, at de her beskrevne principper for  

 tilførsel af udeluft kun er møntet på de traditionelle principper om  

 boligventilation med aftræk i køkken og badeværelse.
Ventilation i boliger  

 kan imidlertid ske på andre måder, hvor det ikke nødvendigvis vil være  

 påkrævet, at der etableres ventiler for udelufttilførsel i vindue eller  

 ydervæg i det enkelte beboelsesrum.
Det gælder fx, når der anvendes  

 ventilationsanlæg med såvel mekanisk udsugning som mekanisk indblæsning.
