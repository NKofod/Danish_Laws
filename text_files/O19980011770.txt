Resumé  


  

 I en sag om indstilling af en oberstløjtnant til ansættelse ved NATO  

 Defence College i Rom stadfæstede Forsvarsministeriet Forsvarskommandoens  

 afgørelse om at nægte oberstløjtnanten aktindsigt i nogle oplysninger om hans  

 hustru.
Forsvarsministeriet begrundede afgørelsen med at Forsvarskommandoens  

 sag ikke var en afgørelsessag i forvaltningslovens forstand.
Ministeriet  

 henviste bl.a. til at det var NATO der traf afgørelse om ansættelsen.
Ombudsmanden udtalte at det på baggrund af de foreliggende  

 oplysninger var Forsvarsministeriet som traf den endelige afgørelse i sagen  

 om  

 ansættelse ved NATO.
Herefter var sagen - dvs. også sagen i  

 Forsvarskommandoen  

 - som sådan en afgørelsessag, og den var således omfattet af  

 forvaltningsloven  

 med oberstløjtnanten som part i sagen.
Anmodningen om aktindsigt i  

 dokumenterne  

 om oberstløjtnantens hustru burde derfor være behandlet efter reglerne i  

 forvaltningsloven.
 Ombudsmanden redegjorde også for spørgsmålet om aktindsigt i  

 forhold til offentlighedsloven.
 Ombudsmanden henstillede at Forsvarsministeriet genoptog sagen om  

 aktindsigtsanmodningen. (J.nr. 1996-2998-801).
Aktindsigt i sag om indstilling til Nato.
Afgørelsesbegrebet Sagens omstændigheder var  

 følgende:
I 1995 forrettede A tjeneste ‑  

 med midlertidig grad som oberst ‑ ved NATO-hovedkvarteret (SHAPE) i  

 Mons,  

 Belgien.
I løbet af sommeren 1995 blev A fra Forsvarskommandoen orienteret om  

 at det var hensigten at indstille ham til stillingen som Faculty Advisor ved  

 NATO Defence College i Rom fra 1. september  

 1996. A  

 havde selv givet udtryk for  

 at han ønskede denne stilling.
Af et notat af 13. juni 1995 om besættelsen af  

 stillingen som Faculty Advisor fremgik det at man blandt de der på daværende  

 tidspunkt havde tilkendegivet interesse for stillingen, ville indstille A.  

 Det  

 fremgik endvidere af notatet at man var opmærksom på at der hermed blev tale  

 om  

 varetagelse af to udlandsstillinger i fortsættelse af hinanden hvilket  

 generelt blev søgt undgået, men at A blev tillagt de bedste forudsætninger  

 for  

 at udfylde stillingen.
 I brev af 15. august 1995  

 skrev Forsvarskommandoen følgende til Forsvarsministeriet:
 "Emne: Tillæggelse af  

 midlertidig grad som oberst (hæren) samt beordring.
 Ref.: Telefonisk drøftelse  

 FMN ‑ FKO.
 Bilag: 1. 2 stk. personelbedømmelser  

 og bedømmelseskort i kopi.
 2. Curriculum Vitae.
1. Forsvarskommandoen (FKO)  

 indstiller herved, at oberstløjtnant (hæren), midlertidig oberst  

 (hæren) (A), Chief Exer.
Coordination Section/SHAPE, fortsat tillægges midlertidig  

 grad som oberst (hæren) og uden ansøgning beordres til varig tjeneste som  

 Faculty Advisor ved NATO Defence College i Rom fra 1. september 1996.
 2. Der henvises til vedlagte  

 personelbedømmelser og bedømmelseskort, hvoraf det fremgår, at  

 oberstløjtnanten  

 af Bedømmelsesrådet er vurderet 'meget egnet' til udnævnelse.
 På grund af oberstløjtnantens  

 bedømmelsesstatus, tjeneste ved Forsvarsakademiet samt i en NATO‑stab,  

 hans gennemgang af kursus ved NATO Defence College i 1993 samt gode  

 menneskelige egenskaber, finder FKO ham meget velegnet til stillingen.
 Undertegnede kan tiltræde  

 Bedømmelsesrådets vurdering.
3. Indstillingen er en følge  

 af, at Danmark skal genbesætte stillingen efter oberstløjtnant, midlertidig  

 oberst (B)." I et notat af 31. oktober  

 1995 fra Forsvarskommandoen, personalestaben, blev det foreslået at  

 Forsvarskommandoen tog indstillingen af A op til revurdering.
Baggrunden var  

 ifølge notatet nogle oplysninger navnlig om A's hustrus adfærd der efter det  

 oplyste ville gøre en ansættelse af A problematisk.
Det fremgik af sagen at  

 der  

 efterfølgende blev indhentet andre tilsvarende oplysninger.
 Den 8. december 1995 skrev  

 Forsvarskommandoen følgende til Forsvarsministeriet:
 "Emne:  

  

 Tilbagekaldelse af indstilling.
Ref.: a.
PS.403.12010/PSF1‑16956  

 af 15 OKT  

  

 (august, min rettelse)  

  

 1995.
b.
PS.403.12010/PSF1‑023  

 af 30 NOV 1995.
1. Ved ret. a. indstillede  

 Forsvarskommandoen (FKO), at oberstløjtnant (hæren), midlertidig oberst  

 (hæren) (A), Chief Exer.
Coordination Section/SHAPE, fortsat blev tillagt  

 midlertidig grad som oberst (hæren) og uden ansøgning beordret til varig  

 tjeneste som Faculty Advisor ved NATO Defence College i Rom fra 1 SEP 1996.
 Denne indstilling  

 tilbagekaldes hermed.
 2. Tilbagekaldelsen er  

 begrundet med personlige forhold, ønsket om at fordele den attraktive  

 udenlandstjeneste  

 på flest mulige personer samt behovet for at anvende OB+ A  

 som næstkommanderende ved Sønderjyske  

 Artilleriregiment.
3. Ved ref. b. har FKO  

 indstillet, at oberstløjtnant (navnet udeladt her) (hæren) blev tillagt  

 midlertidig grad som oberst (hæren) og uden ansøgning beordret i stillingen  

 fra  

 samme dato." A havde forinden (den 1.  

 december 1995) haft en samtale med oberst C og oberstløjtnant D.
Ifølge  

 referatet heraf var det på det tidspunkt besluttet at indstillingen af A  

 skulle  

 trækkes tilbage.
Det blev nævnt at de faktorer der havde været  

 udslagsgivende,  

 var at han ville få to perioder i udlandet, at der var flere velkvalificerede  

 kandidater, og at der var tvivl om hvorvidt hans ægtefælle ville være en  

 hensigtsmæssig repræsentant.
I brev af 19. december 1995  

 klagede A til forsvarschefen over Forsvarskommandoens personelforvaltning.
A  

 anførte bl.a. at det efter hans opfattelse var meget betænkeligt at man havde  

 lagt vægt på nogle ufordelagtige oplysninger om hans hustru uden at han på  

 nogen  

 måde var blevet gjort bekendt med disse oplysninger.
A bestred at der skulle  

 være hold i disse "oplysninger" (hvis nærmere indhold A ikke  

 kendte).  

 Han henviste bl.a. til en række skriftlige udtalelser, herunder fra sine  

 foresatte i Belgien der kun havde særdeles fordelagtige ting at sige om A's  

 hustru.
Samtidig bad A om aktindsigt i de oplysninger der var fremkommet om  

 hans hustru.
 22. december 1995 svarede  

 forsvarschefen A bl.a.:
"I den anledning skal  

 jeg understrege, at selvom der var planer om anvendelse ved NATO Defence  

 College, er der på intet tidspunkt givet løfter om denne tjeneste.  

 Personelforvaltningen har løbende givet underretning om status i kandidaturen  

 til stillingen, hvilket jeg finder positivt.
Jeg kan på denne baggrund godt  

 forstå, hvis der nu er skuffelse over ikke at blive beordret til Rom i 1996.
Det er imidlertid min  

 opfattelse, at udlandstjeneste, der af de fleste opfattes meget attraktivt,  

 generelt skal tilbydes så mange officerer som muligt.
Den nuværende  

 udlandstjeneste ved SHAPE taler således imod yderligere NATO‑tjeneste.
I tilknytning til klagen er  

 anmodet om aktindsigt.
Denne del har jeg overdraget til Personelstaben, der  

 vil  

 vende tilbage i sagen ultimo januar 1996." Af et notat af 6. februar  

 1996 fra Forsvarskommandoen fremgik at A den samme dag telefonisk blev  

 orienteret om at hans anmodning om aktindsigt ville blive besvaret inden for  

 en  

 til to uger og ikke som tidligere meddelt ultimo januar 1996.
 A fik svar på sin anmodning  

 om aktindsigt i Forsvarskommandoens brev af 8. marts 1996:
 "Emne:  

  

 Anmodning om aktindsigt.
Ref.: a.
FC brev af 22 DEC  

 1995.
b.
Lov nr. 572 af 19 DEC 1985 om offentlighed i forvaltningen.
c.
Lov nr. 571 af 19 DEC 1985, Forvaltningsloven.
d.
Møde 1 DEC 1995.
 Bilag: 1. Curriculum Vitae på  

 OB+ (A).
2. FKO skr.
FTR‑P PS.  

 403.12010/PSF1‑16956 af 15 AUG 1995.
3. FKO skr.
FTR‑P PS.  

 403.12010/PSF1‑030 af 8 DEC 1995.
 4. Uddrag af FINM PAV, kap. 9 om forvaltningsloven.
 Under henvisning til ref. skal Forsvarskommandoen (FKO)  

 hermed vende tilbage i sagen vedrørende Deres kandidatur til en stilling ved  

 NATO Defence College i Rom.
Ved Deres skr. af 19 DEC 1995 anmodede De om aktindsigt  

 i alle dokumenter vedrørende sagsbehandlingen omkring Deres kandidatur.
På  

 denne baggrund tilsendes vedlagte dokumenter, jf. bilag 1‑3.
 FKO skal oplyse, at man har behandlet Deres anmodning  

 om aktindsigt i henhold til ref. b, idet sagsbehandlingen vedrørende Deres  

 kandidatur ikke er en afgørelsessag i henhold til ref. c., men en  

 ledelsesbeslutning  

 (se bilag 4, pkt. 3).
Forsvarschefen har ved ref. a. anført, at  

 udlandstjeneste generelt skal tilbydes så mange officerer som muligt samt at  

 Deres kandidatur til stillingen alene var et udtryk for en planlagt  

 anvendelse,  

 der på intet tidspunkt var Dem lovet.
Hertil kommer den opståede tvivl, som  

 redegjort ved ref. d., om Deres mulighed for at repræsentere Danmark i social  

 sammenhæng.
Samlet har disse forhold haft betydning for forvaltningens  

 stillingtagen  

 til Deres kandidatur til den aktuelle stilling.
Med baggrund i Forvaltningslovens § 25, stk. 1, skal  

 Forsvarskommandoen gøre opmærksom på, at det tilkendegives alle, at en  

 eventuel  

 klage over afgørelsen inden 14 dage kan sendes til Forsvarsministeriet,  

 Holmens Kanal 42, 1060 København K." A fik således ikke indsigt i oplysningerne om hans  

 hustru og den 1. april 1996 klagede Hovedorganisationen af Officerer i  

 Danmark  

 til Forsvarsministeriet for A over aktindsigtsafgørelsen.
Organisationen  

 anførte bl.a. at der var tale om en afgørelsessag hvor A var part og derfor  

 havde ret til aktindsigt i medfør af forvaltningsloven.
Organisationen  

 klagede  

 samtidig over at Forsvarskommandoen havde været næsten tre måneder om at  

 besvare en anmodning om aktindsigt samtidig med at A fik meddelt en frist på  

 14 dage til at anke afgørelsen.
 I anledning af klagen  

 indhentede Forsvarsministeriet en udtalelse af 16. april 1996 fra  

 Forsvarskommandoen.
 Ministeriet traf afgørelse i  

 sagen den 4. juli 1996:
 "...
I den anledning skal  

 Forsvarsministeriet oplyse, at Forsvarskommandoen i den omhandlede sag ikke  

 har  

 truffet afgørelse i forvaltningslovens forstand.
Forsvarskommandoen foretog  

 ved  

 sin skrivelse af 15. august 1995 en indstilling til Forsvarsministeriet med  

 henblik på ministeriets godkendelse af en evt. midlertidig tillæggelse af  

 oberstgrad og den videre indstilling til NATO Defence College, der har  

 kompetencen til at træffe afgørelse.
 Forsvarskommandoens senere  

 tilbagekaldelse af indstillingen ved skrivelse af 8. december 1995 kan ej  

 heller betragtes som en afgørelse i forvaltningslovens forstand.
Forvaltningsloven gælder  

 alene for behandlingen af sager, hvori der er eller vil blive truffet  

 afgørelse  

 af en forvaltningsmyndighed, jfr. lovens §2 stk.1. En myndigheds indstilling  

 eller udtalelse til en anden forvaltningsmyndighed til brug for en sags  

 afgørelse er ikke en afgørelse i forvaltningslovens forstand, og en  

 indstillingssag  

 er således ikke omfattet af lovens regler, herunder reglerne for parters  

 aktindsigt.
For nærmere orientering herom henvises til Justitsministeriets  

 vejledning om forvaltningsloven (udsendt 1986) pkt. 10., der vedlægges.
 Den af Forsvarskommandoen  

 foretagne administrative sagsbehandling vedrørende indstillingen af oberst  

 (A) og den senere tilbagekaldelse heraf er således ikke omfattet af  

 forvaltningslovens regler, herunder reglerne om parters aktindsigt.
 Med hensyn til mulighederne  

 for at kræve aktindsigt i henhold til offentlighedslovens regler skal det  

 oplyses, at sager om ansættelse eller forfremmelse i det offentlige alene er  

 omfattet af lovens §6 om notatpligt, jfr. offentlighedslovens §2 stk. 1. Der  

 består således ikke et krav på aktindsigt for oberst (A) eller hans hustru i  

 henhold til offentlighedsloven.
 Med hensyn til den lange tid,  

 der er medgået til Forsvarskommandoens behandling af oberstens begæring om  

 aktindsigt, har Forsvarskommandoen oplyst, at man den 22. december 1995 som  

 foreløbigt svar meddelte obersten, at han kunne forvente et endeligt svar ved  

 udgangen af januar 1996. Sagsbehandlingen af dette svar trak imidlertid  

 længere  

 ud end forventet, hvorfor obersten først modtog endeligt svar den 8. marts  

 1996.
Forsvarskommandoen har  

 endvidere oplyst, at når man i sin afgørelse til obersten har anført en  

 klagefrist på 14 dage, var det alene for ved periodens udløb at kunne  

 konstatere, om sagen kunne betragtes som afsluttet, eller om der skulle  

 foretages mere i sagen.
Såfremt obersten havde tilkendegivet behov for  

 yderligere tid, ville man have taget et sådan ønske til efterretning.
Forsvarsministeriet har i  

 denne sags anledning henledt Forsvarskommandoens opmærksomhed på, at den  

 anførte tidsfrist på uheldig måde har kunnet misforstås som en egentlig  

 klagefrist, hvortil der knytter sig retsvirkninger." A's klage af 17. december  

 1996 forelagde jeg for Forsvarsministeriet der den 20. maj 1997 bl.a. udtalte  

 følgende:
 "...
 Som det fremgår af sagen,  

 klagede Hovedorganisationen af Officerer i Danmark på vegne af  

 oberstløjtnanten  

 ved skrivelse af 1. april 1996 til Forsvarsministeriet over et afslag på  

 aktindsigt, som Forsvarskommandoen havde meddelt oberstløjtnanten ved  

 skrivelse  

 af 8. marts 1996.
 Som svar på  

 Hovedorganisationens klage meddelte Forsvarsministeriet ved skrivelse J.nr.  

 5.kt. 96‑0041‑44/0708 af 4. juli 1996, at oberstløjtnanten ikke  

 havde krav på aktindsigt, idet sagen omhandlede Forsvarskommandoens  

  

 indstilling  

  

 i en sag om  

  

 ansættelse  

  

 eller forfremmelse i det  

 offentlige, jf. henholdsvis forvaltningslovens 2, stk. 1, modsv., og  

 offentlighedsloven §2, stk.1.
 Med hensyn til ombudsmandens  

 ønske om en udtalelse, kan Forsvarsministeriet i det hele henholde sig til  

 den  

 begrundelse, som ministeriet gav Hovedorganisationen af Officerer i Danmark  

 ved  

 den nævnte skrivelse af 4. juli 1996.
Sagens akter, herunder  

 interne notater mv., vedlægges i original." I en kommentar til udtalelsen  

 anførte A i brev af 18. juni 1997 bl.a. følgende:
"2. Det ligger  

 naturligvis uden for mit felt at tage stilling til det formelle indhold i  

 bestemmelserne vedr. aktindsigt.
Jeg vil dog gerne påpege, at det forekommer  

 mig urimeligt, hvis aktindsigt kan nægtes på grundlag af en skelnen mellem en  

 indstillende og en besluttende myndighed, især i en situation, hvor den  

 besluttende myndighed automatisk følger en indstilling fra den indstillende  

 myndighed uden at søge oplysninger om en indstillings baggrund.
 En sådan praksis åbner  

 mulighed for, at en myndighed kan unddrage sig, at en borger får kendskab til  

 en sags rette sammenhæng, idet det blot kan overlades til den indstillende og  

 underordnede myndighed at gennemføre den pinlige del af en sagsbehandling.  

 Ved en sådan sagsbehandling er den beskyttelse, som retten til aktindsigt  

 skulle give den enkelte, reelt sat ud af kraft.
3. Normalt roser forsvaret  

 sig af at have et totalt åbnet personelbedømmelsessystem, hvor fx.  

 personelbedømmelser skal gennemgås med den bedømte, som herefter skal  

 underskrive bedømmelsen.
Dette skal sikre, at den bedømte har fuld klarhed  

 over, hvilke oplysninger forvaltningen har om ham.
 I denne sag synes det som om  

 der eksisterer et parallelt bedømmelsessystem, som absolut ikke er åbent og  

 som  

 totalt afskærer muligheden for at gendrive evt. urigtige oplysninger.
 Forholdet virker paradoksalt  

 når man betænker, at det ikke er længe siden at Justitsministeren i  

 fjernsynet  

 bekræftede, at en rocker, som blev flyttet til et andet fængsel p.g.a. en  

 klage, har ret til at se sine papirer, herunder at få oplyst, hvem der har  

 klaget.
4. Det er naturligvis en  

 uholdbar situation for min hustru som civil borger ikke at vide konkret,  

 hvilke  

 informationer om hende, som det offentlige ligger inde med eller hvem, der  

 har  

 plantet dem.
Situationen gør samtidig, at det reelt er umuligt at modbevise  

 oplysningerne.
..." A's brev kommenterede  

 Forsvarsministeriet bl.a. således i brev af 23. september 1997:
 "...
Alle indstillinger som  

 Faculty Advisor besættes efter en udbudsrunde blandt de nationer, der  

 bidrager  

 til skolens drift.
Danmark besætter normalt en af disse stillinger med en  

 oberstløjtnant/kommandørkaptajn, der tillægges midlertidig højere grad som  

 oberst/kommandør.
NATO Defence College udsender  

 ca. 1 gang årligt meddelelse om, hvilke stillinger, der bliver ledige i det  

 kommende år, og inviterer nationerne til at byde på disse.
Såfremt det efter  

 drøftelse mellem Forsvarskommandoen og Forsvarsministeriet besluttes, at  

 Danmark skal byde på en ledig stilling, indstiller Forsvarskommandoen en  

 kandidat til ministeriet.
Forsvarskommandoen udvælger den pågældende efter en  

 vurdering af, hvorvidt han opfylder de af college fastsatte krav i  

 stillingen,  

 samt om han opfylder kravene for tillæggelse af midlertidig højere grad.
Hvis  

 ministeriet er enig med Forsvarskommandoen i, at kandidaten er egnet,  

 indstilles denne af ministeriet til NATO Defence College.
Den endelige udvælgelse  

 blandt de indstillede kandidater sker ved college.
College tilstræber at  

 opretholde en vis regional og værnsvis balance i gruppen af Faculty Advisors,  

 men der er ingen garanti for, at en ledig stilling tilfalder en bestemt  

 nation.  

 NATO Defence College lægger desuden vægt på, at kandidaterne besøger Rom mhp.  

 interviews, inden udvælgelsen finder sted.
Vælges den danske kandidat,  

 beordres  

 han af Forsvarsministeriet.
Forsvarskommandoens  

 indstilling til Forsvarsministeriet er en indstilling om tillæggelse af  

 midlertidig højere grad og beordring.
Forsvarsministeriet kan ikke ekspedere  

 sagen, før NATO Defence Colleges accept af den indstillede kandidat  

 foreligger.  

 Ministeriet foretager dog en vurdering af den indstillede, jf. ovenfor.  

 Vurderingen skal afklare, om kandidaten opfylder kravene i stillingen samt  

 kravene for tillæggelse af midlertidig højere grad.
Denne vurdering adskiller  

 sig ikke fra den vurdering, der sker i forbindelse med Forsvarskommandoens  

 indstillinger i alle andre personelsager af tilsvarende karakter og på  

 tilsvarende niveau.
..." I brev af 14. november 1997  

 fremsatte A yderligere bemærkninger til sagen som Forsvarsministeriet  

 kommenterede i brev af 5. december 1997. I brev af 11. december 1997  

 fremsatte  

 A sine afsluttende bemærkninger til sagen.
Ombudsmandens udtalelse "  

  

 a) Afgørelseskompetencen for stillingens besættelse På baggrund af oplysningerne i sagen, herunder det Forsvarsministeriet har  

 anført i udtalelsen af 23. september 1997, må jeg lægge til grund at  

 proceduren vedrørende besættelse af en stilling som Faculty Advisor ved NATO  

 Defence College er følgende:
Forsvarskommandoen foretager på baggrund af en liste over egnede kandidater  

 en indstilling af én kandidat til Forsvarsministeriet.
Hvis ministeriet kan  

 følge indstillingen, skal den pågældende godkendes af NATO Defence College.  

 NATO kan afslå at modtage den pågældende enten - f.eks. efter et interview -  

 på grund af en (negativ) vurdering af den pågældende person eller fordi man  

 ønsker en kandidat fra et andet NATO-medlemsland.
Hvis NATO Defence College  

 udvælger den person Forsvarsministeriet - efter indstilling fra  

 Forsvarskommandoen - har indstillet til stillingen, skal han beordres til  

 stillingen af Forsvarsministeriet, jf. ministeriets udtalelse af 23.  

 september 1997. Denne beordring er - selv om den meddeles som en  

 tjenestebefaling - en afgørelse i forvaltningslovens forstand.
Dette har jeg  

 tidligere lagt til grund, jf. f.eks. min udtalelse af 17. oktober 1997  

 vedrørende bedømmelsesrådets vurderinger (min sag j.nr.
 1995-1252-800 - Forsvarsministeriets j.nr. 2kt.
 93-434-32/0856). Jeg må forstå at Forsvarsministeriet er enig heri.
Jeg må herefter lægge til grund at den endelige afgørelse om at en kandidat  

 skal tiltræde en stilling ved NATO Defence College, træffes af  

 Forsvarsministeriet.
Jeg er således ikke enig med ministeriet når det i  

 afgørelsen af 4. juli 1996 anføres at det er 'NATO Defence College der har  

 kompetencen til at træffe afgørelse'. NATO har (naturligvis) mulighed for at  

 afslå en indstillet kandidat, men har ikke den endelige afgørelse i sagen der  

 først træffes ved Forsvarsministeriets beordring af den pågældende.
Selv om  

 jeg må gå ud fra at en udvælgelse af en dansk kandidat fra NATO Defence  

 College normalt vil være ensbetydende med at Forsvarsministeriet beordrer den  

 pågældende til at tiltræde stillingen, er ministeriet  

 naturligvis ikke forpligtet hertil.
Hvis der - f.eks efter NATO Defence  

 Colleges godkendelse - indtræder forhold der rejser tvivl om den pågældendes  

 (fortsatte) egnethed, kan ministeriet således træffe afgørelse om ikke at  

 udsende den pågældende.
b) Forholdet til forvaltningsloven Forsvarsministeriet har bl.a.  

 begrundet afslaget på aktindsigt med at der ikke er tale om en sag omfattet  

 af  

 forvaltningsloven, jf. lovens § 2, stk. 1. Bestemmelsen er sålydende:
'§ 2, stk. 1. Loven gælder  

 for behandlingen af sager, hvori der er eller vil blive truffet afgørelse af  

 en  

 forvaltningsmyndighed.' I udtalelsen af 4. juli 1996  

 har Forsvarsministeriet om bestemmelsen anført følgende:
'En myndigheds indstilling  

 eller udtalelse til en anden forvaltningsmyndighed til brug for en sags  

 afgørelse er ikke en afgørelse i forvaltningslovens forstand, og en  

 indstillingssag  

 er således ikke omfattet af lovens regler, herunder reglerne for parters  

 aktindsigt.' Det anførte om at en  

 myndigheds indstilling ikke er en afgørelse, er i overensstemmelse med den  

 almindelige forståelse af afgørelsesbegrebet.
En myndighed der afgiver en  

 indstilling til en anden myndighed, har således ikke efter forvaltningsloven  

 en direkte pligt til at foretage partshøring over eller begrunde en  

 indstilling, heller ikke selv om indstillingen er bindende for den myndighed  

 der formelt skal træffe afgørelsen.
Det er således sidstnævnte myndighed der  

 må tage stilling til hvorvidt der for eksempel skal partshøres over  

 (oplysninger i) den anden myndigheds indstilling, idet denne indstilling  

 naturligvis  

 er en del af den samlede afgørelsessag.
Forsvarsministeriet synes  

 således i det ovenfor citerede afsnit at antage at der er tale om en særlig -  

 fra afgørelsessagen forskellig - indstillingssag.
Jeg er ikke enig i denne  

 opfattelse: Uanset at Forsvarskommandoens indstilling til Forsvarsministeriet  

 ikke i sig selv er en afgørelse, er sagen som sådan en afgørelsessag idet  

 Forsvarsministeriet træffer den endelige afgørelse om besættelse af  

 stillingen,  

 jf. ovenfor, under pkt. a.
Jeg bemærker hertil at også sager hvor der aldrig  

 bliver truffet en realitetsafgørelse - f.eks. fordi en klage eller en  

 ansøgning  

 tilbagekaldes, eller fordi en indstilling tilbagekaldes af den indstillende  

 myndighed - også er omfattet af forvaltningslovens § 2, stk. 1, om  

 'afgørelsessager'.
 Det følger af det anførte at  

 der efter min opfattelse foreligger en sag omfattet af forvaltningsloven,  

 hvor  

 (A) er part. (A)'s anmodning om aktindsigt i oplysningerne om hans hustru  

 burde  

 således have været afgjort efter reglerne i forvaltningsloven, se videre  

 nedenfor, under pkt.  

  

 e.
c.
Forholdet til offentlighedsloven Idet Forsvarsministeriet i  

 sin afgørelse også tager stilling til adgangen til aktindsigt i forhold til  

 offentlighedsloven, skal jeg bemærke følgende:
Som omtalt ovenfor, under pkt.  

  

 a  

  

 , må jeg lægge til grund at det er  

 Forsvarsministeriet der træffer den endelige afgørelse i en sag om ansættelse  

 af en dansk kandidat ved NATO Defence College.
Efter offentlighedslovens § 2,  

 stk. 1, gælder lovens regler om retten til aktindsigt (for andre end en sags  

 parter) ikke 'for sager om ansættelse eller forfremmelse i det offentliges  

 tjeneste'. Hvor spørgsmålet om (A)'s adgang til aktindsigt som part skal  

 vurderes efter forvaltningslovens regler, jf. ovenfor, under pkt.  

  

 b  

  

 , indebærer begrænsningen i  

 offentlighedslovens § 2, stk. 1, at andre, herunder (A)'s hustru, ikke har  

 ret  

 til aktindsigt i sagen.
Det følger dog af offentlighedslovens § 4 at der  

  

 kan  

  

 gives aktindsigt medmindre andet  

 følger af regler om tavshedspligt mv.
Offentlighedsloven (og  

 forvaltningsloven) gælder alene for danske myndigheder, jf. f.eks. betænkning  

 nr. 857/1978 om offentlighedslovens revision, s.  

 90f  

 og  

 Offentlighedsloven med kommentarer af John Vogter (1992), s. 52. Hvis  

 der således er tale om at en udenlandsk myndighed eller organisation (f.eks.  

 EU eller NATO) træffer afgørelse i en sag om ansættelse eller forfremmelse,  

 er  

 dette ikke en sag om 'ansættelse eller forfremmelse i det offentliges  

 tjeneste'  

 i offentlighedslovens § 2, stk. 1's, forstand.
Hvis der i sådanne sager  

 begæres  

 aktindsigt i dokumenter hos en dansk myndighed (der eks. har givet  

 indstilling  

 til den udenlandske myndighed eller organisation), kan en anmodning om  

 aktindsigt  

 ikke afvises med henvisning til offentlighedslovens § 2, stk. 1. Spørgsmålet  

 må i stedet vurderes efter reglerne i offentlighedslovens kapitel 3 om  

 undtagelser fra retten til aktindsigt.
d.
Fristen for klage over aktindsigtsafgørelsen I Forsvarskommandoens  

 afgørelse af 8. marts 1996 blev (A) vejledt om 'at en eventuel klage over  

 afgørelsen inden 14 dage kan sendes til Forsvarsministeriet...' Der gælder  

 ingen almindelig frist for udnyttelsen af en klagemulighed, og en klagefrist  

 kræver således lovhjemmel, jf.
Karsten Loiborg mfl., Forvaltningsret (1994),  

 s.  

 640. Der er ikke ved lov eller i henhold til lov fastsat frist for klager  

 over  

 Forsvarskommandoens afgørelser på aktindsigtsanmodninger til  

 Forsvarsministeriet.
Jeg er således enig med Forsvarsministeriet i at det var  

 beklageligt at Forsvarskommandoen anførte fristen som en egentlig klagefrist.
e.
Konklusion Som det fremgår af det der er  

 anført ovenfor, er det min opfattelse at (A)'s anmodning om aktindsigt skal  

 vurderes efter forvaltningsloven idet (A) har været part i en afgørelsessag.  

 Jeg har samtidig hermed gjort Forsvarsministeriet bekendt med min opfattelse,  

 og jeg har henstillet til ministeriet at genoptage sagen om (A)'s  

 aktindsigtsanmodning  

 i de pågældende oplysninger, navnlig om (A)'s hustru.
 Jeg har bedt Forsvarsministeriet om at  

 overveje om min opfattelse i øvrigt - ud over spørgsmålet om aktindsigt -  

 giver  

 ministeriet anledning til at foretage sig noget vedrørende sagsbehandlingen  

 forud for Forsvarskommandoens tilbagekaldelse af indstillingen til  

 Forsvarsministeriet.
