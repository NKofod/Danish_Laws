 Et medlem ledigmeldte sig efter endeligt ophør med selvstændig  

 virksomhed og erklærede, at arbejdet havde bestået i ombygning og  

 istandsættelse af en af ham ejet ejendom med henblik på salg, hvilket  

 imidlertid ikke lykkedes, hvorfor de to fremkomne lejligheder udlejedes.
 Direktoratet fandt, at arbejdet ikke kunne medregnes i arbejdskravet  

 og begrundede afgørelsen med, at medlemmet havde ejet ejendommen gennem  

 længere tid, at han ikke havde annonceret, og at han ikke havde afgivet nogen  

 tilbud på entreprenørarbejder.
 Ankenævnet fandt, at arbejdet i den konkrete sag kunne medregnes til  

 opfyldelse af arbejdskravet.
 Ankenævnet lagde vægt på, at medlemmet gennem en lang årrække havde  

 været selvstændig erhvervsdrivende, at han i forbindelse med det omhandlede  

 arbejde havde været momsregistreret, og at der forelå en udførlig beskrivelse  

 af arbejdet dag for dag samt erklæring fra en arkitekt med vurdering af  

 arbejdets omfang.
 Et medlem oplyste, at han fra 1. september 1989 til 8. januar 1991 drev  

 antikvitetshandel, at han i perioden 15. januar 1991 til 11. januar 1992  

 modtog arbejdsløshedsdagpenge, og at han havde drevet momsregistreret  

 entreprenørvirksomhed i perioden 13. januar 1992 til 24. september 1992.
Medlemmet ledigmeldte sig den 25. september 1992 efter endeligt ophør med  

 selvstændig entreprenørvirksomhed.
Han erklærede i forbindelse hermed, at  

 arbejdet havde vedrørt et nærmere angivent matrikelnummer og bestået i  

 ændring af beboelse og butik til 2 ejerlejligheder.
Medlemmet havde ejet  

 ejendommen siden 1. november 1989. Ombygningerne/ændringerne var udført i  

 eget regi, bortset fra el- og vvs-arbejde, som krævede autorisation.  

 Medlemmet vedlagde en oversigt over arbejdet dag for dag.
 Medlemmet oplyste blandt andet, at han havde udbudt sin arbejdskraft til  

 anden side og søgt at drive entreprenørvirksomhed, men blandt andet fordi han  

 ikke var faguddannet, havde han ikke kunnet skaffe sig beskæftigelse.
På forespørgsel fra kassen oplyste medlemmet, at han ikke forventede at  

 have yderligere beskæftigelse ved de to ejerlejligheder, da indvendig  

 vedligeholdelse, havepasning, snerydning m.v. var pålagt lejerne i  

 lejekontrakten, ligesom der ikke ville være behov for udvendig  

 vedligeholdelse de første år.
Det havde været nødvendigt at udleje  

 lejlighederne pr. 1. oktober 1992, da det ikke havde været muligt at sælge  

 dem trods annoncering.
Medlemmet vedlagde dokumentation for annonceudgifter,  

 erklæringer fra to ejendomsmæglere på, at han havde kontaktet dem og bedt dem  

 anbefale ham til eventuelle entreprenørarbejder samt to breve, hvoraf  

 fremgik, at medlemmet havde rettet henvendelse med henblik på  

 entreprenørarbejde eller lønarbejde.
Kassen fandt, at medlemmets beskæftigelse i perioden 13. januar til 24.  

 september 1992 ikke kunne rubriceres under begrebet »arbejde«,  

 således som dette var angivet i arbejdsløshedsforsikringslovens § 55. Kassen  

 støttede dette på, at arbejdet som selvstændig var karakteriseret ved  

 udøvelse for egen regning og risiko med henblik på vinding.
Kassen fandt ikke  

 denne betingelse opfyldt ved, at medlemmet havde istandsat en ejendom, han  

 ejede i forvejen.
Der havde således ikke været tale om erhvervelse som led i  

 den påbegyndte virksomhed.
Kassen lagde vægt på, at medlemmet ikke havde  

 annonceret i telefonbog, aviser eller lignende, og kassen anså det ikke for  

 dokumenteret, at han havde afgivet tilbud på arbejder eller søgt sådanne.
 Kassen meddelte derfor, at den kun kunne fastlægge dagpengeretten til og  

 med 15. april 1993 under forudsætning af, at de øvrige betingelser herfor var  

 opfyldt.
Medlemmet anførte, at beskæftigelsen burde rubriceres som arbejde, og  

 vedlagde erklæring fra en arkitekt, hvoraf det fremgik, at der til udførelsen  

 formentlig ville gå 1100 timer.
Medlemmet havde på denne baggrund besluttet  

 at udføre arbejdet selv for at holde udgifterne nede.
Han fastholdt, at det  

 var hensigten at sælge ejendommen, og at ejendommen var erhvervet som led i  

 næringen som ejendomshandler med henblik på salg med fortjeneste, der ville  

 blive beskattet.
Ejendommen havde ikke kunnet sælges grundet  

 forretningslokalet og standarden.
Endvidere anførte medlemmet, at sidste  

 frist for annonceindlevering til telefonbog var den 3. juli 1992, hvorfor han  

 først ville være kommet i telefonbogen i 1993. Han havde ikke løbende kunnet  

 afgive tilbud, da han ikke havde økonomi til at lade arbejdet på den  

 omhandlede ejendom strække sig over længere tid end højst nødvendigt.
Endelig  

 anførtes det, at annoncering og lignende sjældent gav resultat, men at det  

 var bedre at rette henvendelse til nogle, der skulle have arbejde udført, som  

 kunne udføres af en ikke-faguddannet.
 Direktoratet for Arbejdsløshedsforsikringen tiltrådte kassens afgørelse,  

 hvorefter arbejde udført i perioden 13. januar til 24. september 1992 ikke  

 kunne medregnes til opfyldelse af arbejdskravet.
Direktoratet lagde til grund, at medlemmet ved sin arbejdsindsats ikke  

 kunne antages at have udøvet en »erhvervsvirksomhed«, som dette  

 udtryk anvendtes i direktoratets optagelsesbekendtgørelse.
Direktoratet fandt  

 heller ikke, at medlemmet ved at arbejde for sig selv - uanset omfanget heraf  

 - kunne siges at have drevet selvstændig virksomhed i væsentligt omfang.
 Direktoratet fandt derimod, at medlemmet var omfattet af direktoratets  

 bekendtgørelse om arbejdes og indtægters betydning for dagpengenes størrelse.  

 Ifølge denne kan dagpenge ikke udbetales til et medlem, der som selvbygger  

 eller medbygger deltager i opførelse eller ombygning af eget hus m.v. i et  

 omfang, der overstiger, hvad der kan sammenlignes med almindeligt  

 vedligeholdelses- eller reparationsarbejde.
 Direktoratet lagde vægt på, at medlemmet udelukkende arbejdede på en  

 ejendom, han ejede, før han blev anerkendt for ophøret med udøvelse af  

 selvstændig virksomhed som ejendomshandler og antikvitetshandler, at han ikke  

 havde annonceret, og at han ikke havde afgivet tilbud på entreprenørarbejde,  

 mens han havde været momsregistreret som sådan.
Direktoratet henviste til medlemmets tidligere sag, hvor direktoratet ikke  

 havde fundet det dokumenteret, at der havde været tale om arbejde af  

 væsentligt omfang i perioden 15. november til 15. december 1990, hvor  

 medlemmet havde været beskæftiget ved reparationer, vedligeholdelse,  

 nedtagelse af forretningsskilte m.m. på samme ejendom med henblik på  

 udlejning.
Direktoratet havde fundet, at disse timer ikke kunne medregnes ved  

 opfyldelse af arbejdskravet.
Direktoratet havde ikke taget stilling til,  

 hvorvidt beskæftigelsen kunne betegnes som erhvervsmæssig, men bemærket, at  

 da medlemmet først havde tilmeldt sig arbejdsformidlingen i januar, kunne der  

 først udbetales dagpenge fra dette tidspunkt.
 Medlemmet anførte, at direktoratet ikke i den tidligere sag tog stilling  

 til hans beskæftigelse i perioden 12. oktober til 15. november 1990, hvor han  

 var beskæftiget med istandsættelse af en landejendom, hvor der ved salget  

 blev en skattepligtig indkomst på kr. 401.839.
Han oplyste, at ejendommen alene var erhvervet, fordi han skulle have et  

 erhvervslokale til at drive antikvitetshandel fra.
Han afviste, at  

 momsregistreringen var sket efter råd fra momsregisteret, som oplyst af  

 direktoratet, men at han havde fået oplyst, at han skulle registreres som  

 entreprenør, når han havde ejendom, hvorfra der ville blive tale om  

 indkomstbeskatning, og at eget arbejde skulle pålægges moms.
Arbejdet var  

 udført for egen regning og risiko og for at opnå vinding.
Medlemmet fandt, at  

 det ikke kunne være rigtigt, at han ikke havde måttet arbejde på en ejendom,  

 blot fordi han ejede den i forvejen, men i stedet skulle have købt en anden.
 Ankenævnet fandt, at medlemmets arbejde med ombygning og istandsættelse af  

 ejendommen kunne medregnes til opfyldelse af arbejdskravet.
 Ankenævnet lagde herved vægt på, at medlemmet gennem en lang årrække havde  

 været selvstændig erhvervsdrivende, og at han i forbindelse med det  

 omhandlede arbejde var momsregistreret.
 Ankenævnet lagde endvidere vægt på, at der forelå en udførlig  

 arbejdsbeskrivelse udarbejdet af en arkitekt, og på medlemmets redegørelse  

 for sit arbejde på ejendommen, hvoraf det fremgik, hvad han havde lavet dag  

 for dag samt antallet af arbejdstimer, han havde anvendt.
 Ankenævnet ændrede derfor Direktoratet for Arbejdsløshedsforsikringens  

 afgørelse.
