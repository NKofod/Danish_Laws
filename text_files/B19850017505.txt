 Efter § 29 b i lov om jagt og vildtforvaltning, jfr. lovbekendtgørelse nr.  

 57 af 11. februar 1983, (* 1) fastsættes:
 § 1.  Opsporing og aflivning af nødstedt klovbærende  

 vildt må kun foretages af den jagtberettigede, en person bemyndiget hertil af  

 den jagtberettigede samt af hundeførere, der er antaget hertil af  

 Landbrugsministeriets Vildtforvaltning, i det følgende kaldt  

 Vildtforvaltningen, under anvendelse af særligt trænede hunde, schweisshunde.
 § 2.  Vildtforvaltningen antager og afskediger de i §  

 1 nævnte hundeførere efter indstilling fra et særligt udvalg,  

 schweissregisterudvalget, der nedsættes af Vildtforvaltningen.
 Stk. 2.  Vildtforvaltningen fastsætter nærmere regler  

 til gennemførelse af bekendtgørelsen.
 § 3.  Hundeførere har mod forevisning af behørig  

 legitimation adgang med deres hund til områder, hvor de pågældende ikke har  

 jagtret, når formålet er at opspore og aflive nødstedt klovbærende vildt.  

 Hundeførere er berettiget til at medbringe jagtvåben.
 § 4.  Inden opsporing indledes, skal hundeføreren  

 underrette politimesteren og så vidt muligt de grundejere og/eller  

 jagtberettigede, der kan blive berørt af opsporingen, og disse skal holdes  

 underrettet om forløbet af opsporingen.
 Stk. 2.  Når det nødstedte vildt er opsporet og aflivet,  

 skal den jagtberettigede underrettes om, hvor vildtet findes med henblik på,  

 at denne kan sætte sig i besiddelse af vildtet.
 § 5.  Overtrædelse af bestemmelserne i bekendtgørelsen  

 straffes med bøde efter § 51, stk. 4, i lov om jagt og vildtforvaltning.
 Stk. 2.  Vildtforvaltningen kan uden varsel tilbagekalde  

 legitimationskort udstedt efter denne bekendtgørelse, såfremt en hundefører  

 overtræder de af Vildtforvaltningen fastsatte vilkår herfor.
 § 6.  Bekendtgørelsen træder i kraft den 16. maj 1985.
