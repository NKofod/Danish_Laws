Nr BTL 153 Betænkning over Forslag til lov om ændring af lov om leje, lov om  

 boligbyggeri, lov om boliger for ældre og personer med handicap og lov om  

 andelsboligforeninger og andre boligfællesskaber (Revision af reglerne om  

 udgifter til fællesantenner m.v.)   

 Nr L 153 1994-95, 1. samling Afgivet af Boligudvalget Afgivet: 19950406 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Endvidere har udvalget modtaget skriftlige henvendelser fra:
Administratorforeningen, Boligselskabernes Landsforening, Danmarks Lejerforeninger, Landsforeningen for ejere af udlejningsejendomme og Lejernes Landsorganisation.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det stillede  

 ændringsforslag.
 Et mindretal (Socialistisk Folkepartis og Fremskridtspartiets  

 medlemmer af udvalget) indstiller lovforslaget til forkastelse ved 3.  

 behandling.
 Et andet mindretal (Enhedslistens medlem af udvalget) vil redegøre  

 for sin stilling til lovforslaget og det stillede ændringsforslag ved 2.  

 behandling.
 ÆndringsforslagAf boligministeren, tiltrådt af et flertal  

 (S, V, KF, RV og CD):
 Til § 4 1) Det under nr. 2 forslåede § 7 b, stk. 4,  

 affattes således:
»Stk. 4. I forbindelse med beslutning om ny programforsyning,  

 som medfører en stigning på over 180 kr. om året for den enkelte andelsbolig  

 som nævnt i stk. 2, skal andelsboligforeningen skriftligt oplyse  

 andelshaveren om stigningens størrelse, og hvordan den er beregnet, samt  

 oplyse om andelshaverens adgang til at kræve fravalg inden for den ny  

 forsyning.
Såfremt foreningens fællesantenneanlæg ikke giver mulighed for  

 individuel frakobling og derfor skal ombygges, hvis en andelshaver anmoder om  

 fravalg efter stk. 2, skal andelsboligforeningen endvidere oplyse om  

 størrelsen af de udgifter, som vil være forbundet med en ombygning af  

 anlægget.
Underretningen efter 1. og 2. pkt. skal indeholde angivelse af,  

 hvornår og hvordan andelshaverens anmodning om fravalg fremsættes.« Bemærkninger Til nr. 1 Den foreslåede procedure i tilfælde af større programudvidelser,  

 som efter § 7 b, stk. 2, giver adgang til fravalg, foreslås ændret for at  

 give den enkelte andelsboligforening mulighed for selv i større omfang og  

 under hensyntagen til foreningens egne vedtægtsbestemmelser at beslutte  

 fremgangsmåden i tilfælde af den enkelte andelshavers krav på fravalg af  

 programmer eller programpakker.
 Bestemmelsen skal dog fortsat sikre, at den enkelte andelshaver gøres  

 bekendt med de oplysninger, som må anses for at være nødvendige ved  

 andelshaverens afgørelse af, om der ønskes fravalg inden for den ny  

 forsyning.
 Ændringsforslaget skønnes ikke at have økonomiske, administrative,  

 miljømæssige eller erhvervsøkonomiske konsekvenser.
 Ændringsforslaget indeholder ikke EU-retlige aspekter.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
