Betænkning afgivet af Finansudvalget den 14. december 2016 Betænkning over Forslag til lov om ændring af lov om Det Økonomiske Råd og Det Miljøøkonomiske Råd (Formandskabets vurdering af produktivitetsudviklingen, sammensætningen af rådene og lovfæstelse af følg eller forklar-princippet m.v.) [af finansministeren (Claus Hjort Frederiksen)]:
1. Ændringsforslag Økonomi- og indenrigsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 6. oktober 2016 og var til 1. behandling den 11. november 2016. Lovforslaget blev efter 1. behandling henvist til behandling i Finansudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 3. november 2016 sendte finansministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til finansministeren og 1 spørgsmål til økonomi- og indenrigsministeren til skriftlig besvarelse, som disse har besvaret.
3. Indstillinger Et flertal i udvalget (S, V, DF, LA, RV og KF) indstiller lovforslaget til vedtagelse med de stillede ændringsforslag.
Socialdemokratiets og Radikales Venstres medlemmer af udvalget finder det betænkeligt, at sammensætningen af Det Økonomiske Råd ændres på en sådan måde, at en navngiven tænketank får plads i rådet, uden at denne er indstillet af nogen af arbejdsmarkedets parter.
Dette kan føre til en glidebane, hvor der over tid vil opstå pres for, at andre vilkårlige tænketanke af politiske grunde ønsker og får optagelse i rådet.
S og RV finder derfor, at det er mere hensigtsmæssigt at fastholde den hidtidige praksis, hvor tænketanke kan være repræsenteret via udpegning som repræsentanter for interessenter.
S og RV finder således, at CEPOS kunne repræsenteres, såfremt man fra arbejdsgiverside ville indstille tænketanken til en ledig plads.
Et mindretal i udvalget (EL, ALT og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Enhedslistens, Alternativets og Socialistisk Folkepartis medlemmer af udvalget mener, at højere produktivitet er fordelagtigt, hvis det afspejler reelle bæredygtige forbedringer som et resultat af f.eks. dygtigere medarbejdere, bedre arbejdsgange eller teknologisk udvikling.
 EL, ALT og SF finder dog, at den måde, produktivitet i dag bliver målt på, er for snæver, og lovforslaget lægger tilsyneladende op til at fastholde en snæver definition, hvor der ikke tages højde for konsekvenser for f.eks. miljø, arbejdsmiljø, social indsats og landdistrikterne m.v.  Med et så snævert fokus risikerer man at underinvestere i mennesker og miljø, hvilket vil resultere i et mindre bæredygtigt samfund.
Det Økonomiske Råd er dannet af medlemmer fra arbejdsmarkedets parter og med fagkundskab fra uafhængige institutioner som Nationalbanken og danske universiteter.
Fagbevægelsen har bl.a. valgt at lade sig repræsentere ved AE-rådet.
CEPOS er en borgerlig-liberal tænketank, der organisatorisk hverken er forankret hos arbejdsgiver- eller lønmodtagerorganisationer.
EL, ALT og SF finder det kritisabelt at inddrage eksterne parter, som ikke er udvalgt af arbejdsmarkedets parter eller er uafhængige eksperter.
Derfor mener EL, ALT og SF ikke, at det er hensigtsmæssigt at lade CEPOS indtræde som medlem af Det Økonomiske Råd, og slet ikke uden at andre tænketanke også får mulighed for at indtræde.
4. Ændringsforslag med bemærkninger Ændringsforslag Til § 1 Af økonomi- og indenrigsministeren, tiltrådt af udvalget:
 1) Nr. 2 udgår.
[Fastholdelse af 20 medlemmer i Det Miljøøkonomiske Råd] 2) I den under nr. 3 foreslåede ændring af § 2, stk. 3, ændres »§ 2, stk. 3, 5. pkt.« til: »§ 2, stk. 3«.
[Teknisk ændring] 3) Nr. 4 affattes således:
»4. I § 2, stk. 4, udgår »1 medlem indstilles af fødevareministeren,«, »Landbrugsraadet« ændres til: »Landbrug & Fødevarer«, efter »de kommunale organisationer,« indsættes: »1 medlem indstilles af Dansk Energi,«, og »1 medlem indstilles efter fælles indstilling af Affald Danmark, Dansk Energi, Dansk Fjernvarme, Dansk Vand- og Spildevandsforening og RenoSam,« ændres til: »1 medlem indstilles efter fælles indstilling af Dansk Fjernvarme, Dansk Vand- og Spildevandsforening (DANVA) og Dansk Affaldsforening,«.« [Ændring af sammensætningen af Det Miljøøkonomiske Råd] Bemærkninger Til nr. 1 Det foreslås, at antallet af medlemmer i Det Miljøøkonomiske Råd fastholdes på 20, selv om der er sket en sammenlægning af Miljøministeriet og Ministeriet for Fødevarer, Landbrug og Fiskeri til et Miljø- og Fødevareministerium ved ressortændringen af 28. juni 2015.
Til nr. 2 Der er tale om en teknisk ændring.
Til nr. 3 Det foreslås som i det oprindelige lovforslag, at det medlem, som fødevareministeren indstiller til medlem af Det Miljøøkonomiske Råd, udgår som følge af ressortomlægningen af 28. juni 2015. Det bemærkes, at miljøministeren, nu miljø- og fødevareministeren, efter § 2, stk. 4, i lov om Det Økonomiske Råd og Det Miljøøkonomiske Råd indstiller et medlem af Det Miljøøkonomiske Råd.
 Det foreslås endvidere som i det oprindelige lovforslag, at bestemmelsen om, at Landbrugsraadet indstiller 1 medlem til Det Miljøøkonomiske Råd, ændres til, at Landbrug & Fødevarer indstiller 1 medlem til Det Miljøøkonomiske Råd. Ændringen er en følge af denne organisations navneændring.
Det foreslås desuden som noget nyt i forhold til det oprindelige lovforslag, at Dansk Energi indsættes på den plads i Det Miljøøkonomiske Råd, der er blevet ledig ved en sammenlægning af ministerier som følge af ressortomlægningen af 28. juni 2015, og herefter får ret til at indstille 1 medlem til Det Miljøøkonomiske Råd.
Energisektoren har afgørende betydning for Danmarks økonomi og miljø. Sektoren har gennemgået markante ændringer de seneste år.
Det gælder bl.a. liberalisering af elmarkedet, forretningsorienteret regulering af elselskabernes monopolaktiviteter, omstilling til vedvarende energi og øget integration i det europæiske energisystem.
I det lys er det hensigtsmæssigt, at energisektoren repræsenteres selvstændigt i Det Miljøøkonomiske Råd i egenskab af brancheorganisationen Dansk Energi.
Det vil øge rådets indsigt i samspillet mellem dansk økonomi og omstillingen af Danmarks energisystem, herunder rammerne for investeringer i energisystemet, energimarkedsscenarier og minimering af omkostningerne til den grønne omstilling.
Som en konsekvens af forslaget om, at Dansk Energi får ret til at indstille 1 selvstændigt medlem i Det Miljøøkonomiske Råd, foreslås det endelig som noget nyt i forhold til det oprindelige lovforslag, at det medlem, der indstilles efter fælles indstilling fra Affald Danmark, Dansk Energi, Dansk Fjernvarme, Dansk Vand- og Spildevandsforening og RenoSam, fremover indstilles efter fælles indstilling fra Dansk Fjernvarme, Dansk Vand- og Spildevandsforening (DANVA) og Dansk Affaldsforening.
Herved tages også højde for, at Dansk Affaldsforening er en fusion af RenoSam og Affald Danmark.
 Inuit Ataqatigiit, Tjóðveldi og Javnaðarflokkurin  var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
René Christensen (DF) Kristian Thulesen Dahl (DF) Dennis Flydtkjær (DF) Jacob Jensen (V) Søren Gade (V) Eva Kjer Hansen (V) Torsten Schack Pedersen (V) Joachim B.
Olsen (LA) fmd.
Rasmus Jarlov (KF) Ane Halsboe-Jørgensen (S) Benny Engelbrecht (S) nfmd.
Erik Christensen (S) Jesper Petersen (S) Pelle Dragsted (EL) Josephine Fock (ALT) Martin Lidegaard (RV) Lisbeth Bech Poulsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
