Skriftlig fremsættelse (26. november  

 1998) Erhvervsministeren Herved tillader jeg mig for Folketinget at  

 fremsætte:
 Forslag til lov om kontraktbetinget driftsstøtte  

 til skibsbygning.
(Lovforslag nr.
L 107).
Den hidtidige tildeling af kontraktbetinget  

 driftsstøtte har haft aktstykker som hjemmelsgrundlag, dog undtaget  

 Garantifonden for Skibsbygning, som imidlertid ikke omhandles af  

 nærværende lov.
Garantifondsloven udløber med udgangen af  

 1998 og vil ikke blive søgt forlænget.
Med forslaget søges der tilvejebragt en specifik  

 lovhjemmel til at yde driftsstøtte.
Herved følges anbefalinger  

 fra Rigsrevisionen om tilvejebringelse af særlig lovhjemmel.
Støttesatsen kan ydes med op til de i EUs  

 forordning om støtte til skibsbygning højst tilladte 9%.  

 Ministeren kan fastsætte en lavere støttesats.
For 1999 vil  

 støttesatsen blive fastsat til 9 %. Udnyttelse af bemyndigelsen vil  

 være afhængig af udviklingen i støtteanvendelsen i EU, og  

 vil for år 2000 blive nedsat såfremt støtten i de andre  

 vigtige skibsproducerende lande i EU viser en nedadgående tendens.
Støtten beregnes på basis af  

 kontraktværdien før støtte.
Kontraktværdien skal  

 forstås som den i kontrakten fastsatte pris plus enhver støtte,  

 der ydes direkte til skibsværftet.
 Lovforslaget tillader alene bevilling af  

 driftsstøtte i 1999 og 2000. Herefter skal bevilling af  

 driftsstøtte ifølge EU's forordning om støtte til  

 skibsbygning ophøre.
Skibsbygningsindustrien er i øvrigt gennem  

 EU-forordningen blevet ligestillet med andre industrisektorer med hensyn til  

 at søge støtte til forskning og udvikling, miljø og  

 regional udvikling.
Skibsbygningsindustrien kan søge støtte  

 hertil inden for bestående programmer og midler.
 Forslaget skønnes at gøre  

 driftsstøtten mere enkel og gennemskuelig, fordi den nu knyttes  

 direkte til nedbringelse af værftets omkostninger til bygning af et  

 skib fremfor som hidtil til nedbringelse af omkostningerne til købers  

 lånefinansiering af kontrakten.
 Forslaget indebærer en fortsættelse af de  

 hidtil afsatte udgifter på finansloven i størrelsesorden ca. 800  

 mio. kr. årligt frem til 2003.
 Med disse bemærkninger skal jeg anbefale forslaget  

 til Folketingets hurtige og velvillige behandling.
