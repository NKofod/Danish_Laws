Skriftlig fremsættelse (5. oktober  

 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 erhvervsuddannelser (Virksomhedsforlagt undervisning i skolepraktik).
(Lovforslag nr.
L 41).
Forslaget fremsættes som led i opfyldelsen af den  

 aftale, som regeringen indgik i januar i år med arbejdsmarkedets  

 parter, om udviklingen af praktikpladser på  

 erhvervsuddannelsesområdet.
Aftalen indeholder to hovedmål med  

 dertil knyttede delmål og handlingsplaner, som skal bidrage til at  

 løse de problemer, der er på praktikpladsmarkedet.
De to  

 hovedmål er: For det første at antallet af praktikpladser  

 forøges, således at der inden år 2004 indgås minimum  

 36.000 uddannelsesaftaler årligt, og for det andet at frafaldet i  

 ordinær praktik er halveret inden år 2004.
 Lovforslaget fremsættes som led i opfyldelsen af det  

 første hovedmål.
Vekseluddannelsesprincippet er en grundpille i det danske  

 erhvervsuddannelsessystem.
Det indebærer, at elevernes uddannelse  

 veksler mellem skoleundervisning og praktikuddannelse på grundlag af en  

 uddannelsesaftale mellem eleven og virksomheden.
Uddannelsesaftalen  

 indebærer, at eleven ansættes i virksomheden som medarbejder  

 under uddannelsen.
Elever, der ikke opnår uddannelsesaftaler, kan efter  

 nærmere regler optages til skolepraktik på en erhvervsskole.
Ca.  

 halvdelen af erhvervsuddannelserne udbydes med skolepraktik.
 Praktikuddannelse på skole vil altid mangle den  

 væsentlige dimension, som virkelighedens verden repræsenterer i  

 forhold til det beskyttede skolemiljø. Derfor er det en  

 målsætning, at eleverne i mindst halvdelen af praktiktiden skal  

 ud i virksomheder - enten i forbindelse med virksomhedsforlagt undervisning  

 eller ved at indgå uddannelsesaftaler om delvis praktikuddannelse.  

 Bedst er det, hvis eleverne opnår restuddannelsesaftaler og dermed  

 ophører i skolepraktikordningen.
Ved virksomhedsforlagt undervisning må eleven ikke  

 deltage i virksomhedens produktion, idet der er tale om undervisning på  

 skolens vegne og på skolens ansvar.
Efter gældende regler  

 oppebærer skolen taxametertilskud for eleven under den  

 virksomhedsforlagte undervisning, uanset hvor længe undervisningen  

 varer, og eleven får godtgørelse fra skolen, der refunderes af  

 Arbejdsgivernes Elevrefusion.
Hvis eleven skal deltage i produktionen, er det  

 en forudsætning, at eleven og virksomheden indgår en  

 uddannelsesaftale.
Formålet med lovforslaget er at tilskynde  

 erhvervsskolerne til at hjælpe eleverne ud i virksomhederne med  

 uddannelsesaftale - enten i form af delaftaler eller restuddannelsesaftaler -  

 frem for at anvende virksomhedsforlagt undervisning.
Forslaget  

 indebærer en skærpet målretning af de økonomiske  

 incitamenter for skolerne.
Skærpelsen vil ske ved at indføre en  

 tidsmæssig begrænsning på tre måneder for udbetaling  

 af taxametertilskud til skolen for den enkelte elev, der deltager i  

 virksomhedsforlagt undervisning i en virksomhed.
Situationen på praktikpladsmarkedet er meget  

 sammensat.
Fx er der inden for nogle uddannelser mangel på  

 praktikpladser, mens der inden for andre er mangel på elever.
På  

 samme måde har nogle geografiske områder mangel på elever  

 inden for en uddannelse, hvor der mangler elever andre steder i landet.
 Der er også en tendens til, at nye virksomheder i  

 væksterhvervene, fx på det informationsteknologiske område,  

 mangler en "lærlingekultur" og derfor ikke præsterer  

 det antal praktikpladser, som man ville forvente.
Derfor er der ingen nemme løsninger på  

 problemerne, og at det er princippet om "de mange bække  

 små", der må finde anvendelse.
Dette lovforslag skulle gerne  

 være et bidrag i den rigtige retning.
I 1999 blev der i alt indgået 31.285  

 uddannelsesaftaler mod 34.122 i 1998. Ved udgangen af år 2000 forventes  

 antallet af indgåede uddannelsesaftaler at ligge lidt over  

 1999-niveauet.
Det forventes bl.a., at nogle af de initiativer, der er  

 iværksat som opfølgning på trepartsdrøftelserne  

 mellem regeringen og arbejdsmarkedets parter om flere praktikpladser,  

 begynder at bære frugt.
 Pr. 31. december 1999 var 8.900 personer registreret som  

 praktikpladssøgende, hvoraf 5.206 var optaget i skolepraktikordningen.  

 Pr. 31. august i år var 10.352 personer registreret som  

 praktikpladssøgende, hvoraf 5.096 var optaget i  

 skolepraktikordningen.
I forbindelse med trepartsdrøftelserne har der  

 været enighed om at fastholde vekseluddannelsesprincippet inden for  

 erhvervsuddannelserne.
Derfor er det nødvendigt, at der oprettes flere  

 praktikpladser.
De to hovedmål, jeg har omtalt i min indledning, er  

 formuleret ud fra en forudsætning om, at alle parter på det  

 offentlige og det private arbejdsmarked samt Undervisningsministeriet,  

 erhvervsskolerne og de faglige udvalg for uddannelserne, hver med deres  

 redskaber bidrager til at iværksætte og gennemføre  

 konkrete initiativer, som kan sikre indfrielsen af målene.
Lovforslaget  

 er udtryk for, at jeg også må bede Folketinget om at bidrage til  

 at sikre vekseluddannelsernes fremtid.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
