 Efter at der lovligt var varslet strejke af en fagforening for ansatte  

 i et rederi under DSB, blev de pågældende ansatte afskediget, men fik  

 derefter af ledelsen tilbud om at kunne blive i deres stillinger, hvis de  

 ville vælge en ny tillidsmand og udmelde sig af fagforeningen.
 Udtalt, at rederiet hermed havde handlet organisationsfjendtligt.
 Boden fastsattes til 100.000 kr.
Dommere: Erik Jensen, Mads Kofod, Allan Nielsen, Riis  

 (retsformand), Sløk, Strube og Sven F.
Thomsen.
 Under denne sag har Landsorganisationen i Danmark for Hotel- og  

 Restaurationspersonalets Samvirke for Tjenerforbundet i Danmark indklaget  

 Finansministeriet for Generaldirektoratet for De Danske Statsbaner for  

 Dampskibsselskabet Øresund A/S for Arbejdsretten.
 Klagerne har nedlagt påstand om, at indklagede, Dampskibsselskabet Øresund  

 A/S, for overenskomstbrud tilpligtes at betale en efter rettens skøn fastsat  

 bod til Hotel- og Restaurationspersonalets Samvirke for Tjenerforbundet i  

 Danmark.
 De indklagede har påstået frifindelse.
 Sagens omstændigheder er følgende:
 Forhandlingerne om fornyelse af overenskomst mellem Hotel- og  

 Restaurationspersonalets Samvirke og Dampskibsselskabet Øresund A/S brød  

 sammen i sommeren 1988. Hotel- og Restaurationspersonalets Samvirke  

 etablerede på dette grundlag lovlig konflikt over for Dampskibsselskabet  

 Øresund A/S til ikrafttræden fra og med søndag den 3. juli 1988. Konflikten  

 omfattede stewardesser organiseret i Tjenerforbundet i Danmark, som var ansat  

 på Flyvebådene, der i rutedrift besejler Øresund fra Havnegade, og  

 Svævebådene, der er selskabets rute fra Kastrup Lufthavn til Sverige.
 Driftsleder  Poul Bendtsen, Svævebådene, tilskrev fredag den 1. juli 1988  

 stewardesserne på svævebådsruten således:
 »Som konsekvens af den varslede konflikt, som træder i kraft søndag  

 den 3. juli 1988, ophører dit arbejdsforhold i selskabet fra samme tidspunkt.
 Vi skal derfor bede dig om, efter sidste vagt før 3. juli og senest 24  

 timer efter konfliktens ikrafttræden, at aflevere følgende effekter:
- uniform - nøgler - buskort - parkeringskort Endvidere skal du aflevere dit KLV-legitimationskort, da du i henhold til  

 KLVs regler ikke længere må opholde dig indenfor lufthavnsområdet« Klagerne har gjort gældende, at Dampskibsselskabet Øresund A/S har handlet  

 organisationsfjendtligt, idet chefstewardesse  Helle Mosvig og driftsleder  

  Poul Bendtsen den 1. juli 1988 aftalte, at det telefonisk skulle meddeles  

 stewardesserne på Svævebådene, bortset fra tillidsrepræsentanten, at de kunne  

 blive i deres stillinger, hvis de valgte en ny tillidsrepræsentant og meldte  

 sig ud af Tjenerforbundet.
Stewardesserne, bortset fra tillidsrepræsentanten,  

 skulle indkaldes til møde herom hos chefstewardesse  Helle Mosvig lørdag den  

 2. juli 1988 kl. 10.00. Selskabets direktør,  Niels Riechers, undlod, trods  

 telefonisk opfordring hertil fredag den 1. juli 1988 om aftenen, at aflyse  

 dette møde.
 De indklagede har bestridt det af klagerne anførte hændelsesforløb og at  

 have handlet organisationsfjendtligt.
 Der er for Arbejdsretten afgivet forklaring af stewardesse  Lone Westring,  

 stewardesse  Helle Hjort Rasmussen, tillidsrepræsentant  Lotte Knudsen,  

 forbundssekretær  Ingrid Bromander, direktør  Niels Riechers,  

 driftsleder Poul  Bendtsen og chefstewardesse  Helle Mosvig.
Stewardesse  Lone Westring har forklaret, at hun snart har været ansat i  

 Dampskibsselskabet Øresund A/S i 5 år.
Hun var den 1. juli 1988 på vagt  

 sammen med  Helle Mosvig og  Bianca Michaelsen.
Hun fik under vagten  

 udleveret brevet af samme dag fra driftslederen.
Hun blev bestyrtet over  

 brevet, da hun fik at vide, at de, der var blevet afløst, havde fået at vide,  

 at de selv måtte afgøre, om de ville forstå brevet som en fyring.
Da de tre,  

 der var på vagt sammen, kl. 17 kom retur til København, blev de enige om  

 sammen at indkalde stewardesserne til et møde næste dag, lørdag den 2. juli,  

 for at snakke om den opståede situation.
Efter at have talt i telefonen med  

 to stewardesser, talte  Helle Mosvig og  Poul Bendtsen alene sammen.
Efter  

 den samtale fortalte  Helle Mosvig, at  Poul Bendtsen havde fortalt, at I kan  

 komme ud af situationen ved at vælge en ny tillidsrepræsentant og melde jer  

 ud af Tjenerforbundet.
Det sagde de tre, der var på vagt, derefter til de  

 yderligere fire stewardesser, som det lykkedes dem at komme i telefonisk  

 kontakt med.
Det lykkedes ikke de tre at komme i telefonisk forbindelse med  

 alle stewardesser.  Helle Mosvig sagde, at det nok ikke var klogt at  

 telefonere til tillidsrepræsentanten.
Efter at  Helle Mosvig havde talt med  

 tillidsrepræsentantens suppleant, telefonerede de tre, der var på vagt, ikke  

 til flere stewardesser.
Stewardesse  Helle Hjort Rasmussen har forklaret, at hun har været ansat i  

 Dampskibsselskabet Øresund A/S i 3 1/2 år, og at hun i juli og august 1988  

 var suppleant for tillidsrepræsentanten.
Hun blev den 1. juli 1988 ringet op  

 af stewardesse Gitte Christiansen, der fortalte, at hun var blevet ringet op  

 af  Helle Mosvig.  Helle Mosvig havde læst driftslederens brev op og fortalt,  

 at de kunne betragte det som en fyring, men at de kunne blive fri af  

 problemerne ved at vælge ny tillidsrepræsentant og melde sig ud af  

 Tjenerforbundet.
Derefter ringede hun selv til  Helle Mosvig, som hun  

 refererede telefonsamtalen med Gitte Christiansen til.  Helle Hjort Rasmussen  

 læste driftslederens brev op.
Hertil svarede  Helle Mosvig blot nå.
Derefter  

 spurgte hun  Helle Mosvig om mødet lørdag.
Hertil svarede  Helle Mosvig, at  

 der var indkaldt til stewardessemøde for at komme ud af situationen ved at  

 vælge ny tillidsrepræsentant og melde sig ud af Tjenerforbundet.
Helle Hjort   

 Rasmussen prøvede derefter i første omgang at få afklaret, om stewardesserne  

 var fyret ved driftslederens brev.
Med henblik herpå telefonerede hun til  

 Tjenerforbundet,  Lotte Knudsen, der var tillidsrepræsentant på Flyvebådene,  

 og direktør  Niels Riechers.
Direktør Riechers fortalte, at brevet blot var  

 normal procedure.  Lotte Knudsen kontaktede underdirektør Steffensen, der  

 fortalte, at driftslederens brev ikke var en fyring.
Derefter talte Helle   

 Hjort Rasmussen på ny med  Helle Mosvig, som hun bad aflyse mødet næste dag.  

 Dette nægtede  Helle Mosvig under henvisning til, at stewardesserne var enige  

 med hende.
Under mødet lørdag formiddag blev  Helle Mosvig spurgt om, hvordan  

 hun havde fået ideen med udmeldelse af Tjenerforbundet og valg af ny  

 tillidsrepræsentant.
Hertil svarede hun, at hun havde fået besked højere oppe  

 fra.
Tillidsrepræsentant  Lotte Knudsen har forklaret, at hun har været ansat  

 på Flyvebådene i 5 år, hvor hun nu har været tillidsrepræsentant i 1 1/2 år.  

 Hun blev den 1. juli 1988 kontaktet af  Helle Hjort Rasmussen, der fortalte,  

 at svævebådsstewardesserne var fyret.
Efter at have talt med Helle Hjort   

 Rasmussen, telefonerede hun til underdirektør Steffensen, der bekræftede, at  

 driftslederens brev ikke var en fyreseddel.
Derefter ringede hun tilbage til  

  Helle Hjort Rasmussen, som fortalte, at  Helle Mosvig havde indkaldt til  

 stewardessemøde næste formiddag med henblik på valg af ny tillidsrepræsentant  

 og udmeldelse af Tjenerforbundet.
Herefter ringede hun selv til direktør  

  Niels Riechers, hvem hun fortalte, hvad  Helle Mosvig havde indkaldt  

 stewardesserne til møde om.
Hun bad direktør Riechers forhindre  Helle Mosvig  

 i at afholde det møde.
Det ville han ikke, selv om  Helle Mosvig var en af  

 arbejdslederne.
Hun fik derefter fat i tillidsrepræsentanten på Svævebådene.  

 De blev enige om at kontakte stewardesserne med henblik på at få dem til at  

 udeblive fra mødet næste formiddag.
Det gjorde de ved i løbet af natten at  

 bringe breve til stewardesserne herom rundt til deres private bopæle.
Lørdag  

 den 2. juli 1988 om formiddagen deltog kun forbundsrepræsentanter i mødet med  

  Helle Mosvig.
De spurgte  Helle Mosvig om, hvorfor hun med det formål havde  

 indkaldt mødet.
Hun svarede, at hun havde rygdækning herfor enten fra  

 driftslederen eller højere oppe.
Forbundssekretær  Ingrid Bromander, Tjenerforbundet, har forklaret, at hun  

 den 1. juli 1988 blev ringet op af  Helle Hjort Rasmussen, der var meget  

 ophidset, fordi hun betragtede driftslederens brev som en fyreseddel.
Ingrid   

 Bromander svarede hertil, at hun ikke kunne tro, at brevet var en fyreseddel.  

 Kort efter ringede  Lotte Knudsen og fortalte, at  Helle Mosvig havde  

 indkaldt stewardesserne til møde med henblik på valg af en ny  

 tillidsrepræsentant og udmeldelse af Tjenerforbundet, og at direktør Riechers  

 ikke ville gøre noget ved det.
De blev da enige om at tage ud og berolige  

 stewardesserne.
Hun deltog i mødet med  Helle Mosvig lørdag den 2. juli 1988  

 kl. 10. Hun spurgte da  Helle Mosvig, hvorfor hun havde indkaldt til mødet  

 med de to angivne formål.
Hertil svarede hun, at det havde hun fået at vide  

 højere oppe fra.
Hun nævnte ingen navne, og man fik det indtryk, at  

  Helle Mosvig var loyal overfor sine foresatte.
Direktør  Niels Riechers, Dampskibsselskabet Øresund A/S, har forklaret,  

 at formålet med driftslederens brev i første omgang var at få stewardessernes  

 legitimationskort tilbage.
Det var ikke en fyreseddel.
Det fortalte han, da  

 han den 1. juli 1988 om aftenen blev ringet op af  Helle Hjort Rasmussen og  

  Lotte Knudsen, som ville have ham til at forbyde  Helle Mosvig at afholde  

 det møde, hun havde indkaldt til.
Han var næppe før de to telefonsamtaler  

 blevet orienteret om mødet lørdag morgen.
Han ville ikke forbyde mødet.
Han  

 erindrer ikke, om  Helle Mosvig havde nævnt overfor ham, at hun havde  

 indkaldt til det møde.
Han fik ikke efter telefonsamtalerne med  

 tillidsrepræsentanterne fat i driftslederen, og han fik heller ikke kontakt  

 med  Helle Mosvig.
Driftsleder  Poul Bendtsen, Svævebådene, har forklaret, at han den 1. juli  

 1988 var i kontakt med  Helle Mosvig omkring kl. 17. De talte primært om hans  

 brev af samme dag til stewardesserne.
Det havde han formuleret sammen med  

 direktør Riechers.
Brevets formål var primært at få stewardessernes  

 legitimationskort tilbage.
Han havde tidligere drøftet med  Helle Mosvig,  

 hvordan konflikten kunne undgås.
Han havde ikke drøftet mødeindkaldelsen med  

  Helle Mosvig, således som stewardesserne har forklaret.
Han blev orienteret  

 af  Helle Mosvig om mødet lørdag.
Han traf lørdag formiddag den 2. juli 1988  

 på vej ud af lufthavnen  Helle Mosvig.
Han sagde da til hende, at det ikke  

 var nogen god ide at deltage i det møde, når der kun var  

 forbundsrepræsentanter til stede.
Han og  Helle Mosvig havde tidligere  

 drøftet ny fagforening, hvis stewardesserne meldte sig ud af Tjenerforbundet.
Chefstewardesse  Helle Mosvig har forklaret, at hun den 1. juli 1988 havde  

 tur sammen med  Lone Westring og  Bianca Michaelsen fra kl. 14 til kl. 17. Da  

 de kom retur til København, blev driftslederens brev uddelt til  

 stewardesserne, som blev lidt chokerede.
To af dem rystede.
Hun fik ondt af  

 dem og ville hjælpe dem.
Hun spurgte dem, om de skulle holde et møde.
Hun  

 foreslog  Poul Bendtsen mødet, og han havde ikke noget imod dette.
Hun, Lone  

 og Bianca blev derefter enige om at indkalde til mødet.
De delte  

 telefonsamtalerne, som blev foretaget fra samme rum.
Hun talte kun med to.  

 Den ene var Gitte Christiansen, hvem hun fortalte, at hun i morgen ville  

 modtage driftslederens brev.
Gitte mente, at hun derved var fyret.
Helle   

 Mosvig oplyste derefter, at hun havde i sinde at afholde et stewardessemøde  

 lørdag morgen.
Hun sagde intet til Gitte Christiansen om ny  

 tillidsrepræsentant og ny fagforening.
Senere på aftenen talte hun med de to  

 tillidsrepræsentanter fra Flyvebådene og Svævebådene.
De bebrejdede hende, at  

 hun havde iværksat en skrækkampagne.
Hertil svarede hun, at hun alene havde  

 iværksat en oplysningskampagne.
Lørdag den 2. juli 1988 mødte hun på vej til  

 mødet driftsleder  Poul Bendtsen.
Han tilrådede hende at lade være med at  

 deltage i mødet, da der kun var kommet tillidsrepræsentanter.
Hun svarede, at  

 det var forkert, at Tjenerforbundet ikke havde orienteret stewardesserne.
Hun  

 handlede ikke efter ordre fra ledelsen.
Det var ikke aftalt, at  

 tillidsrepræsentanter ikke skulle kontaktes.
Hun har ikke talt med  

 driftsleder  Poul Bendtsen om muligheden for en ny fagforening.
Hun har talt  

 med  Helle Hjort Rasmussen om en ny tillidsrepræsentant, men ikke om en anden  

 fagforening.
 Arbejdsretten skal udtale:
Efter bevisførelsen kan det uden enhver rimelig tvivl lægges til grund, at  

 chefstewardesse  Helle Mosvig den 1. juli 1988 sidst på eftermiddagen efter  

 aftale med driftsleder  Poul Bendtsen forsøgte stewardesserne på Svævebådene  

 indkaldt til et møde den 2. juli 1988 kl. 10.00 med henblik på at afværge den  

 til ikrafttræden den 3. juli 1988 varslede lovlige konflikt ved, at  

 stewardesserne valgte en ny tillidsrepræsentant og meldte sig ud af  

 Tjenerforbundet.
Direktør  Niels Riechers undlod den 1. juli 1988 om aftenen  

 at efterkomme tillidsrepræsentant  Lotte Knudsens anmodning om at forbyde  

 chefstewardesse  Helle Mosvig at afholde det møde, hun havde indkaldt til.  

 Stewardesserne undlod imidlertid at deltage i mødet, fordi de to  

 tillidsrepræsentanter i løbet af natten fik afleveret breve til  

 stewardesserne med opfordring til at udeblive fra det pågældende møde.
Dampskibsselskabet Øresund A/S har herved handlet organisationsfjendtligt  

 og derved begået en alvorlig overenskomstkrænkelse.
Den herfor forskyldte bod  

 fastsættes under hensyn til, at mødet med stewardesserne den 2. juli 1988  

 blev afværget ved tillidsrepræsentanternes indgriben i situationen til  

 100.000 kr.
 T h i k e n d e s f o r r e t :
 Indklagede, Dampskibsselskabet Øresund A/S, betaler til Hotel- og  

 Restaurationspersonalets Samvirke for Tjenerforbundet i Danmark en bod på  

 100.000 kr. og 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.65 ff og s.595, K 86.462 (A 1987  

 s.119), K 87.037 (A 1987 s.129).
