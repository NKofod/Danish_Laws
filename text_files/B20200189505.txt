Bekendtgørelse om Sikkerhedsstyrelsens rådgivende organ I medfør af § 33 i lov nr. 799 af 9. juni 2020 om produkter og markedsovervågning fastsættes efter bemyndigelse:
Anvendelsesområde § 1. Erhvervsministeren nedsætter et rådgivende organ som et uafhængigt og sagkyndigt råd.
Det rådgivende organ varetager rådgivende opgaver for Sikkerhedsstyrelsen på de områder, hvor Sikkerhedsstyrelsen udfører markedsovervågningsopgaver.
Rådets opgaver § 2. Det rådgivende organ skal rådgive Sikkerhedsstyrelsen om strategi og samspil mellem styrelsen, erhvervslivet og forbrugerne.
Denne rådgivning kan danne grundlag for Sikkerhedsstyrelsens fremtidige analyser og løsningsmodeller.
 Stk. 2. Det rådgivende organ skal rådgive om de juridiske rammer omkring konkrete indsatser og nye regler, herunder om reglerne er tilpasset ændringer i den teknologiske udvikling eller forbrugernes adfærd.
 Stk. 3. Det rådgivende organ skal rådgive omkring styrelsens europæiske og internationale samarbejde.
 § 3. Det rådgivende organ fastsætter selv sit kommissorium, som godkendes af Sikkerhedsstyrelsen.
 § 4. Det rådgivende organ mødes minimum 2 gange årligt.
Medlemmer § 5. Det rådgivende organs medlemmer skal tilsammen repræsentere et vist strategisk og politisk niveau.
Det rådgivende organs medlemmer skal endvidere have en bred indsigt i og særlig viden om produkter, forbrugeradfærd, ny teknologi, digitalisering og samspillet mellem regulering og innovativ erhvervsudvikling.
Stk. 2. Det rådgivende organ består af minimum 4 faste medlemmer.
Medlemmerne udnævnes blandt 1) ledelsesrepræsentanter fra uddannelses- og forskningsverdenen, herunder tænketanke, 2) ledelsesrepræsentanter, der repræsenterer en bred sammensætning inden for de relevante brancheorganisationer, 3) ledelsesrepræsentanter i erhvervslivet, og 4) ledelsesrepræsentanter for forbrugerinteresser.
 Stk. 3. Medlemmer efter stk. 2 udpeges af direktøren i Sikkerhedsstyrelsen efter indstilling fra de relevante organisationer.
 Stk. 4. Medlemmerne udnævnes for en periode af 2 år.
 § 6. Der kan udpeges yderligere 2 medlemmer til det rådgivende organ for kortere perioder op til 1 år, hvis det rådgivende organ eller Sikkerhedsstyrelsen finder det relevant.
 Stk. 2. Det rådgivende organ kan invitere personer med særlige kompetencer til at deltage i et eller flere møder.
 § 7. Sikkerhedsstyrelsen udpeger det rådgivende organs formand blandt de faste medlemmer af det rådgivende organ.
 Stk. 2. Formanden modtager et årligt honorar fastsat af Sikkerhedsstyrelsen.
Administrative bestemmelser § 8. Sikkerhedsstyrelsen er sekretariat for det rådgivende organ.
 Stk. 2. Sikkerhedsstyrelsen afholder udgifter forbundet med det rådgivende organs mødeafvikling og til formandens honorar, jf. § 7, stk. 2.
Ikrafttræden § 9. Bekendtgørelsen træder i kraft den 1. januar 2021.
