Ligebehandlingsnævnets afgørelse om køn - adgangsbegrænsning - medhold J. nr. 2016-6811-15412 Det var i strid med ligestillingsloven, at to mænd blev nægtet adgang til en del af en café med den begrundelse, at der ikke var adgang for mænd til Girls Night i caféens lounge med vandpiper.
Indklagede var trods gentagne opfordringer ikke fremkommet med oplysninger til belysning af sagen, og de foreliggende oplysninger gav ikke grundlag for at antage, at forskelsbehandlingen var begrundet i et legitimt formål.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en café holdt Girls Night, hvor der i caféens lounge med vandpiber kun var adgang for kvinder.
Ligebehandlingsnævnets afgørelse Det var i strid med ligestillingsloven, at klager blev nægtet adgang til den indklagede cafés lounge med vandpiber med henvisning til sit køn.
 Indklagede skal inden 14 dage betale en godtgørelse til klager på 2.500 kr. med procesrente fra den 11. marts 2016, hvor klagen er modtaget i Ligebehandlingsnævnet.
Sagsfremstilling Klager, der er mand, ankom til den indklagede café med en kammerat fredag den 4. marts 2016, hvor der var Girls Night i caféens lounge med vandpiber.
 Da klager bad om et bord med vandpibe, blev de afvist.
 Klager har fremlagt et print fra Facebook vedrørende en begivenhed den 4. marts kl. 20.00. Af printet fremgår følgende:
GIRLS NIGHT [navn på lounge]! ! Vi holder pige aften på [navn på lounge] Lørdag d. 13. Februar.
Dette ville selvfølgelig betyde at, der KUN er ADGANG for kvinder! Adgang for mænd er streng forbudt! ! I ville også blive betjent at en kvindelig medarbejder.
Tilbud denne dag: vandpibe og mellem sodavand 100kr.
Spørg for andre gode tilbud. . .  Klagen blev indbragt for Ligebehandlingsnævnet den 10. marts 2016 Kl. 19:53 og anses for modtaget den 11. marts 2016.
 Klagen er behandlet sammen med en klage fra klagers kammerat, jf. sag nr. 2016-6811-15416.
Parternes bemærkninger Klager gør gældende, at han har været udsat for forskelsbehandling.
Han ønsker en godtgørelse.
Klager og hans kammerat bad om et bord i vandpibecaféen i baglokalet, men fik afslag med den begrundelse, at der var Girls Night den pågældende aften, og at der derfor ikke var adgang for mænd.
Medarbejderen hos indklagede henviste klager og hans kammerat til begivenheden på Facebook.
Klager og hans kammerat fik at vide, at de var velkomne aftenen efter.
 Indklagede har trods gentagne opfordringer hertil ikke besvaret henvendelser fra nævnet.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter ligestillingsloven.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet lægger til grund, at der på den indklagede café var Girls Night i loungen med vandpiber den 4. marts 2016, og at klager og hans kammerat blev nægtet adgang til denne del af caféen med den begrundelse, at der ikke var adgang for mænd.
 Klager har herefter påvist faktiske omstændigheder, der giver anledning til at formode, at de har været udsat for forskelsbehandling på grund af køn.
 Ud fra de foreliggende oplysninger, herunder det fremlagte print fra Facebook vurderer nævnet, at indklagede har handlet i strid med ligestillingslovens forbud mod forskelsbehandling ved alene at give kvinder adgang til loungen med vandpiber den pågældende aften.
 Indklagede er trods gentagne opfordringer ikke fremkommet med oplysninger til belysning af sagen, og de foreliggende oplysninger giver ikke grundlag for at antage, at forskelsbehandlingen er begrundet i et legitimt formål.
Det er herefter ikke godtgjort, at ligestillingsprincippet ikke er krænket.
Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 11. marts 2016, hvor klagen blev modtaget i Ligebehandlingsnævnet.
Beløbet skal betales inden 14 dage.
Retsregler Afgørelsen er truffet efter følgende bestemmelser:
