Indholdsfortegnelse Indledning 1. Orientering 1.1 Cytostatikas sundhedsfarlige egenskaber 2. Område 3. Retningslinier for omgang med cytostatika og visse  

 andre lægemidler 3.1 Generelle retningslinier 3.2 Præparering af cytostatikapræparater 3.3 forholdsregler ved medicinindgivning 3.4 Forholdsregler ved patientpleje 3.5 Forholdsregler ved rengøring 3.6 Forholdsregler ved spild af cytostatika 3.7 Håndtering af cytostatikaforurenet affald 3.8 Håndtering af forurenet vasketøj 3.9 Personlig hygiejne 3.10 Førstehjælp 3.11 Særlige regler for gravide Indledning Arbejdsmiljølovens § 38 kræver, at arbejdet skal tilrettelægges og udføres  

 således, at det er sikkerheds- og sundhedsmæssigt fuldt forsvarligt.
Dette  

 gælder også for arbejde med lægemidler, herunder cytostatika.
 Bekendtgørelse nr. 867 af 13. oktober 1994 om arbejdets udførelse har i §  

 4 regler for arbejdspladsvurdering og i §§ 8 og 12 samt bilag 4 særlige  

 regler vedrørende gravide og ammendes arbejdsmiljø.
 Bekendtgørelse nr. 300 af 12. maj 1993 om foranstaltninger til  

 forebyggelse af kræftrisikoen ved arbejde med stoffer og materialer m.v. har  

 regler for håndtering af en række lægemidler, indtil de er gjort klar til  

 indgivelse.
 Efter arbejdsmiljølovens § 17 skal arbejdsgiveren gøre de ansatte bekendt  

 med de sundhedsfarer, der er i forbindelse med arbejdet, og sørge for, at de  

 ansatte får nødvendig oplæring og instruktion i at udføre arbejdet på en  

 farefri måde.
Denne anvisning orienterer om, hvorledes arbejde med cytostatika og visse  

 lægemidler i forbindelse med patientpleje, -behandling og -undersøgelse efter  

 Arbejdstilsynets mening kan foregå på en forsvarlig måde.
Industriel  

 fremstilling af cytostatika og lægemidler er ikke omfattet af anvisningen.
En At-anvisning er ikke retsregler på samme måde som loven eller  

 bekendtgørelserne.
Anvisningen beskriver, hvorledes en eller flere  

 bekendtgørelser efter Arbejdstilsynets bedste skøn kan opfyldes og  

 efterleves.
 Virksomheder, der følger At-anvisningens råd og vejledninger, vil derfor  

 normalt ikke blive stillet over for yderligere krav fra Arbejdstilsynet.
Virksomhederne kan, hvis omstændighederne efter deres eget skøn viser, at  

 det er muligt at opfylde bestemmelsernes retskrav på en for dem bedre måde  

 end den i anvisningen beskrevne, frit vælge deres egne løsningsmodeller.
Det  

 afgørende er, at loven og bekendtgørelserne overholdes og efterleves, og ikke  

 hvilken metode der vælges for at nå målet.
 Anvisningen er udarbejdet af Direktoratet for Arbejdstilsynet.
1. Orientering Cytostatika er lægemidler, der oprindeligt blev udviklet til at behandle  

 kræftsygdomme (antineoplastiske midler), men siden også har fundet anvendelse  

 ved andre sygdomme, hvor immunsystemets reaktion ønskes undertrykt  

 (immunosuppressiva) og i et vist omfang ved behandling af virussygdomme  

 (antivirale midler) og psoriasis.
 Cytostatika har en celleødelæggende og/eller cellevæksthæmmende virkning,  

 og virker både på syge og raske celler.
Bivirkningerne hos patienterne er bl.a. nedsættelse af  

 knoglemarvsfunktionen, fosterbeskadigende og kræftfremkaldende effekter,  

 risiko for sterilitet, samt en række effekter i form af diarree, opkastning,  

 hårtab.
Bivirkningerne varierer fra stof til stof og afhænger bl.a. af  

 dosisstørrelse.
Visse cytostatika er ætsende og allergifremkaldende.
 Cytostatika indgives patienten gennem munden (typisk som tablet), ved  

 indsprøjtning (typisk som infusion) eller ved lokal påføring på fx huden  

 eller ved installation i fx blæren.
Cytostatika optages i patientens krop og kan udskilles i urin, afføring,  

 spyt og gennem patientens sved.
Der kan også være cytostatika eller  

 omdannelsesprodukter fra disse i opkast og vævspræparater (blod, biopsier  

 m.v.).
 Der udvikles til stadighed nye cytostatika eller stoffer med samme  

 egenskaber og samme sundhedsskadelige effekter.
1.1 Cytostatikas sundhedsfarlige egenskaber for de ansatte Cytostatikas iboende egenskaber, der udnyttes ved behandling af patienter,  

 men som også giver bivirkninger som beskrevet ovenfor, kan ligeledes udgøre  

 en risiko for andre, der udsættes for disse stoffer, såfremt der sker  

 optagelse i kroppen.
 Nogle cytostatika kan ved direkte kontakt forårsage hud-, slimhinde- og  

 øjenskader på grund af irriterende og ætsende egenskaber.
 Cytostatika kan optages gennem huden, ved indånding og/eller ved  

 indtagelse.
 Ud over cytostatikas iboende skadelige egenskaber, vil risikoen for  

 påvirkning under arbejdet afhænge af, om stoffet er flygtigt, om der sker  

 aerosoldannelse, om stoffet kan optages gennem huden etc.
2. Område 2.1 Anvisningen gælder for arbejde med de stoffer, der er listet i  

 lægemiddelgruppe LO1, og omfatter således alkylerende cytostatika,  

 antimetabolitter, antimitotika samt cytostatika fremstillet biosyntetisk  

 eller syntetisk, samt andre lægemidler, der er vurderet konkret af  

 arbejdsgiveren til at have samme sundhedsmæssige risiko analogt med  

 cytostatika.
 2.2 Ifølge § 4 i bekendtgørelse om arbejdets udførelse skal der  

 ved planlægningen og tilrettelæggelse af arbejdet foretages en samlet  

 vurdering af de arbejdsmiljømæssige forhold på arbejdspladsen (vedrørende  

 arbejdspladsvurdering, se At-anvisning 4.0.0.1).
 Dette betyder, at der for alle lægemidler i brug på en arbejdsplads skal  

 ske en sådan vurdering.
 Denne vurdering kan føre til, at også andre lægemidler, fx endnu ikke  

 indregistrerede lægemidler, skal behandles på samme måde som cytostatika,  

 såfremt de har skadelige egenskaber på linie med cytostatika nævnt i  

 lægemiddelgruppe LO1 i ACT klassifikationen (se fx lægemiddelfortegnelsen  

 eller lægemiddelkataloget).
Det er arbejdsgiveren, der er ansvarlig for, at der foreligger en  

 arbejdspladsvurdering for arbejde med lægemidlerne.
Dette kan eksempelvis ske  

 ved, at arbejdsgiveren pålægger den læge, der træffer beslutning om at  

 anvende et bestemt lægemiddel, at foretage en vurdering af, om lægemidlet  

 skal håndteres helt eller delvist svarende til cytostatika.
Denne vurdering  

 skal forelægges sikkerhedsorganisationen.
 2.3 Anvisningen omfatter ethvert arbejde, undtagen industriel  

 fremstilling, der medfører omgang med cytostatika.
 2.4 Eksempler på arbejde, hvor omgang med cytostatika forekommer,  

 er tilberedning af injektions- og infusionsvæsker m.v, medicingivning,  

 blokprøvetagning, laboratoriearbejde, pleje af patient, rengøring og  

 håndtering af spild og affald.
 2.5 Udsættelse for de nævnte lægemidler kan bl.a. forekomme på  

 hospitaler, apoteker, laboratorier, plejehjem, i private hjem og under  

 transport.
3. Retningslinier for omgang med cytostatika og visse  

 andre lægemidler 3.1 Generelle retningslinier 3.1.1 Under hensyn til patientbehandlingen skal man ved valg af analoge  

 præparater (dvs. præparater med samme indhold og samme virkning) vælge det  

 præparat, der kræver mindst håndtering fx dragerede tabletter, som ikke skal  

 deles, kapsler, opløsninger i hætteglas eller færdige injektions- og  

 infusionsopløsninger.
 3.1.2 De foranstaltninger, der skal træffes efter At-anvisning  

 4.9.1.1 om AIDS og forebyggelse af HIV-infektion supplerer denne anvisning,  

 men træder ikke i stedet.
3.1.3 Da der normalt ikke er stinkskabe m.v. til rådighed i  

 private hjem, kan der ikke præpareres cytostatika til injektion.
Den del af  

 retningslinierne der omhandler præparation af cytostatika i denne anvisning  

 er derfor ikke relevante for arbejde i private hjem.
 3.1.4 For arbejde i private hjem med medicingivning af cytostatika  

 og pasning af patienter i cytostatikabehandling gælder følgende af  

 nedenstående punkter: 3.3.1, 3.3.4, 3.3.5, 3.4.1, 3.4.2, 3.5.3, 3.5.5, 3.5.6,  

 3.5.7, 3.5.8, 3.6.2, 3.7.1, 3.7.2, 3.7.3, 3.7.4, 3.8, 3.9, 3.10, 3.11.
3.1.5 Information og instruktion For tilberedning og indgift af cytostatika og lægemidler, der er vurderet  

 at skulle behandles tilsvarende, skal der findes en skriftlig instruks,  

 herunder om hvorledes de ansatte effektivt beskyttes mod sundhedsrisici.
Den, der sætter en patient i behandling med cytostatika, har ansvaret for  

 at informere andre, herunder hjemmesygeplejen, om hvilke foranstaltninger,  

 der er nødvendige.
Dette omfatter såvel håndtering af blodprøver, præparater,  

 forurenet sengetøj som ekskreter fra patienten (urin, fæces, opkast).
 Information af personale ved behandling af patienten i eget hjem kan ske  

 ved at afdelingen/lægen orienterer den ledende hjemmesygeplejerske, som så  

 orienterer hjemmesygeplejersken og hjemmehjælperen.
3.2 Præparering af cytostatikapræparater til injektion, infusion,  

 blæreskylning, pensling og anden behandling 3.2.1 Ved præparering af cytostatikapræparater forstås normalt opblanding  

 af pulver i hætteglas eller ampul med væske, præparering af  

 infusionsapparatur, deling af tabletter og optagning af cytostatikadosis i  

 sprøjte.
Udtagning af dragerede tabletter og kapsler fra indpakning betragtes  

 ikke som præparering.
 3.2.2 Der skal udarbejdes skriftlig instruktion for præparering af  

 præparaterne (jf. krav om brugsanvisninger i bekendtgørelse nr. 300 af 12.  

 maj 1993 om foranstaltninger til forebyggelse af kræftrisikoen m.v.).
3.2.3 Al præparering af cytostatikapræparater til indgivningsklar  

 stand skal foretages således, at den ansatte ikke udsættes for  

 sundhedsskadelig påvirkning fra støv, damp eller aerosoler.
Dette opnås ved  

 at udføre præpareringen i stinkskab eller i sikkerhedskabinet (type 1 eller  

 type 2). Præpareringen skal foretages i et aflukkeligt rum (præparationsrum).
 En mulighed er, at præpareringen foregår på sygehusapoteket eller på det  

 lokale apotek.
 3.2.4 Der skal ved præparering anvendes arbejdsmetoder, der  

 begrænser udvikling og spredning af støv, damp og aerosoler mest muligt, fx  

 kan der ved brud af ampuller holdes et tørt kompres omkring ampulhalsen, ved  

 opblanding i hætteglas eller ampul tilsættes væsken langsomt, luft eller  

 overskydende væske fra injektionssprøjten fjernes ved forsigtigt at sprøjte  

 mod gazekompres, som anbringes over kanylen.
 3.2.5 Luftafkast fra stinkskab eller sikkerhedskabinet må ikke  

 ledes tilbage til arbejdsrummet eller andre lokaler, men skal føres til det  

 fri. (Se At-meddelelse nr. 1.01.8)..
3.2.6 Der skal i præparationsrummet være adgang til håndvask med  

 rindende vand.
Vandhanen skal kunne betjenes uden berøring med hænderne, fx  

 kan den være albue- eller fodbetjent.
 3.2.7 Mad og drikkevarer må ikke opbevares eller indtages i  

 præparationsrummet, ligesom rygning ikke er tilladt.
 3.2.8 Præparationsrummet skal være let at rengøre, dvs. vægge,  

 borde, stole og gulv skal have glat overflade.
 3.2.9 Under præparering skal der anvendes kittel, der lukker  

 bagpå, og som er forsynet med lange ærmer, der slutter tæt ved håndled.  

 Kitlen må ikke anvendes uden for præparationsrummet og bør skiftes dagligt.  

 Brugte kitler behandles som forurenet vasketøj, se pkt. 3.8.
3.2.10 Der skal under præparering anvendes handsker.
Handskerne  

 skal være af en sådan kvalitet, som er bedst egnet til at yde beskyttelse mod  

 gennemtrængning af den anvendte type lægemiddel.
Handskerne kasseres efter  

 brug, og bortskaffes som specielt sygehusaffald.
3.3 Forholdsregler ved medicinindgivning 3.3.1 Når der gives injektion, infusion, skiftes drop eller ved berøring  

 af udragerede tabletter, skal der anvendes egnede engangshandsker.
 Hvis knusning af tabletter er nødvendig af hensyn til patienten, skal det  

 ske i et lukket system.
3.3.2 Ved blæreskylning skal der anvendes kittel, der lukker  

 bagtil, og som er forsynet med lange ærmer.
Der skal anvendes egnede handsker  

 og beskyttelsesbriller, samt evt. engangsforklæde.
 Hvis der erfaringsmæssigt sker aerosoldannelse, eller hvis lægemidlet er  

 flygtigt, skal der anvendes åndedrætsværn. Åndedrætsværn skal være af en  

 sådan kvalitet, som svarer mindst til klasse P2. Filtre mærket »ikke til  

 brug mod væskeformige aerosoler« må ikke benyttes.
 3.3.3 For kateterbærende patienter skal kateteret tilsluttes  

 urinpose, som lukkes efter blæretømningen.
 3.3.4 Efter hver medicingivning vaskes hænder.
 3.3.5 Engangshandsker og urinposer bortskaffes som specielt  

 sygehusaffald, se pkt. 3.7.
3.4 Forholdsregler ved patientpleje 3.4.1 Hvor der erfaringsmæssigt er risiko for kontakt med ekskreter (blod,  

 opkast, urin, afføring), skal der anvendes kittel, der lukkes bagpå, og som  

 er forsynet med lange ærmer, der slutter tæt ved håndled, samt egnede  

 engangshandsker.
 3.4.2 Ved patientpleje skal der i videst mulig omfang bruges  

 engangsmaterialer.
 3.4.3 Ved blodprøvetagning og håndtering af cytostatikaholdige  

 blodprøver i laboratoriet skal retningslinierne i At-anvisning 4.9.1.1 om  

 AIDS og forebyggelse af HIV-infektion følges.
3.5 Forholdsregler ved rengøring 3.5.1 Forurenede skåle, kapsler, uringlas og lignende rengøres i lukket  

 rengøringsmaskine (fx bækkenskyller eller dekontaminator).
3.5.2 Ved rengøring af præparationsrum, stinkskabe og andre muligt  

 forurenede områder skal der anvendes kittel, der lukkes bagpå, og som er  

 forsynet med lange ærmer, der slutter tæt ved håndled, samt egnede  

 engangshandsker, der bortskaffes efter arbejdet.
Ved skift af filtre i  

 sikkerhedskabinetter og rengøring af udsugningskanaler m.v., skal der desuden  

 anvendes åndedrætsværn af en kvalitet svarende til klasse P3.
 3.5.3 Spredning af aerosoler skal undgås, fx ved urinmåling og ved  

 udskylning af ekskreter i toilettet, hvor toilettet skal være lukket.
 3.5.4 Engangsbækkener, -kolber, -kapsler anbringes i plastpose,  

 som lukkes og bortskaffes som specielt sygehusaffald.
3.5.5 Flergangsutensilier fx fade, kapsler, urinkolber og bækkener  

 brugt i private hjem skylles omhyggeligt i særskilt spand og afvaskes  

 herefter i varmt vand og sæbe.
Vaskevandet hældes i toilettet, der skal være  

 tillukket under udskylning.
 3.5.6 Ved eventuel forurening med patientens ekskreter i hjemmet  

 af borde og gulve aftørres med cellstof, hvorefter der afvaskes med vand og  

 sæbe.
 3.5.7 Vand, som har været anvendt til ovennævnte  

 rengøringsopgaver, hældes i toilettet, som skal være tillukket under  

 udskylning.
3.6 Forholdsregler ved spild af cytostatika 3.6.1 Stænk på borde, gulve m.v. aftørres umiddelbart med cellstof og  

 afvaskes med vand og sæbe.
Der skal anvendes egnede engangshandsker.
 3.6.2 Ved optørring og rengøring efter større spild af  

 koncentrerede stoffer eller opløsninger skal anvendes egnede handsker,  

 støvler af egnet materiale samt ved flygtige stoffer åndedrætsværn af en  

 kvalitet svarende til klasse P3.
3.7 Håndtering af cytostatikaforurenet affald 3.7.1 Affald skal anses for forurenet, hvis det har været i direkte  

 kontakt med eller på anden måde kan være forurenet med de omhandlede  

 lægemidler fx kan nævnes engangshandsker, brugte kanyler, sprøjter, glas,  

 urinpose, infusionsudstyr (hele infusionssættet), filtre fra  

 udsugningskabinetter til præparation af cytostatika, brugte  

 rengøringsartikler m.v.
 3.7.2 Forurenet affald skal håndteres, opbevares og bortskaffes  

 som specielt sygehusaffald i overensstemmelse med Miljøstyrelsens regler.
 3.7.3 Der skal anvendes egnede engangshandsker ved håndtering af  

 affaldet.
 3.7.4 Medicinrester bortskaffes som kemikalierester i  

 overensstemmelse med Miljøstyrelseens regler.
3.8 Håndtering af forurenet vasketøj 3.8.1 Ved forurenet vasketøj forstås vasketøj, der enten er forurenet  

 direkte med de omhandlede lægemidler eller indirekte gennem blod, opkast,  

 urin eller afføring.
 3.8.2 Forurenet vasketøj skal opbevares og håndteres således, at  

 de ansatte ikke udsættes for hudkontakt og indåndingsfare.
 3.8.3 Hvis det forurenede vasketøj skal transporteres, anbringes  

 det i vandopløselige plastposer, som lukkes.
 3.8.4 Vask i hånden må ikke finde sted.
 3.8.5 Der skal anvendes egnede handsker ved håndtering af  

 vasketøj.
3.9 Personlig hygiejne 3.9.1 Efter hver medicingivning eller kontakt med cytostatikaholdigt  

 materiale eller utensilier vaskes hænder.
 3.9.2 Før indtagelse af måltider m.v. og før arbejdsstedet  

 forlades, skal den ansatte vaske hænder.
3.10 Førstehjælp 3.10.1 Kommer lægemidlerne eller de omhandlede lægemiddelforurenede  

 ekskreter i kontakt med hud, skal huden omgående skylles med rigeligt vand og  

 herefter vaskes grundigt med vand og sæbe.
Ved symptomer søges læge.
Lægen  

 orienteres om, at der er arbejdet med cytostatika.
3.10.2 Ved stænk i øjet skylles straks med vand eller fysiologisk  

 saltvandsopløsning i mindst 15 minutter og læge kontaktes.
Lægen orienteres  

 om, at der er arbejdet med cytostatika.
3.11 Særlige regler for gravide 3.11.1 Arbejde med cytostatika kan kun anses for at være forsvarligt for  

 gravide, hvis arbejdet udføres på en sådan måde, at der ikke er risiko for,  

 at lægemidlerne optages af den gravide.
3.11.2 De situationer, hvor udsættelsessituationen er størst, er  

 ved præparering af cytostatika, rengøring af præparationsrum samt ved  

 installation og injektions-/infusionsgivning af cytostatika.
Disse opgaver  

 bør normalt ikke udføres af gravide.
 3.11.3 Tabletgivning og almindelig pleje af patienter i  

 cytostatikabehandling vil - forudsat at plejepersonalet erfaringsmæssigt ikke  

 kommer i kontakt med ekskreter (urin, afføring, opkast) fra patienter -  

 normalt ikke indebære en risiko for den gravide.
