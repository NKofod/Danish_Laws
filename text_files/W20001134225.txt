Landsskatteretskendelse Tyveri af kontantbeholdning - fiskekutter - fradrag for tab Reference:
SL § 6, stk. 1, litra a A klagede for indkomståret 1997 over, at  

 skatteankenævnet ikke havde godkendt fradrag for kontantbeløb  

 stjålet fra fiskekutter.
 Det var oplyst, at klageren var fiskeskipper og ejede en  

 ideel anpart på 90 % af en fiskekutter.
 Det var endvidere oplyst, at klageren den 1. januar 1997  

 havde indgivet en politianmeldelse, hvoraf det fremgik, at der var anmeldt  

 tyveri af følgende kontantbeløb fra fiskekutteren, der lå  

 i hjemhavn:
 3.000 USD - 6.000 NKR og 3.000 DKR.
Gerningstidspunktet var oplyst til den 1. januar 1997  

 mellem kl. 11.00 og 14.00. Kontantbeløbene var efterfølgende  

 opgjort til en samlet værdi af i alt 25.943 kr.
Klageren havde  

 fratrukket 25.943 kr. vedrørende tyveri i den skattepligtige indkomst  

 for 1997. Af klagerens indtægtsopgørelse for 1997 var der  

 aktiveret et beløb vedrørende kontantbeholdning på 26.000  

 kr.
Der fremgik ingen beløb vedrørende kontantbeholdninger til  

 uforudsete udgifter under fiskekutterens regnskab.
 Klagerens revisor havde til Landsskatteretten forklaret,  

 at kontantbeløbet var opbevaret i et aflåst skab i  

 fiskekutterens styrehus, og at skabet var blevet brudt op i forbindelse med  

 tyveriet.
Skatteankenævnet havde ikke godkendt fradrag med  

 hensyn til tyveri af den pågældende kontantbeholdning.  

 Skatteankenævnet havde ved sin afgørelse lagt vægt  

 på, at det ikke var dokumenteret eller sandsynliggjort, at  

 beløbet som kontantbeholdning havde været nødvendig for  

 virksomhedens drift.
Der var endvidere henset til, at kontantbeholdningen  

 ifølge bogføringen ikke havde været en del af  

 virksomhedens omsætningsformue, idet beløbet pr. 31. december  

 1996 var bogført på klagerens private formueopgørelse.  

 Skatteankenævnet havde slutteligt henset til, at opbevaring af et  

 så stort kontantbeløb på en fiskekutter ikke kunne anses  

 for en sædvanlig eller betryggende opbevaringsform.
Klagerens revisor havde over for Landsskatteretten nedlagt  

 påstand om, at klageren blev ansat i overensstemmelse med det  

 selvangivne.
Revisoren havde til støtte for sin påstand  

 anført, at der var tale om en forretningsmæssig  

 kontantbeholdning, idet kontantbeholdningen forefandtes på  

 fiskekutteren, samt fordi forbrug af kontantbeholdningen blev bogført  

 over driften.
Revisoren havde tillige anført, at beholdningen ikke var  

 urimelig stor eller større, end hvad der var nødvendigt for  

 virksomhedens drift, idet fiskekutteren ofte var væk fra hjemhavnen i  

 flere uger, når der blev fisket i internationalt farvand.
Der kunne i  

 denne forbindelse opstå et akut behov for kontante midler, både  

 til de ansatte samt til diverse udenlandske myndigheder.
Revisoren havde  

 hertil bemærket, at fiskekutteren for tiden havde en kontantbeholdning  

 på ca. 40.000 kr. delvist i udenlandsk valuta.
 Landsskatteretten udtalte:
Det fulgte af statsskattelovens § 6, stk. 1, litra a, at  

 udgifter, der i årets løb var medgået til at erhverve,  

 sikre eller vedligeholde indtægten, kunne fradrages.
Det fulgte  

 endvidere af praksis som refereret i LV E.A.2.6, at tabsfradrag ved tyveri  

 forudsatte, at kassebeholdningen havde været anbragt på en  

 måde, der ikke kunne siges at være usædvanlig for  

 virksomheden og ud fra et forretningsmæssigt synspunkt kunne siges at  

 være naturligt.
Tabsfradrag ved tyveri forudsatte tillige, at det kunne  

 godtgøres, at tabet havde ramt omsætningsformuen, at der ikke  

 forelå egen skyld, at tyveriet var anmeldt til politiet, samt at det  

 lidte tab kunne dokumenteres ved hjælp af en tilfredsstillende  

 bogføring.
Såfremt beløbet faldt ind under en naturlig  

 driftsrisiko, kunne beløbet fradrages.
Landsskatteretten fandt, at der kunne godkendes fradrag  

 vedrørende 90 % af kontantbeholdningen i alt 23.349 kr. i det  

 omhandlede indkomstår.
Retten lagde til grund, at kontantbeholdningen  

 havde været opbevaret i et aflåst skab i fiskekutterens styrehus,  

 hvilket for en fiskekutter var en betryggende og naturlig opbevaringsform,  

 samt at opbevaring af et kontantbeløb på 25.943 kr. i delvis  

 udenlandsk valuta på en fiskekutter, der fiskede i internationalt  

 farvand, var driftsmæssigt begrundet.
Retten havde endvidere henset  

 til, at kontantbeholdningen retteligt skulle have været bogført  

 over fiskekutterens regnskab, samt at det fremgik af sagens materiale, at  

 klageren ejede en ideel anpart på 90 % af fiskekutteren, hvorfor der  

 alene kunne godkendes fradrag med 90 % vedrørende klageren.
Den  

 påklagede afgørelse blev nedsat i overensstemmelse hermed.
