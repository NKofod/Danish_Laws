 Bekendtgørelse om ændring af bekendtgørelse om kvalitetsstandarder og frit valg af leverandør af personlig og praktisk hjælp mv.
(Beregning af servicebevisets værdi mv.) § 1 I bekendtgørelse nr. 1614 af 12. december 2006 om kvalitetsstandarder og frit valg af leverandør af personlig og praktisk hjælp mv. foretages følgende ændring:
 1. Efter § 14 indsættes:
»§ 14 a.
Kommunalbestyrelsen fastsætter mindst én gang årligt servicebevisets værdi for hver af de ydelser, kommunalbestyrelsen tilbyder efter servicebevisordningen.
Det kan ske i forbindelse med, at kommunalbestyrelsen årligt fastsætter priskrav til leverandører af personlig og praktisk hjælp, jf. § 12.
Stk. 2. Kommunalbestyrelsen beregner værdien af servicebeviset på baggrund af de priskrav, der beregnes ud fra en kalkulation af de gennemsnitlige, langsigtede omkostninger, der påhviler den kommunale leverandør eller den private hovedleverandør i de tilfælde, hvor der ikke er en kommunal leverandør, jf. § 14, stk. 1. Det vil sige, at servicebevisets værdi beregnes med udgangspunkt i de priskrav, som kommunalbestyrelsen allerede skal offentliggøre, jf. § 16. Værdien af servicebeviset kan maksimalt udgøre et beløb, der svarer til den kommunale- eller private hovedleverandørs faktiske omkostninger ved at levere samme ydelse.
Har kommunalbestyrelsen valgt at benytte udbudsmodellen, benyttes den pris, som udbudet af ydelsen er vundet til.
Stk. 3. Servicebevisets værdi svarer til alle direkte og indirekte omkostninger, der er forbundet med levering af personlig og praktisk hjælp, jf. § 14, stk. 2. Kommunalbestyrelsen kan i beregningen af servicebevisets værdi dog vælge at fratrække et beløb svarende til den kommunale eller den private hovedleverandørs indirekte omkostninger, der ikke har relevans for hjælp leveret efter denne ordning.
Det vil sige indirekte omkostninger som fx husleje og IT, som ikke er en forudsætning for at kunne levere hjælp efter denne ordning.
Stk. 4. Borgeren modtager i forbindelse med et servicebevis ikke kontante midler.
I de tilfælde, hvor borgeren ansætter en privatperson til at udføre hjælpen, har kommunalbestyrelsen på almindelig vis ansvaret for at varetage de administrative opgaver forbundet hermed.
Det er opgaver som lønudbetaling, indberetning af skat, indbetaling af feriepenge, indbetaling til ATP, indbetaling til den private barselsudligningsfond, tegning af og betaling for arbejdsskadeforsikring og udbetaling af løn under sygdom m.v.
Hvis borgeren ansætter en virksomhed til at levere hjælpen, varetager virksomheden de administrative opgaver for sine egne ansatte.
Stk. 5. Vælger modtageren af et servicebevis at uddelegere arbejdsgiveropgaven til en privatperson, en organisation eller privat virksomhed, skal borgeren selv afholde evt. omkostninger hertil.
Omkostninger forbundet med arbejdsgiveropgaven i henhold til servicebeviset, herunder udfærdigelse af kontrakter, er indeholdt i servicebevisets værdi.« § 2 Bekendtgørelsen træder i kraft den 1. juli 2009.
