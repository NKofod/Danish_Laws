Nr LSF 204 Forslag til Lov om ændring af lov om folkebiblioteker m.v. (Oprettelse af  

 brugernævn, forbedret sygehusbiblioteksbetjening) Fremsat af Ingerlise Koefoed (SF) Birthe Hansen (SF) Birgitte Husmark (SF)  

 Holger K.
Nielsen (SF) Stillinger (SF) Ebba Strange (SF) den 14. februar 1989 § 1 I lov om folkebiblioteker m.v., jf. lovbekendtgørelse nr. 384 af 22.  

 august 1985, som ændret ved § 30 i lov nr. 217 af 23. april 1986, foretages  

 følgende ændringer:
 1. Som § 5 indsættes:
» § 5. Folkebiblioteket opretter et brugernævn bestående af  

 enkeltpersoner og af repræsentanter for de folkeoplysende organisationer og  

 foreninger i bibliotekets virkeområde.
Kommunalbestyrelsen udpeger en  

 repræsentant, og bibliotekets personale udpeger en bibliotekar og et medlem  

 af HK til nævnet.
Stk. 2. Brugernævnet er principielt rådgivende.
Det skal rådgive  

 bibliotekets ledelse og kommunalbestyrelsen om sager vedrørende bibliotekets  

 virksomhed.
Det skal udtale sig om budgettet, før det fremsendes til  

 kommunens økonomiudvalg, og det skal udtale sig om biblioteksplanlægning,  

 bygninger, filialplaceringer, åbningstider, materialevalg, bødeopkrævning og  

 om spørgsmål, der forelægges nævnet af kommunalbestyrelsen, bibliotekets  

 ledelse eller bibliotekets øvrige personale.
 Stk. 3. Kommunalbestyrelsen kan træffe beslutning om inden for budgettets  

 rammer at overføre kompetence til brugernævnet på udvalgte områder.
 Stk. 4. De personlige medlemmer af nævnet udpeges på et åbent møde  

 indkaldt gennem pressen og ved opslag i bibliotekerne i kommunen.
Stk. 5. Brugernævnets funktionstid er 4 år.« 2. I § 19 a, stk. 1, indsættes efter »hvor disse ikke er fuldt  

 udbygget«: », samt til amter, der ønsker at genopbygge eller  

 udbygge deres sygehusbiblioteksbetjening«.
§ 2 Loven træder i kraft den 1. januar 1990.
§ 3 Denne lovs § 1, nr. 1, tages op til revision i folketingsåret 1993-94.
Bemærkninger til lovforslaget Almindelige bemærkninger Lovforslaget tilsigter dels at give bibliotekernes brugere større indsigt  

 i og mere indflydelse på bibliotekernes daglige drift, dels at give de amter,  

 der af økonomiske grunde har set sig nødsaget til et nedlægge eller nedtrappe  

 deres sygehusbiblioteksbetjening, mulighed for at genoprette eller udbygge  

 den.
Bemærkninger til lovforslagets enkelte bestemmelser Til nr. 1 I den afsluttende betænkning fra Bibliotekskommissionen  

 »Biblioteksbetænkning« (1979) anbefalede kommissionens flertal, at  

 der blev foretaget forsøg med øget brugerindflydelse i folkebibliotekerne.  

 Formålet med at gøre forsøg med såkaldte »benytternævn« var at få  

 kortlagt, hvorledes disse kunne fungere, og hvilke muligheder de ville have  

 for i samarbejde med bibliotekets personale og det kommunale kulturudvalg at  

 følge og påvirke biblioteksudviklingen, så den kom i samklang med ønsker  

 blandt brugerne i virkeområdet.
Kommissionen forestillede sig, at nævnene  

 kunne inddrages i planlægningen af den lokale biblioteksstruktur og placering  

 og indretning af afdelinger.
Desuden fandt kommissionen, at der burde skabes  

 lovhjemmel for, at kommunalbestyrelsen ved de årlige budgetbehandlinger kunne  

 delegere visse beføjelser, f.eks. en anvendelse af visse dele af budgettet,  

 til benytternævnet.
Siden da har der rundt omkring i landet været gjort forsøg med øget  

 brugerindflydelse på bibliotekerne, bl.a. ved oprettelsen af brugernævn.  

 Oftest har disse forsøg udviklet sig til tilfredshed for både brugere og  

 bibliotekspersonale.
Det forekommer derfor på tide, at ideen om brugernævn  

 inkorporeres i biblioteksloven, og at brugernes indflydelse formaliseres, på  

 samme måde som kommunalbestyrelsens kompetence i biblioteksspørgsmål fremgår  

 af loven.
Da bibliotekets brugere dels er voksne og børn, hovedsagelig fra  

 bibliotekets virkeområde, dels institutioner, organisationer og foreninger,  

 forestiller forslagsstillerne sig nævnet sammensat af repræsentanter for  

 disse brugergrupper.
For at sikre kontakten til kommunalbestyrelsen, der har  

 det økonomiske ansvar for biblioteket, bør et af nævnets medlemmer udpeges af  

 denne, ligesom kontakten med personalet bør sikres ved, at personalet er  

 repræsenteret i brugernævnet.
Det er en forudsætning, at den ledende  

 bibliotekar fungerer som nævnets sekretær.
 Der kan i de enkelte kommuner gives mulighed for, at der oprettes  

 brugergrupper ved afdelingsbiblioteker og ved større afdelinger som f.eks.  

 børnebibliotek, musikafdeling m.v.
Til nr. 2 Ifølge Lov om folkebiblioteker m.v., § 1, stk. 4, »bør  

 folkebibliotekerne bestræbe sig på at etablere biblioteksbetjening af de børn  

 og voksne, der er afskåret fra selv at komme på biblioteket.
Udgifter til  

 betjening af statslige, amtslige og andre ikke-kommunale institutioner  

 afholdes af institutionerne.« Til denne »opsøgende biblioteksbetjening« hører også  

 sygehusbiblioteksbetjeningen, men på grund af de økonomiske vanskeligheder i  

 amtskommunerne er sygehusbibliotekerne i de seneste år blevet udsat for store  

 besparelser, og nogle af dem er endda nedlagt helt.
En af  

 »undskyldningerne« for at forringe sygehusbibliotekerne har været,  

 at patienterne ligger kortere og kortere tid på sygehusene.
Dette kan  

 naturligvis ikke afvises, men det kan på den anden side heller ikke afvises,  

 at der stadig er mange mennesker, som er indlagt meget lang tid på de  

 langtidsmedicinske afdelinger, og at antallet af ældre, der opholder sig på  

 sygehuset, mens de venter på en plejehjemsplads, er meget stort.
Hertil  

 kommer koncentrationen af sygehusene, der betyder, at mange mennesker  

 indlægges langt fra deres pårørende, og at det altså ikke er let for de  

 pårørende at medbringe litteratur til deres syge slægtninge.
At ligge på sygehuset er for alle mennesker en stor belastning, og det er  

 vigtigt både for de syge og for sygehusenes personale, at patienterne får  

 mulighed for at tænke på og beskæftige sig med andet end deres sygdom.
Bøger,  

 musikbånd, lydbøger og børnebøger har hidtil været med til at lette  

 dagligdagen for mange af de indlagte og dermed også været en aflastning for  

 personalet.
Bøger og musik på indvandrersprog har for indvandrere, der ofte  

 på grund af sprogbesværligheder føler sig ekstra isoleret på sygehuset, også  

 været af meget stor betydning.
Sygehusbiblioteksbetjeningen er i forhold til den øvrige sygehusvirksomhed  

 meget billig.
Undersøgelser har vist, at et udlån pr. seng pr. år koster  

 mindre, end en sygeseng gennemsnitligt koster pr. dag.
Til § 3 Med henblik på at vurdere brugernævnets virksomhed og mulighederne for at  

 ændre det fra principielt at være rådgivende til at have besluttende  

 myndighed tages denne lovs § 1, nr. 1, op til revision i folketingsåret  

 1993-94.
Lovforslagets økonomiske konsekvenser Til genopbygning eller udbygning af sygehusbibliotekbetjening afsættes på  

 de årlige finanslove 3 mio. kr.
