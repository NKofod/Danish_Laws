 I forbindelse med behandlingen af en sag om fradrag for underskud ved  

 et landbrug på 25 tdr. land, hvor de 20 tdr. land var bortforpagtet og resten  

 anvendt til hestehold m.v., blev det fastslået, at bortforpagtningen og  

 driften af det resterende areal måtte anses for to adskilte aktiviteter,  

 således at spørgsmålet om erhvervsmæssig drift måtte vurderes særskilt for de  

 to aktiviteter.
 A, hvis ansættelse for indkomstårene 1985 og 1986 var stadfæstet ved  

 rettens kendelse af 3. maj 1989, anmodede om og fik godkendt, at sagen blev  

 genoptaget.
 De pågældende ansættelser skyldtes, at klagerens hestehold og øvrige  

 landbrugsvirksomhed - bortset fra bortforpagtning af 20 tdr. land - var anset  

 for hobbyvirksomhed.
Det var oplyst, at klageren ejede en landbrugsejendom på 25 tdr. land, som  

 han beboede med sin familie.
Klagerens fader beboede naboejendommen på 50  

 tdr. land.
Klageren havde gennem en årrække haft bortforpagtet 20 tdr. land  

 til faderen for 20.000 kr. pr. år.
Det resterende areal på 5 tdr. land havde  

 klageren stort set benyttet til afgræsning af heste og et par fedekreaturer.
Klageren, der havde haft hesteavl fra 1979, havde i de omhandlede år haft  

 to avlshopper og et føl og havde i dag fem heste.
Besætningsforøgelsen fra  

 tre til fem heste var sket ved eget tillæg.
 Klagerens landbrugsdrift omfattede - udover bortforpagtningen af 20 tdr.  

 land - et mindre salg af korn/raps og opfedning af et par kvier.
Klageren anførte bl.a., at avlsarbejdet med heste, som omfattede dels  

 varmblod, dels oldenborgere, var en meget langsigtet virksomhed.
Klageren  

 henviste herved til, at hans heste var af god afstamning, og at hans  

 hestehold i dag havde nået et niveau, som gjorde, at han havde alle  

 muligheder for fremover at oppebære et pænt overskud.
Klageren henviste videre til sine faglige kvalifikationer inden for  

 hesteavl.
Klageren var landmandssøn, og han havde arbejdet med heste fra sit  

 12. år.
Klageren havde i 1969/70 været ansat på et svensk hestestutteri og i  

 otte år været taksationsmand i en hesteforsikring, samt i tre år været dommer  

 ved et dyrskue for oldenborgheste.
Klageren var endelig landsformand for et  

 af udvalgene under Dansk Ride Forbund.
Til yderligere støtte for sin påstand fremsendte klageren erklæringer fra  

 en regionsformand fra Dansk Varmblod og fra Landboforeningens  

 Regnskabskontor.
I begge erklæringer blev givet udtryk for, at klagerens  

 landbrug, herunder hesteholdet, var drevet forsvarligt ud fra en  

 teknisk-landbrugsfaglig bedømmelse.
 Landsskatteretten bemærkede, at bortforpagtningen og driften af det  

 resterende areal måtte anses for to adskilte aktiviteter, således at  

 spørgsmålet om erhvervsmæssig drift måtte vurderes særskilt for de to  

 aktiviteter.
 Tre retsmedlemmer fandt imidlertid, at der med de seneste  

 regnskabsoplysninger var konstateret en, omend beskeden, positiv udvikling i  

 klagerens hestehold.
 Når videre blev henset til de to sagkyndige erklæringer - hvorefter  

 klagerens hestehold var tilrettelagt teknisk forsvarligt - samt klagerens  

 betydelige kendskab til hesteavl, fandt disse retsmedlemmer, at driften af  

 klagerens landbrugsejendom, herunder hesteholdet, havde været erhvervsmæssigt  

 drevet.
Et retsmedlem bemærkede, at der forelå oplysninger om klagerens hestehold  

 for perioden 1982-1988. Klageren havde i denne periode haft to avlshopper.  

 Den ene avlshoppe blev dog afhændet i 1988. Der var i gennemsnit født et føl  

 om året.
I den nævnte periode var der solgt i alt 5 heste til en samlet pris  

 på 52.000 kr., dvs. ca. 10.000 kr. i gennemsnit.
Hesteholdet havde i hele  

 perioden omfattet 3-5 heste (inkl. føl og ungheste). Såvel ved udgangen af  

 1982 som ved udgangen af 1988 omfattede hesteholdet 4 heste.
På baggrund af hesteholdets beskedne omfang, den manglende udvikling i  

 hesteholdet samt de beskedne salgspriser, der var opnået, fandt dette  

 retsmedlem ikke, at der var grundlag for at ændre Landsskatterettens  

 tidligere afgørelse af sagen.
Retsmedlemmet voterede derfor for stadfæstelse  

 af ansættelsen.
 Der blev truffet afgørelse efter stemmeflertallet, og de påklagede  

 ansættelser blev herefter nedsat til de selvangivne beløb.
 LV 1989, R 3.6. og 4.3.
