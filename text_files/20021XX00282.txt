Skriftlig fremsættelse (27. februar  

 2003) Miljøministeren Herved tillader jeg mig for Folketinget at  

 fremsætte:
Forslag til lov om ændring af lov om beskyttelse  

 af havmiljøet og af museumsloven (Ændringer som følge af  

 Danmarks ratifikation af De Forenede Nationers Havretskonvention af 10.  

 december 1982 m.v.) (Lovforslag nr.
L 172).
 Lovforslaget har først og fremmest til formål  

 at skabe de nødvendige hjemler til ratifikation af FNs  

 Havretskonvention.
Havretskonventionen er ratificeret af 141 lande, herunder  

 alle EU-lande og nordiske lande ud over Danmark.
Havretskonventionen kan  

 betegnes som havets grundlov, og konventionen er allerede for en stor del i  

 dag anvendt som norm i den danske havmiljølov.
Danmark har en  

 interesse i at bidrage til den styrkelse af den internationale retsorden, som  

 Havretskonventionen indebærer.
Regeringen har derfor fremsat  

 beslutningsforslag B 75 om Danmarks ratifikation af FNs  

 Havretskonvention.
Folketinget har den 6. februar behandlet  

 beslutningsforslaget.
Ratifikationen forudsætter, at danske regler bringes  

 i overensstemmelse med Havretskonventionens regler.
Dette indebærer  

 ændringer i havmiljøloven svarende til artikel 230 samt  

 ændringer i museumsloven svarende til artikel 149 og 303.
Lovforslaget indebærer, at overtrædelser  

 begået fra udenlandske skibe i den eksklusive økonomiske zone  

 fremover alene kan straffes med bøder, og ikke fængsel.
For  

 forsætlig og alvorlig forurening begået af udenlandske skibe  

 på søterritoriet vil der derimod fortsat kunne idømmes  

 fængselsstraf.
Ligeledes vil overtrædelser begået fra  

 danske skibe i den eksklusive økonomiske zone fortsat kunne straffes  

 med fængsel.
Det skal samtidig bemærkes at fængselsstraf  

  hidtil aldrig har været på tale over for overtrædelser af  

 havmiljøloven, og lovforslaget vil derfor ikke medføre en  

 ændring af den gældende praksis.
Ændringen af museumsloven, som følge af  

 Danmarks forestående ratifikation, angår fortidsminder, herunder  

 vrag af skibe og dele af sådanne skibsvrag.
Disse fortidsminder vil  

 herefter være at betragte som den danske stats ejendom, medmindre andre  

 lande eller private kan bevise deres ejendomsret.
Derudover indeholder ændringen af  

 havmiljøloven en ændring i praksis for så vidt angår  

 olieudtømninger på under 50 liter.
Fremover forudsættes  

 det således, at også olieudtømninger under 50 liter bliver  

 strafforfulgt.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
