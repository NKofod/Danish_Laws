Overskud af ejendom Reference:
SSL § 35, stk. 4 og § 15, stk. 5 SL § 4 b LV 1997 E.K.1.3 A klagede for indkomstårene 1988-1992 inkl. over, at  

 skatteankenævnet havde ansat overskud af ejendom til hhv. 8.234 kr.,  

 13.339 kr., 14.437 kr., 18.115 kr og 18.576 kr.
Det var oplyst, at klageren købte en lejlighed i 1985. Lejligheden,  

 der bestod af et værelse, havde en størrelse på 50 m².
I  

 perioden fra den 1. april 1985 og ca. 1 ½ år frem boede klagerens  

 datter i lejligheden.
Efter at datteren fraflyttede lejligheden, flyttede  

 datteren til klagerens samlever ind.
Hun beboede lejligheden indtil den 1.  

 marts 1988. Fra den 1. marts 1988 havde lejligheden været udlejet til  

 tredjemand, men klageren havde selvangivet overskud af lejligheden efter  

 reglerne om lejeværdi af egen bolig.
Klageren havde selv stået  

 for udlejningen og havde selv fastsat huslejens størrelse.
Lejligheden  

 var solgt i 1998.
 Skatteadministration havde anset klageren for skattepligtig af overskuddet  

 af ejerlejligheden for indkomstårene 1985 til 1994.
Skatteankenævnet havde anset klagerens manglende selvangivelse af  

 lejeindtægter i perioden fra den 1. marts 1988 og fremefter, hvor  

 lejligheden havde været udlejet til fremmede, for at være en  

 positiv fejl af en karakter, som måtte betragtes som groft uagtsomt.  

 Nævnet havde herefter anset forældelsesfristen i  

 skattestyrelseslovens § 35, stk. 4, for suspenderet.
Der var i den  

 forbindelse lagt vægt på, at det forhold, at klagerens revisor  

 ikke havde oplyst om gældende regler og praksis, og at klageren ikke  

 var uddannet i regnskab og skat, ikke i sig selv kunne fritage for ansvar for  

 at selvangive lejeindtægter ved udlejning af ejerlejligheden.
Den  

 omstændighed, at skattemyndighederne via selvangivelsen var bekendt  

 med, at klageren var ejer af en ejerlejlighed uden at bo på adressen,  

 var ikke tillagt betydning i relation til forældelsesfristen i  

 skattestyrelseslovens § 35, stk. 4. Ved skatteankenævnets  

 afgørelse var ændringerne vedrørende indkomstårene  

 1985 til 1987 bortfaldet, idet den manglende selvangivelse af  

 lejeindtægter i perioden, hvor klagerens og hendes samlevers  

 børn beboede ejendommen, var henregnet til simpel uagtsomhed.
Klagerens repræsentant havde over for Landsskatteretten nedlagt  

 påstand om, at de påklagede skatteansættelser for  

 indkomstårene 1988 - 1992 ansås for ugyldige som følge af  

 forældelsesreglerne i skattestyrelseslovens § 35. Det var herved bl.a.  

 gjort gældende, at klageren købte den omhandlede lejlighed til  

 brug for hendes dengang 18-årige datter, som boede i lejligheden i ca.  

 1 ½ år.
Herefter blev den overtaget af hendes samlevers datter, som  

 boede i lejligheden frem til den 1. marts 1988. Siden havde den været  

 udlejet til fremmede.
Klagerens selvangivelser for alle de omhandlede  

 indkomstår var udarbejdet af en revisor.
Med henvisning til bestemmelsen i skattestyrelseslovens § 35, stk. 4, var  

 det gjort gældende, at de påklagede ansættelser for  

 indkomstårene 1988 - 1992 vedrørende overskud af ejendom var  

 forældede, idet 3-års-fristen ikke kunne anses for suspenderet.  

 Til støtte herfor var anført, at det alene kunne tilregnes  

 klageren som simpelt uagtsomt, at hun ikke havde selvangivet overskud af den  

 omhandlede lejlighed, da der likviditetsmæssigt havde været tale  

 om et underskud.
Hun havde desuden intet grundlag haft for at rejse tvivl om  

 de råd, som hun havde fået fra sin revisor, da hun hverken var  

 regnskabs- eller skattekyndig.
Til støtte for, at klageren tillige i de omhandlede  

 indkomstår havde handlet simpelt uagtsomt, var henvist til dr. jur.
Jan  

 Pedersens artikel i SR-Skat 1995 s. 395. Efter praksis skulle der  

 således henses til personlige forhold ved vurderingen af, om der var  

 handlet groft eller simpelt uagtsomt.
Klageren, der var 55 år, havde  

 ingen uddannelse.
Hun blev gift som 18-årig og fik sit første  

 barn, da hun var 19 år.
Klageren var hjemmegående, indtil hun  

 blev 36 år, hvor hendes første mand døde.
Herefter fandt  

 hun en deltidsstilling som receptionist, og hun havde siden 1992 drevet en  

 butik med genbrugstøj.
Klageren overlod udfyldelsen af sine  

 selvangivelser til en revisor, der ikke rejste spørgsmål  

 vedrørende udlejningen af lejligheden.
Klageren havde ikke  

 misforstået klare regler, idet hun ikke havde opfattet lejligheden som  

 indtægtsgivende.
Hun havde endvidere ikke haft grund til at betvivle,  

 at revisoren udfyldte selvangivelserne korrekt.
 Det var endvidere gjort gældende, at der var blevet selvangivet  

 efter reglerne om egen lejeværdi i 10 år, før end  

 skattemyndighederne tog sagen op.
 Der var endelig henvist til afgørelserne trykt i TfS 1992.19 og TfS  

 1994.690. Det var i den forbindelse gjort gældende, at klageren ikke  

 på nogen måde havde forsøgt at skjule eksistensen af  

 ejerlejligheden, ligesom det af selvangivelsen hvert år klart var  

 fremgået, at klagerens bopælsadresse ikke havde været  

 identisk med lejlighedens adresse.
Landsskatteretten fandt, at sagens mangelfulde dokumentation for  

 størrelsen af klagerens lejeindtægter ved udlejning af den  

 omhandlede ejerlejlighed for indkomstårene 1988 og 1989 havde  

 nødvendiggjort ansættelser af skønsmæssig karakter,  

 der var omfattet af den treårige forældelsesfrist for  

 skønsmæssige ansættelser, jf. den dagældende  

 bestemmelse i skattestyrelseslovens § 15, stk. 5. Østre Landsret havde  

 ved dom af 11. oktober 1991, TfS 1992.19 fastslået, at det  

 afgørende for spørgsmålet om, hvorvidt  

 forældelsesfristen kunne anses for suspenderet, måtte være,  

 hvilken grad af tilregnelse der i forbindelse med en positiv fejl måtte  

 kræves af skatteyderen.
Da sagsøgeren i den  

 pågældende sag alene kunne antages at have handlet simpelt  

 uagtsomt, blev forældelsesfristen ikke anset for suspenderet.
For så vidt angik de efterfølgende indkomstår  

 bemærkede retten, at skattemyndighederne ifølge  

 skattestyrelseslovens § 35, stk. 1, ikke kunne afsende varsel om  

 forhøjelse af en skatteansættelse efter den 1. maj i det 4.  

 år efter indkomstårets udløb.
En varslet forhøjelse  

 skulle være foretaget senest den 1. august i det 4. år efter  

 indkomstårets udløb, medmindre en anmodning fra den  

 skattepligtige om udskydelse af denne frist var imødekommet.
Denne  

 frist blev suspenderet i det tilfælde, hvor nogen forsætligt  

 eller groft uagtsomt havde bevirket, at skattemyndighederne havde foretaget  

 en ansættelse på et urigtigt eller ufuldstændigt grundlag,  

 jf. § 35, stk. 4.
 To retsmedlemmer, herunder retsformanden, bemærkede:
Det måtte lægges til grund, at klageren efter erhvervelse af  

 lejligheden selv havde forestået udlejning og administration af denne  

 og selv havde oppebåret den månedlige lejeindtægt direkte  

 fra lejerne.
Klageren havde aldrig selv beboet lejligheden, men havde  

 alligevel siden erhvervelsen af denne hvert år selvangivet  

 lejeværdi af egen bolig og undladt at opgive lejeindtægten.
Under  

 disse omstændigheder blev det tiltrådt, at  

 forældelsesfristerne efter den tidligere gældende bestemmelse i  

 skattestyrelseslovens § 15, stk. 5, og samme lovs § 35, stk. 1, måtte  

 anses for suspenderet.
Ejerlejligheden havde været udlejet til fremmede  

 i de påklagede indkomstår, og lejeindtægter var  

 skattepligtige efter statsskattelovens § 4 b og skulle derfor være  

 selvangivet.
Den omstændighed at klageren overlod udfyldelsen af sine  

 selvangivelser til en revisor, kunne herefter ikke bevirke, at forholdet  

 kunne henføres til simpel uagtsomhed, idet det burde have stået  

 hende klart, at overskud ved udlejning ikke var korrekt opgjort.
Det af  

 repræsentanten anførte kunne ikke føre til et andet  

 resultat.
Et retsmedlem fandt, at fristen i skattestyrelseslovens § 35, stk. 1, ikke  

 kunne anses for suspenderet i medfør af § 35, stk. 4, idet klageren  

 alene havde handlet simpelt uagtsomt ved ikke at selvangive de omhandlede  

 lejeindtægter.
Der var i den forbindelse lagt vægt på, at  

 ændringerne vedrørende indkomstårene 1985 - 1987 bortfaldt  

 ved skatteankenævnets afgørelse.
Skattemyndighederne burde  

 allerede i 1985 have gjort klageren opmærksom på, at hun var  

 skattepligtig af lejlighedens objektive udlejningsværdi og ikke egen  

 lejeværdi.
Der var endvidere henset til, at klageren overlod  

 udfyldelsen af sine selvangivelser til en revisor.
 Der blev truffet afgørelse efter stemmeflertallet, og de  

 påklagede ansættelser blev stadfæstet.
