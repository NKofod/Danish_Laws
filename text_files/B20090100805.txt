Bekendtgørelse om visse vindmøller, der nettilsluttes fra den 1. september 2010 I medfør af § 76, stk. 1, i lov nr. 1392 af 27. december 2008 om fremme af vedvarende energi fastsættes:
 § 1. Denne bekendtgørelse gælder for vindmøller, hvor fristen den 1. marts 2009 i overgangsordningen i § 75, stk. 2, i lov om fremme af vedvarende energi er overholdt.
 Stk. 2. Såfremt vindmøller nævnt i stk. 1 ikke nettilsluttes inden den 1. september 2010, eller en eventuelt senere dato meddelt ved dispensation, jf. lovens § 75, stk. 3, omfattes møllerne af værditabsordningen i lovens §§ 6-12 og køberetsordningen i lovens §§ 13-17, jf. dog stk. 3.
 Stk. 3. Det offentlige møde om værditab, som er nævnt i lovens § 9, stk. 1, og udbud af vindmølleandele, jf. lovens § 13, stk. 1, anses for vindmøller, som er nævnt i stk. 2, for rettidigt afholdt, når det sker, inden møllen nettilsluttes.
 Stk. 4. Energinet.dk lægger reglen i stk. 3 til grund ved vurderingen af, hvorvidt betingelserne i lovens § 54, stk. 1, for at modtage pristillæg eller andre ydelser er opfyldt.
 § 2. Bekendtgørelsen træder i kraft den 1. november 2009.
