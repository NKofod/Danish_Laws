Nr LSF 223 Forslag til Lov om ændring af lov om tipning (Indførelse af et lottospil) Fremsat af skatteministeren (Fogh Rasmussen) den 24. februar 1988 § 1 I lov om tipning, jf. lovbekendtgørelse nr. 66 af 25. februar 1977 som ændret bl.a. ved lov nr. 613 af 19. december 1984 og senest ved lov nr. 229 af 22. april 1987 foretages følgende ændringer:
 1. I lovens titel tilføjes efter »tipning«: »og  

 lotto«.
2. I § 1, stk. 1, 2. pkt., indsættes efter »13,5 pct. af indskudssummen«: »,og i tiden fra 1. januar 1989 til 31. januar 1989 12,5 pct. af indskudssummen«.
 3. I § 1, stk. 1, indsættes som nyt 3. pkt.: »Afgiften udgør  

 13 pct.
af indskudssummen i tiden fra 1. februar 1989 til 31. januar 1992.« 4. Efter § 1 indsættes:
» § 1 A.
Skatteministeren bemyndiges endvidere til at meddele bevilling til afholdelse af et landsdækkende talspil (lotto) mod betaling af en statsafgift af samme størrelse som nævnt i § 1, stk. 1.«.
 5. I § 2, stk. 1, indsættes efter »Bevilling«:  

 »efter § 1 og § 1 A«.
6. I § 3, stk. 2, ændres »indenrigsministeren« til:  

 »kultur- og kommunikationsministeren«.
 7. I § 6 A ændres »3 pct.« til: »indtil 2,5  

 pct.«.
 8. I § 6 A indsættes efter »eliteidrættens  

 fremme«:», Team Danmark«.
 9. I § 6 A indsættes som stk. 2 og 3:
» Stk. 2. Kultur- og kommunikationsministeren træffer årligt bestemmelse om størrelsen af de beløb, der skal overføres efter stk. 1.
Stk. 3. De dele af den maksimale ydelse, der ikke overføres til Team Danmark, overføres til anvendelse efter § 7, stk. 3.« 10. Efter § 6 A indsættes:
» § 6 B.
Af indskudssummen anvendes 3 pct. til humanitære  

 formål.
Således anvendes 1) 1 pct. til fordeling mellem Landsforeningen til Kræftens Bekæmpelse, Dansk Røde Kors og Grænseforeningen, 2) 1,5 pct. til fordeling mellem medlemsforeningerne af De Samvirkende Invalideorganisationer (DSI) samt Muskelsvindfonden, Astma-Allergiforeningen samt eventuelle andre organisationer, der fungerer som interesseorganisationer for handicappede, kronisk syge m.v., og 3) 0,5 pct. til fordeling mellem humanitære organisationer, der ikke er omfattet af denne bestemmelses nr. 1 eller 2.
Stk. 2. Fordelingen af de i stk. 1 nævnte midler foretages af finansministeren med godkendelse af Folketingets finansudvalg.
Fordelingen af de i stk. 1, nr. 2, nævnte midler foretages efter indstilling fra De Samvirkende Invalideorganisationer (DSI).
Stk. 3. Finansministeren kan fastsætte nærmere regler om midlernes fordeling, herunder om på hvilke tidspunkter af året udbetaling skal finde sted.
Stk. 4. Beløb, der ikke kommer til anvendelse i de enkelte år, henlægges til særlige fonde under Finansministeriets bestyrelse.«.
 11. Efter den foreslåede § 6 B indsættes:
» § 6 C.
Af indskudssummen overføres 0,5 pct. til anvendelse  

 efter reglerne i § 7, stk. 3.«.
12. I § 7, stk. 1, ændres »det i henhold til § 6 A overførte  

 beløb« til: »de i §§ 6 A, 6 B og 6 C nævnte beløb«.
 13. I § 7, stk. 1, ændres »71 pct.« til: »68,5  

 pct.«.
 14. I § 7, stk. 1, ændres »13,6 pct.« til: »16,1  

 pct.«.
 15. § 7, stk. 2, affattes således:
»Af det beløb, der efter stk. 1 skal anvendes til idrætsformål, tilfalder 43 pct.
Dansk Idræts-Forbund, 21,5 pct. tilfalder De Danske Gymnastik- og Ungdomsforeninger, 21,5 pct. tilfalder De Danske Skytte-, Gymnastik- og Idrætsforeninger, 5 pct. tilfalder Dansk Firmaidrætsforbund og 2 pct. tilfalder Danmarks Olympiske Komite.«.
 16. I § 7 indsættes efter stk. 9 som nyt stykke:
» Stk. 10. De i stk. 2 nævnte beløbsmodtagere indsender årligt  

 deres reviderede regnskab til Kultur- og Kommunikationsministeriet.
Til brug for Rigsrevisionen kan indhentes yderligere materiale til en nøjere regnskabsgennemgang.«.
§ 2 Stk. 1. Loven træder i kraft dagen efter offentliggørelsen i Lovtidende.
 Stk. 2. Lovens § 1, nr. 2, har virkning fra 1. januar 1989.
 Stk. 3. Lovens § 1, nr. 3, 7 og 10, har virkning fra 1. februar 1989.
 Stk. 4. Lovens § 1, nr. 13, 14 og 15, har virkning fra 1. juli 1989.
Stk. 5. Forslag om revision af lovens § 1, nr. 7, 10 og 11, fremsættes for Folketinget i folketingsåret 1991-92.
Bemærkninger til lovforslaget Almindelige bemærkninger 1. Formålet med lovforslaget er at skabe grundlag for en varig forøgelse af de tilskud, der ydes til idræts-, ungdoms- og kulturformål (»tipsmidlerne«) gennem en etablering af et statsligt lottospil i Danmark.
 2. Tipsloven er senest ændret ved lov nr. 229 af 22. april 1987.
Behandlingen af denne lov findes omtalt i Folketingstidende 1986-87 sp. 3891, 5465, 9315 og 9733 samt i tillæg A sp. 2561, tillæg B sp. 535 og tillæg C sp. 357.
3. Ved lov nr. 229 af 22. april 1987 blev statsafgiften af tipsomsætningen midlertidigt nedsat med 3,5 procentpoint i tiden fra 1. juli 1986 til 31. december 1988, jf. punkt 9.
Nedsættelsen blev gennemført for at imødekomme behovet for en øget finansiering hos modtagerne af tipsoverskuddet især idrætsorganisationerne og ungdomsorganisationerne.
Efter de gældende regler udbetales 71 pct. af tipsoverskuddet til idrætsformål, 17 pct. til ungdomsformål og resten, 12 pct., til forskellige andre kulturelle og almennyttige formål.
I bemærkningerne til lovforslaget blev det bebudet, at regeringen havde til hensigt at nedsætte et udvalg, der skulle undersøge, hvorledes tipsmidlerne kunne forøges på længere sigt f.eks. ved introduktion af nye spilleformer i tipstjenestens regi.
4. I foråret 1987 nedsatte skatteministeren udvalget, der skulle undersøge fordele og ulemper ved etablering af et statsligt lotto.
Endvidere skulle udvalget undersøge, om indførelse af et statsligt lotto ville have en negativ indvirkning på de humanitære organisationers lotterier.
Såfremt udvalget nåede frem til, at en sådan negativ indvirkning måtte imødeses, skulle udvalget endvidere undersøge, hvorledes de humanitære organisationer kunne friholdes for tab.
I udvalget deltog repræsentanter for Justitsministeriet, Socialministeriet, Kultur- og Kommunikationsministeriet, Skatteministeriet, idrætsorganisationerne, Dansk Ungdoms Fællesråd, Landsforeningen til Kræftens Bekæmpelse, Dansk Røde Kors, De Samvirkende Invalideorganisationer, Dansk Tipstjeneste samt Dansk Travsports Centralforbund og Foreningen til Den Ædle Hesteavls Fremme.
Udvalget har afgivet en enig betænkning i januar 1988, betænkning nr. 1129.
Lovforslagets indhold 5. På baggrund af betænkningen har regeringen herefter besluttet at fremsætte forslag om indførelse af et statsligt lottospil.
Det grundlæggende princip i et lottospil er, at deltagerne ud fra en fastlagt talrække afkrydser et antal cifre.
Hvis de afkrydsede cifre ved den efterfølgende lodtrækning bliver udtrukket, får den pågældende andel i 1. præmiepuljen.
Udtrækkes kun en del af de afkrydsede tal som vindertal, har deltagerne ret til en mindre præmie.
Baggrunden for regeringens ønsker om etablering af et lottospil er, at udvalget har anslået, at der ved etablering af et lottospil formentlig kan opnås en fremgang på mellem 30 og 50 pct. i den samlede tips- og lottoomsætning og en tilsvarende forøgelse af overskuddet.
Herved ser regeringen en mulighed for tiltag til gavn for breddeidrætten i Danmark, idet det ved fremsættelsen af lovforslaget forudsættes, at der afsættes beløb til breddeidrætsformål af de øgede midler, der tilgår idrættens hovedorganisationer i henhold til lovens § 7, stk. 2, og kultur- og kommunikationsministeren i henhold til § 7, stk. 3.
 Der henvises i øvrigt til bemærkningerne til § 1, nr. 15.
Det foreslås, at skatteministeren bemyndiges til at give bevilling til afholdelse af et lottospil.
Det er regeringens ønske, at bevillingen skal gives til Dansk Tipstjeneste AS, der skal drive spillet sammen med tipsspillet.
Lovforslaget er udformet som en ændring af tipsloven, således at tipslovens regler, herunder reglerne om statsafgift og overskudsfordeling, også kommer til at omfatte lottospillet.
Ved at administrere lottospillet i samme organisation og af samme selskab som fodboldtipningen får man den mest hensigtsmæssige administration, da der kun er een bestyrelse og eet administrationsapparat.
Hertil kommer, at tipstjenesten markedsføringsmæssigt kan lægge den strategi, at det drejer sig om på den billigste måde at få det størst mulige samlede overskud af de to spil, som er i indbyrdes konkurrence.
Man skal altså ikke direkte konkurrere for at sikre, at overskuddet af et af spillene opnår en ønsket størrelse på bekostning af overskuddet af det andet spil.
Man undgår endvidere, at overskudsmodtagerne rejser krav om ændring af fordelingsnøglerne, fordi det ene spil mister omsætning i konkurrence med det andet spil.
Forbuds- og straffebestemmelserne i lov af 6. marts 1869 om klasselotteriet og forbud mod andet lotteri m.m. finder anvendelse på andet lottospil end lovforslagets statslige lottospil.
6. Gruppen af humanitære og almenvelgørende organisationer har fra tidspunktet, hvor de første tanker om introduktion af et lottospil blev fremsat, erklæret sig som modstandere af indførelsen af et lottospil.
Baggrunden for denne modstand var, at organisationerne forventede, at et sådant lottospil i betydelig grad ville påvirke omsætningen i de forskellige landslotterier i negativ retning med et deraf følgende økonomisk tab for organisationerne.
Det er regeringens ønske, at de humanitære og almenvelgørende organisationer holdes skadesløse ved indførelse af lottospillet.
Det er ikke muligt på forhånd at måle det tab, som lotto kan betyde for de humanitære og almenvelgørende organisationer.
Et sådant tab kan ske direkte ved nedgang i lotteriindtægterne.
Tabet kan imidlertid også ske indirekte ved en reduktion af institutionernes øvrige indtægter, f.eks. indtægterne ved kontingenter, arv og gave.
Dette sidste hænger sammen med lotteriernes imageskabende effekt for institutionerne.
Det af skatteministeren nedsatte udvalg har ment, at det på forhånd alene er muligt at fastslå, at der vil lides et tab af en vis størrelsesorden.
I overensstemmelse med udvalgets indstilling foreslås det derfor, at der til imødegåelse af det forventede tab hvert år overføres 3 pct. af den samlede tips- og lottoomsætning som kompensation til humanitære og almenvelgørende organisationer.
Det overførte beløb foreslås fordelt i 3 puljer, der administreres af finansministeren.
En sådan regel vil betyde, at der i de første 3 år efter lottos start vil blive overført følgende beløb til de nævnte formål:
7. Lov om landsspil i forbindelse med hestevæddeløb (V6-spil) blev gennemført i 1983. Spillet blev indført som et led i bestræbelserne på at rette op på hestevæddeløbsbanernes vanskelige situation.
Spillet ophørte i 1985 på grund af manglende publikumssucces.
Dermed bortfaldt hestesportens berettigede forventning om en årlig tilførsel på ca. 20-25 mio.
 kr.
Hestesporten har som mål, at der på kort sigt etableres indtjeningsmuligheder svarende dertil.
Således arbejder hestesporten med planer om at udvide mulighederne for at spille på tværs af landsdelene inden for de bestående spilleformer.
Planer af denne art har fået et godt grundlag i udviklingen inden for den elektroniske dataoverførsel.
Initiativer af denne art vil være i en mærkbar konkurrencesituation til lottospillet.
Udvalget har ikke anset det for muligt tilnærmelsesvis at skønne over denne påvirkning, men udvalget har været enig om, at påvirkningen ville være af en beskeden størrelsesorden i forhold til den årlige totalisatoromsætning.
Under hensyntagen hertil har udvalget ikke kunnet anbefale, at der etableres en direkte kompensationsregel for hestesporten.
I overensstemmelse med udvalgets indstilling foreslås det istedet, at hestesporten i en periode tilføres 1/2 pct. af den samlede tips- og lottoomsætning til brug for nyanskaffelser (herunder udbygning af elektroniske spilleformer) og renovering af hestesportsbanerne m.v.
Det foreslås, at tilførslen sker gennem en forøgelse af de midler, som Kultur- og Kommunikationsministeriet uddeler i henhold til § 7, stk. 3, i tipsloven.
Der opnås hermed en fleksibilitet, der vil gøre det muligt uden lovgivning at lade disse beløb overgå til andre sportsformål, når hestesportens problemer må anses for løst.
8. Som nævnt har udvalget ikke anset det for muligt med sikkerhed at påvise, at lotto vil have en negativ indvirkning på de humanitære organisationers lotterier.
Udvalgets indstilling om en kompensationsmodel bygger på en formodning om, at organisationerne vil konstatere et vist tab ved lottos indførelse.
Udvalget har derfor indstillet, at kompensationerne tages op til revision efter 3 år.
I overensstemmelse med denne indstilling foreslås det, at den foreslåede kompensationsordning tages op til revision 3 år efter lottos forventede start til februar 1989. På dette tidspunkt kan Folketinget bygge på, hvad der rent faktisk er sket med foreningernes økonomi i forbindelse med lottoets igangsættelse.
Man kan altså til den tid bygge på faktiske taloplysninger og er ikke mere henvist til at basere sig på rene formodninger.
Folketinget må på dette senere tidspunkt tage stilling til, om der efter 3-års periodens udløb fortsat skal ydes kompensation, om denne kompensation skal være permanent eller midlertidig, og hvor stor kompensationen skal være.
Det bemærkes i denne forbindelse, at man ved bedømmelsen af organisationernes tab ikke kun kan se på lotteriernes indtægter før og efter lottos indførelse.
Med i bedømmelsen må tages lotteriernes berettigede forventning om en forøgelse af lotteriindtægterne, såfremt lotto ikke var indført, samt de indtægter i form af arv, gave, medlemskontingenter m.v., som organisationerne kan have mistet ved afsvækningen af lotterierne.
Disse indtægter er snævert forbundne med organisationernes lotterier, der er et vigtigt led i organisationernes markedsføring.
 9. Som nævnt er statsafgiften midlertidigt nedsat indtil den 31.
december 1988 for at hjælpe overskudsmodtagerne økonomisk igennem, indtil lotto kan påbegyndes.
På grund af den usikkerhed, der er forbundet med udviklingen af lotto, samt under hensyn til den foreslåede 3-årige kompensationsordning, foreslås det i overensstemmelse med en indstilling fra udvalget at forlænge den periode, hvori afgiften er nedsat, indtil 3 år efter lottos forventede start.
Det foreslås dog, at nedsættelsen kun sker med 3 pct. og ikke med 3,5 pct. i forlængelsesperioden, og at nedsættelsen automatisk bortfalder ved periodens udløb.
 Tabel 1. Statsafgift. 1988-1992.
 1) Jf. lov om tipning § 1, stk. 1, 2. pkt.
10. Ved lov nr. 613 af 19. december 1984 om ændring af tipsloven og V6-loven blev der skabt hjemmel til etapevis at overføre 1 pct., herefter 2 pct. og endelig 3 pct. af tips- og V6-omsætningen til en institution, benævnt Team Danmark, der blev oprettet til fremme af eliteidrætten.
Fra og med 1989 skal der overføres 3 pct.
Statsafgiften er tilsvarende nedsat.
Procentsatserne blev fastsat på grundlag af forud fastsatte budgetter for Team Danmark.
Efter lovforslaget skal tilskuddet fremtidig beregnes af den samlede tips- og lottoomsætning.
For at bringe overensstemmelse med den budgetramme, der er forudsat ved etableringen af Team Danmark, foreslås det at nedsætte den procentsats, hvormed tilskuddet beregnes, fra 3 til indtil 2,5 pct.
Uden etablering af et lotto ville Team Danmark have kunnet forvente overførsler af følgende beløb:
 Tabel 2. Overførsel til Team Danmark.
Såfremt lotto indføres, vil en nedsættelse af procentsatsen til indtil 2,5 betyde, at der kan overføres følgende beløb:
 Tabel 3. Overførsel til Team Danmark.
11. På baggrund af forskydninger i overskudsmodtagernes økonomiske behov foreslås det at ændre fordelingen af overskuddet mellem idrætten og andre ungdomsformål, således at der overføres 2,5 pct. fra idrætten til andre ungdomsformål.
 Tabel 4. Tipstjenestens overskud.
1) I disse tal er fratrukket 30 mio. kr. til etableringsomkostninger m.v.
Det foreslås på samme baggrund at ændre fordelingen af overskuddet mellem de enkelte idrætsorganisationer.
 De forslåede ændringer fremgår af følgende oversigt:
Tabel 5. Overskudsfordeling (Tipslovens § 7, stk. 1) Tabel 6. Fordeling af idrættens tilskud (71pct/68,5 pct) (Tipslovens § 7, stk. 2 og 3).
1) Dansk Boldspil Union er et specielforbund under Dansk Idræts-Forbund og modtager som sådant tilskud af tipsmidlerne efter de af idrætsforbundet fastsatte regler.
Herudover forudsættes det, at de 2 procentpoint, som DBU tidligere har modtaget som godtgørelse for, at Tipstjenesten benytter fodboldkampe på tipskuponen, tilføres DBU, men nu som et tilskud direkte fra DIF.
 12. Forslagets administrative og provenumæssige konsekvenser.
Det skønnes, at den samlede tips- og lottoomsætning vil stige med mellem 30 pct. og 50 pct. i forhold til den forventede udvikling i tipsomsætningen uden lotto.
Efter lovforslaget fastsættes statsafgiften til 13 pct. fra tidspunktet for lottospillets forventede start 1. februar 1989 og indtil 31.januar 1992.
Statsafgiften er midlertidigt nedsat med 3,5 procentpoint for at øge tilskuddet til de nuværende beløbsmodtagere af tipsmidlerne.
Denne nedsættelse ville ophøre pr. 1. januar 1989, hvis de nugældende regler blev opretholdt uændret.
Indførelse af lotto skønnes som nævnt at forøge den samlede tips- og lottoomsætning med 30 til 50 pct., jf. nedenstående oversigt, hvori det er antaget, at tipsomsætningen uden lotto stiger ca. 5 pct. årligt.
 Tabel 7. Tips- og lottoomsætning 1988-91.
1) skøn I følgende oversigt er virkningen på statsafgiften af at indføre lotto beregnet under forudsætning af, dels at den midlertidige nedsættelse af statsafgiften bortfalder pr. 1. januar 1989, dels under forudsætning af, at den midlertidige nedsættelse af statsafgiften med 3,5 procentpoint gøres permanent.
Provenuvirkningen er beregnet på grundlag af de i tabel 7 skønnede omsætningstal, og sammenligningsgrundlaget er en tipsomsætning (uden lotto), som skønnes at stige ca. 5 pct årligt.
Kolonne (1) i tabel 8 viser udviklingen i statsafgiften under forudsætning af, at den midlertidige nedsættelse bortfalder (jf.
tabel 1, kol. (1)). Kolonne (2) viser udviklingen i statsafgiften under forudsætning af, at den midlertidige nedsættelse af statsafgiften gøres permanent, (jf. tabel 1, kol. (2)). Kolonne (5) - (8) i tabel 8 viser forøgelsen i statsafgiften under de to alternativer og under antagelse af en omsætningsfremgang på henholdsvis 30 og 50 pct.
Tabel 8. Udviklingen i statsafgiften 1) Skøn.
 2) Statsafgiften er 13 pct. jf. tabel 1.
Herudover forventes staten at opnå et merprovenu via gevinstafgiften på mellem 20 og 30 mill. kr. om året.
2. Lovforslaget indebærer et mindre administrativt merarbejde for Finansministeriet i forbindelse med fordeling af midler til de humanitære foreninger m.v.
Lovforslaget vil desuden medføre øgede administrative byrder for Kultur- og Kommunikationsministeriet.
Bemærkninger til de enkelte bestemmelser Til § 1 Til nr. 1 Ved en gennemførelse af lovforslaget vil tipsloven også omfatte lottospil.
Lovens titel må derfor ændres.
Til nr. 2 Ved lov nr. 229 af 22. april 1987 om ændring af lov om tipning blev statsafgiften af tipsomsætningen midlertidig nedsat med 3,5 procentpoint til 13,5 pct. indtil 31. december 1988. Formålet med statsafgiftsnedsættelsen var at forbedre økonomien for modtagerne af tipsoverskuddet, indtil en varig løsning er etableret eventuelt ved indførelse af et lottospil.
Da det foreslåede lottospil først iværksættes den 1. februar 1989, foreslås det at forlænge 3,5 pct.-nedsættelsen af statsafgiften indtil den 31.
januar 1989. Efter § 2 i lov nr. 613 af 19. december 1984 om ændring af lov om tipning og af lov om landsspil i forbindelse med hestevæddeløb (V6-spil) nedsættes statsafgiften fra 17 til 16 pct. pr. 1. januar 1989. Den forlængelse af statsafgiftsnedsættelsen, der foreslås under § 1, nr. 2, bringer således afgiftssatsen ned på 12,5 pct.
Til nr. 3 Som nævnt ovenfor er statsafgiften nedsat med 3,5 procentpoint indtil 31. december 1988 for at imødekomme tipsoverskudsmodtagernes finansieringsbehov.
Under § 1, nr. 2, er det foreslået, at denne nedsættelse forlænges indtil 31. januar 1989. Under hensyn til den usikkerhed, der som udgangspunkt må være om tips- og lottospillets samlede udvikling, foreslås det at forlænge den periode, hvori statsafgiften er nedsat indtil 3 år efter lottos start, dvs. indtil 31.januar 1992. Det foreslås, at nedsættelsen ikke som nu sker med 3,5 procentpoint men med 3 procentpoint.
Til nr. 4 Det foreslås at bemyndige skatteministeren til at meddele bevilling til afholdelse af et lottospil.
Til nr. 5 Det foreslås at ændre tipslovens § 2, stk. 1, således at det bliver tydeligt, at bevilling til afholdelse af såvel tipning som lotto kun kan gives til eet selskab.
Bevilling til afholdelse af tipning er givet til Dansk Tipstjeneste AS, som således også vil få bevillingen til afholdelse af lotto.
Til nr. 6 Ændringen er redaktionel.
Til nr. 7, 8 og 9 § 6 A om det statslige tilskud til Team Danmark blev indsat ved lov nr. 613 af 19. december 1984 om ændring af lov om tipning og af lov om landsspil i forbindelse med hestevæddeløb (V6-spil). Ved lovændringen forudsatte man et budget af en vis størrelse for Team Danmark.
Da man må forvente en fremgang i omsætningen for tips- og lottooverskuddet under eet, og tilskuddet skal beregnes på grundlag af den samlede omsætning, foreslås det at nedsætte den procentsats, hvormed tilskuddet beregnes, fra 3 til indtil 2,5. Den foreslåede nedsættelse tilsigter ikke en nedgang i den statslige finansiering af Team Danmark.
Det statslige tilskud, som vil tilgå Team Danmark, bliver et rammebeløb, inden for hvilket kultur- og kommunikationsministeren kan fastsætte det årlige statsbidrag på baggrund af eliteidrætslovens forudsætninger om Team Danmarks finansiering, herunder fordelingen mellem statens bidrag og idrættens eget bidrag til finansieringen i forholdet 2 til 1. Eventuelle overskydende beløb kan anvendes af kultur- og kommunikationsministeren til øvrige idrætsformål, jf. lovens § 7, stk. 3.
Til nr. 10 Det foreslås, at 3 pct. af den samlede tips-/lottoomsætning anvendes til humanitære formål.
Om baggrunden herfor henvises til de almindelige bemærkninger.
Kompensationen foreslås fordelt i 3 puljer.
Det foreslås at bemyndige finansministeren til at fastsætte regler om midlernes fordeling, herunder om på hvilke tidspunkter midlerne skal udbetales.
I lottoudvalgets betænkning foreslår udvalget midlerne fordelt således:
1) Pulje 1 består af de regelmæssigt tilbagevendende  

 hustandsomdelte lotterier, der i 1987 havde en årsomsætning på 5 mio kr. eller derover, og som ikke er omfattet af pulje 2.
Pulje 1, som vil omfatte Landsforeningen til Kræftens Bekæmpelse, Dansk Røde Kors og Grænseforeningen, foreslås tildelt et beløb på 1 pct. af den samlede tips- og lottoomsætning til fordeling mellem de 3 organisationer i forhold til de samlede overskud fra deres respektive husstandsomdelte landslotterier i perioden 1985-87.
2) Pulje 2 består af organisationer, der i det væsentlige er kendetegnet ved at være interesseorganisationer for handicappede og syge.
Gruppen omfatter for tiden, ud over De Samvirkende Invalideorganisationers (D.S.I.'s) medlemsorganisationer, følgende lotteriførende organisationer: Muskelsvindfonden og Astma- og Allergiforeningen.
Ligesom i pulje 1 indgår heri organisationer, der har væsentlige indkomster fra lotterivirksomhed.
Denne gruppe foreslås tilført 1,5 pct. af den samlede tips-/lottoomsætning til kompensation og fordeling.
3) Pulje 3 omfatter organisationer, som ikke er omfattet af pulje 1 eller 2, og som har afholdt håndsolgte landslotterier eller enkeltstående husstandsomdelte lotterier, eller som har fået bevilling hertil, men afstået fra at udnytte bevillingen afventende en stillingtagen til eventuel indførelse af lottospil i Danmark.
Også organisationer, som ikke for tiden driver landslotterier,skal kunne tildeles midler fra puljen.
Endvidere skal Varelotteriet og Landbrugslotteriet eller eventuelt subsidiært formål, der nyder godt af overskuddet herfra, efter nærmere fastsatte regler kunne søge midler i denne pulje.
Pulje 3 foreslås tilført 0,5 pct. af den samlede tips-/lottoomsætning.
Til nr. 11 Det foreslås, at det beløb, som kultur- og kommunikationsministeren kan fordele til idrætsformål i henhold til tipslovens § 7, stk.
3, tilføres yderligere 1/2 pct. af den samlede tips-/lottoomsætning.
Dette betyder, at midlerne vil blive forøget med ca. 10-12 pct. på årsbasis.
Baggrunden for forslaget er som anført i de almindelige bemærkninger, at hestesporten i en periode tilføres midler, der kan gøre det muligt (bl.a. gennem en udbygning af de elektroniske spilleformer) at imødegå den konkurrence, som lottospillet i et vist omfang menes at kunne påføre totalisatorspillet.
Forslaget skal endvidere ses i lyset af, at der ved lov nr. 227 af 22. april 1987 om ændring af forskellige skatte- og afgiftslove (ændring af reguleringsbestemmelser) gennemførtes en forhøjelse af hestevæddeløbsbanernes fradrag ved beregning af totalisatorafgift.
Denne lettelse havde en værdi af ca. 8 mio kr.
årligt for væddeløbsbanerne.
Sammenholdt med den foreslåede kapitaltilførsel vil hestesporten derfor på årsbasis opnå finansielle forbedringer, der stort set svarer til de forventninger, som man havde til V6-spillet, som ophørte i 1985.
Til nr. 12 Ændringen er redaktionel.
Til nr. 13 og 14 Tilgangen til de ungdomsorganisationer, der får støtte fra Dansk Ungdoms Fællesråd, har været så stor, at tilskud pr. medlem har været støt faldende.
Der foreslås derfor overført 2,5 pct. fra idrætten til støtte af andre ungdomsformål.
Til nr. 15 Som det fremgik af kultur- og kommunikationsministerens breddeidrætspolitiske redegørelse til Folketinget den 21. maj 1987 (R 26), går regeringen ind for en række forslag i Breddeidrætsudvalgets betænkning nr. 1094/1987 om afsættelse af beløb til bl.a. udvikling, omstilling og forsøg inden for det lokale idrætsliv.
Det forudsættes derfor, at en del af de store statslige midler, som nu ifølge lovforslaget bl.a. tilføres de 4 hovedorganisationer DIF, DDGU, DDSG&I og DFIF, afsættes til disse formål.
Andelens størrelse fastlægges i samråd med Kultur- og Kommunikationsministeriet under hensyntagen til ministeriets afsættelse af midler til gavn for breddeidrætsformål efter § 7, stk. 3. Det forudsættes desuden, at hovedorganisationerne årligt afgiver en redegørelse til kultur- og kommunikationsministeren om indsatsen på dette område.
Ministeren vil lade redegørelserne tilgå Folketingets Kulturudvalg.
Af de 43 pct., der efter forslaget tilfalder Dansk Idræts-Forbund, vil forbundet afsætte 2 procentpoint til Dansk Boldspil Union som godtgørelse for, at Tipstjenesten benytter fodboldkampe på tipskuponen.
Til nr. 16 I betragtning af de meget store beløb, som fra statens side tilføres idrættens hovedorganisationer gennem tips- og lottomidlerne, og som udgør størstedelen af deres økonomiske grundlag, er det naturligt, at Rigsrevisionen har adgang til at følge organisationernes anvendelse af midlerne.
Det er op til Rigsrevisionen selv at afgøre, hvornår og i hvilket omfang man måtte ønske at foretage en revision af regnskaberne.
Gennem en lovfæstelse af denne adgang undgår man en eventuel tvivl om kompetenceforholdet i så henseende.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om tipning, jf. lovbekendtgørelse nr. 66 af 25. februar 1977 som ændret bl.a. ved lov nr. 613 af 19. december 1984 og senest ved lov nr. 229 af 22. april 1987 foretages følgende ændringer:
 1. I lovens titel tilføjes efter »tipning«: »og  

 lotto«.
2. I § 1, stk. 1, 2. pkt., indsættes efter »13,5 pct. af indskudssummen«: »,og i tiden fra 1. januar 1989 til 31. januar 1989 12,5 pct. af indskudssummen«.
 3. I § 1, stk. 1, indsættes som nyt 3. pkt.: »Afgiften udgør  

 13 pct.
af indskudssummen i tiden fra 1. februar 1989 til 31. januar 1992.« § 1. Ministeren for skatter og afgifter bemyndiges til at meddele bevilling til foranstaltning af væddemål, såkaldet »tipning« i forbindelse med idræts- og væddekamp, heste- og cyklevæddeløb dog undtaget, mod erlæggelse af en afgift til staten på 16 pct. af indskudssummen.
Afgiften til staten udgør dog i tiden fra 1. juli 1986 til 31. december 1986 14,5 pct. af indskudssummen, medens den i tiden fra 1. januar 1987 til 31. december 1988 udgør 13,5 pct. af indskudssummen.
Stk. 2. Bevillingshaveren kan med ministeren for skatter og afgifters godkendelse fastsætte regler for frembringelse af erstatningsresultater, som om fornødent kan anvendes som grundlag for tipningen i forbindelse med de i stk. 1 omhandlede idræts- og væddekampe.
 4. Efter § 1 indsættes:
» § 1 A.
Skatteministeren bemyndiges endvidere til at meddele bevilling til afholdelse af et landsdækkende talspil (lotto) mod betaling af en statsafgift af samme størrelse som nævnt i § 1, stk. 1.«.
 5. I § 2, stk. 1, indsættes efter »Bevilling«:  

 »efter § 1 og § 1 A«.
§ 2. Bevilling må kun gives til eet selskab, der skal organiseres som aktieselskab, og kun for 5 år ad gangen.
Fornyelse af bevilling kræver godkendelse af Folketingets finansudvalg.
Stk. 2. Bestemmelserne i aktieselskabsloven kommer til anvendelse på dette selskab for alle forhold, hvor bestemmelserne i nærværende lov ikke medfører andet.
Stk. 3. Selskabets vedtægter og eventuelle ændringer i disse skal godkendes af ministeren for skatter og afgifter.
6. I § 3, stk. 2, ændres »indenrigsministeren« til:  

 »kultur- og kommunikationsministeren«.
§ 3. - - - Stk. 2. Selskabet skal ledes af en bestyrelse, bestående af en formand og indtil 14 medlemmer.
Formanden udnævnes af ministeren for skatter og afgifter.
Ministeren for skatter og afgifter og undervisningsministeren udnævner hver et og indenrigsministeren 2 af bestyrelsens medlemmer, medens de i stk. 1 nævnte organisationer, der har deltaget i aktietegningen, samt Dansk Boldspil Union, Dansk Firmaidrætsforbund og de Danske Gymnastik- og Ungdomsforeninger vælger hver et medlem.
Selskabets medarbejdere kan efter reglerne i aktieselskabsloven udpege indtil 5 medlemmer af bestyrelsen samt suppleanter for disse.
Ministeren for skatter og afgifter udpeger et af medlemmerne til som næstformand at fungere i formandens forfald.
Af bestyrelsen, eksklusive formanden og de af medarbejderne udpegede medlemmer, afgår det ældst udnævnte (valgte) medlem hvert år, eventuelt efter lodtrækning.
Genudnævnelse (genvalg) kan finde sted.
I tilfælde af formandens eller et bestyrelsesmedlems afgang uden for tur foretages supplerende udnævnelse (valg). Hvis et af de af medarbejderne udpegede medlemmer afgår uden for tur, indtræder den valgte suppleant.
Stk. 3-5. - - - 7. I § 6 A ændres »3 pct.« til: »indtil 2,5  

 pct.«.
 8. I § 6 A indsættes efter »eliteidrættens fremme«:  

 », Team Danmark«.
 9. I § 6 A indsættes som stk. 2 og 3:
» Stk. 2. Kultur- og kommunikationsministeren træffer årligt bestemmelse om størrelsen af de beløb, der skal overføres efter stk. 1.
Stk. 3. De dele af den maksimale ydelse, der ikke overføres til Team Danmark, overføres til anvendelse efter § 7, stk. 3.«.
§ 6 A.
Af indskudssummen tilfalder 3 pct. den selvejende institution, der er oprettet ved lov om eliteidrættens fremme.
 10. Efter § 6 A indsættes:
» § 6 B.
Af indskudssummen anvendes 3 pct. til humanitære  

 formål.
Således anvendes 1) 1 pct. til fordeling mellem Landsforeningen til Kræftens Bekæmpelse, Dansk Røde Kors og Grænseforeningen, 2) 1,5 pct. til fordeling mellem medlemsforeningerne af De Samvirkende Invalideorganisationer (DSI) samt Muskelsvindfonden, Astma-Allergiforeningen samt eventuelt andre organisationer, der fungerer som interesseorganisationer for handicappede, kronisk syge m.v., og 3) 0,5 pct. til fordeling mellem humanitære organisationer, der ikke er omfattet af denne bestemmelses nr. 1 eller 2.
Stk. 2. Fordelingen af de i stk. 1 nævnte midler foretages af finansministeren med godkendelse af Folketingets finansudvalg.
Fordelingen af de i stk. 1, nr. 2, nævnte midler foretages efter indstilling fra De Samvirkende Invalideorganisationer (DSI).
Stk. 3. Finansministeren kan fastsætte nærmere regler om midlernes fordeling, herunder om på hvilke tidspunkter af året udbetaling skal finde sted.
Stk. 4. Beløb, der ikke kommer til anvendelse i de enkelte år, henlægges til særlige fonde under Finansministeriets bestyrelse«.
 11. Efter den foreslåede § 6 B indsættes:
» § 6 C.
Af indskudssummen overføres 0,5 pct. til anvendelse  

 efter reglerne i § 7, stk. 3.«.
12. I § 7, stk. 1, ændres: »det i henhold til § 6 A overførte  

 beløb« til: »de i §§ 6 A, 6 B og 6 C nævnte beløb«.
 13. I § 7, stk. 1, ændres »71 pct.« til: »68,5  

 pct.«.
 14. I § 7, stk. 1, ændres »13,6 pct.« til: »16,1  

 pct.«.
 15. § 7, stk. 2, affattes således:
»Af det beløb, der efter stk. 1 skal anvendes til idrætsformål, tilfalder 43 pct.
Dansk Idræts-Forbund, 21,5 pct. tilfalder De Danske Gymnastik- og Ungdomsforeninger, 21,5 pct. tilfalder De Danske Skytte-, Gymnastik- og Idrætsforeninger, 5 pct. tilfalder Dansk Firmaidrætsforbund og 2 pct. tilfalder Danmarks Olympiske Komite.«.
 16. I § 7 indsættes efter stk. 9 som nyt stykke:
» Stk. 10. De i stk. 2 nævnte beløbsmodtagere indsender årligt  

 deres reviderede regnskab til Kultur- og Kommunikationsministeriet.
Til brug for Rigsrevisionen kan indhentes yderligere materiale til en nøjere regnskabsgennemgang.« § 7. Af det overskud, der fremkommer efter udredelsen af statsafgiften, gevinsterne, det i henhold til § 6 A overførte beløb og udgifterne til administration, afskrivning, henlæggelser m.v. samt dividende, anvendes til idrætsformål 71 pct., jf. stk.
2 og 3, til formål af almen kulturel karakter 7 pct., jf. stk. 4, til velgørende og andre almennyttige formål 5 pct., jf. stk. 5, til støtte af ungdommens friluftsliv 3,4 pct., jf. stk. 6, og til støtte af andre ungdomsformål 13,6 pct., jf. stk. 7.
Stk. 2. Af det beløb, der i henhold til stk. 1 skal anvendes til idrætsformål, tilfalder 44 pct.
Dansk Idræts-Forbund, 23 pct.
tilfalder De danske Skytte, Gymnastik- og Idrætsforeninger, 18 pct. tilfalder De danske Gymnastik- og Ungdomsforeninger, 4 pct.
tilfalder Dansk Firmaidræts Forbund, 2 pct. tilfalder Dansk Boldspil-Union og 2 pct. tilfalder Danmarks Olympiske Komite.
Stk. 3. For det beløb, der efter stk. 1 skal tilfalde idrætsformål og hvorover der ikke er disponeret efter stk. 2, træffer ministeren for kulturelle anliggender med godkendelse af Folketingets finansudvalg afgørelse om størrelsen af det beløb, der i det enkelte år, skal anvendes og om dette beløbs fordeling.
Stk. 4. For det beløb, der efter stk. 1 skal anvendes til formål af almen kulturel karakter, træffer undervisningsministeren, for så vidt angår 2/7, og ministeren for kulturelle anliggender, for så vidt angår 5/7, med godkendelse af Folketingets finansudvalg afgørelse om størrelse af de beløb, der i det enkelte år skal anvendes og om disse beløbs fordeling.
Stk. 5. For det beløb, der efter stk. 1 skal anvendes til velgørende og andre almennyttige formål træffer finansministeren med godkendelse af Folketingets finansudvalg afgørelse om størrelsen af det beløb, der i det enkelte år skal anvendes, og om dette beløbs fordeling.
Stk. 6. For det beløb, der efter stk. 1 skal anvendes til støtte af ungdommens friluftsliv, træffer miljøministeren efter forslag fra Friluftsrådet og med godkendelse af Folketingets finansudvalg afgørelse om størrelsen af det beløb, der i det enkelte år skal anvendes, og om dette beløbs fordeling.
Stk. 7. For det beløb, der efter stk. 1 skal anvendes til støtte af andre ungdomsformål, træffer undervisningsministeren efter forslag fra Dansk Ungdoms Fællesråd og med godkendelse af Folketingets finansudvalg afgørelse om størrelsen af det beløb, der i det enkelte år skal anvendes, og om dette beløbs fordeling.
Stk. 8. Ved afgørelser efter stk. 4-7 skal vedkommende minister tilstræbe, at fordelingen sker med den størst mulige alsidighed inden for det angivne formål.
Stk. 9. Beløb, der ikke er kommet til anvendelse i de enkelte år, jf. stk. 3-7, henlægges til særlige fonds under vedkommende ministeriums bestyrelse.
