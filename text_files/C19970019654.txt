(Til samtlige kommuners Social- og  

 sundhedsforvaltninger Aktiverings- og bistandskontoret) Folketinget har ved 3. behandling den 19. december 1997 vedtaget et  

 forslag til lov om ændring af lov om social bistand og lov om aktiv  

 socialpolitik (Særlige regler om hjælp til visse persongrupper).
Ved lovændringen indføres allerede fra 1. januar 1998 en særlig ydelse til  

 et mindre antal ældre, som på grund af pensionslovens optjeningsregler ikke  

 er berettiget til social pension og derfor har modtaget kontanthjælp efter de  

 almindelige kontanthjælpsregler.
Fra nævnte dato ydes til denne persongruppe  

 et månedligt beløb, der svarer til, hvad der kan ydes en gift folkepensionist  

 uden andre indtægter end folkepensionen.
Herved vil forsørgelsesgrundlaget  

 for denne gruppe ikke kunne overstige, hvad der normalt ville være til  

 rådighed for ældre.
Desuden ændres lov om social bistand og lov om aktiv socialpolitik, så det  

 forhindres, at pensionister, der er forsørgere, modtager kontanthjælp på  

 forsørgersats efter bistandslovens normale regler herom.
I stedet er der  

 indført en særlig støtte på 1.897 kr. (1998 PL) til disse ældre, såfremt de  

 ikke er berettiget til børnetilskud.
Beløbet indgår som en del af den  

 skattepligtige kontanthjælp og er skattepligtigt hos forældrene.
Der ydes kun  

 et støttebeløb pr. familie uanset antallet af børn.
 Lovændringen giver ikke anledning til ændring af Socialministeriets  

 refusionsskema for 1. halvår 1998 og af Indenrigsministeriets kontoplan.  

 Kontanthjælpen til personer, der er fyldt 60 år, og som ikke kan få social  

 pension på grund af betingelserne om optjening, skal registreres på de  

 eksisterende konti for henholdsvis forsørgere (kontonr. 5.01.13) og  

 ikke-forsørgere (kontonr. 5.01.18). Der vil dog ske ændringer af såvel  

 refusionskemaer som kontoplan i forbindelse med ikrafttrædelsen af lov om  

 aktiv socialpolitik pr. 1. juli 1998. Ændringerne vil fremgå af de  

 refusionskemaer for 2. halvår 1998, som Socialministeriet vil udsende i  

 foråret 1998.
