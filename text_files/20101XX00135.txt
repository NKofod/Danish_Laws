Skriftlig fremsættelse (17. november 2010) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om ændring af lov om Natur- og Miljøklagenævnet og lov om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.). (Differentieret klagegebyr) (Lovforslag nr.
L 58) Lovforslaget bygger på en aftale mellem regeringen, Dansk Folkeparti og Kristendemokraterne om at differentiere gebyret for klager til Natur- og Miljøklagenævnet, som et led i finanslovaftalen for 2011.
Lovforslaget indebærer, at der som udgangspunkt fastsættes gebyr for at klage til nævnet i alle sager, der efter lovgivningen kan indbringes for nævnet.
Undtaget for gebyr er visse sagskategorier, f. eks. ekspropriationssager, fredningssager og sager om aktindsigt.
 Der vil blive fastsat regler om tilbagebetaling af gebyr, såfremt en påklaget afgørelse ophæves eller ændres, eller i sager, hvor klageren får helt eller delvist medhold i klagen.
Gebyrerne foreslås fastsat til 500 kr. for privatpersoner.
For alle andre, herunder virksomheder, organisationer og myndigheder foreslås et gebyr på 3.000 kr.
 Lovforslaget er sendt i høring hos myndigheder og organisationer tirsdag den 16. november 2010. Høringsfristen udløber mandag den 22. november, kl. 12, hvilket er efter fremsættelsen den 17. november 2010. Baggrunden herfor er, at lovforslaget er et led i finanslovaftalen for 2011. Høringssvar og høringsnotat forventes sendt til Folketinget inden 1. behandlingen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
