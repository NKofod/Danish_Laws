Indledning I henhold til § 97 g i lov om arbejdsformidling og  

 arbejdsløshedsforsikring m.v. (arbejdsløshedsforsikringsloven) kan et ledigt,  

 dagpengeberettiget medlem i en periode på op til 52 uger modtage en  

 aktivitetsydelse, når medlemmet udfører frivilligt, ulønnet arbejde i  

 udlandet for humanitære og kirkelige organisationer.
Der skal være tale om  

 organisationer, der er godkendt efter ligningslovens § 12, stk. 3, eller som  

 godkendes som ligestillede hermed af arbejdsministeren.
 Formålet med ordningen er at give de ledige flere muligheder for at blive  

 aktiveret, samt at udvide de nævnte organisationers muligheder for at udføre  

 humanitært og kirkeligt arbejde i udlandet.
De perioder, hvor et medlem udfører frivilligt ulønnet arbejde i udlandet,  

 medregnes ikke i arbejdsperioderne efter §§ 55 eller 72 i  

 arbejdsløshedsforsikringsloven, ligesom perioderne heller ikke forlænger de  

 perioder, inden for hvilke arbejdskravet skal være opfyldt.
Perioderne  

 »tæller« altså som ledighed.
 Reglerne om arbejdes og indtægters betydning for arbejdsløshedsdagpengenes  

 størrelse anvendes også på udbetalinger af aktivitetsydelse.
 Et medlem, der modtager aktivitetsydelse, er fritaget for den almindelige  

 pligt til at stå til rådighed for arbejdsmarkedet.
Det bemærkes, at udbetalinger af aktivitetsydelse er omfattet af reglerne  

 i arbejdsløshedsforsikringslovens § 79, og at lovens §§ 86-87 finder  

 anvendelse på fejludbetalinger af aktivitetsydelse.
Endvidere er en  

 arbejdsløshedskasses afgørelse om retten til ydelsen omfattet af lovens § 98,  

 stk. 2 og 5.
§ 1 Det er Arbejdsministeriet, der vurderer, om en organisation er omfattet af  

 bekendtgørelsens regler.
Arbejdsløshedskasserne skal ikke gå ind i en  

 selvstændig vurdering heraf.
§ 2 Medlemmet skal være ledig og dagpengeberettiget for at få  

 aktivitetsydelse.
Det vil sige, at medlemmet skal opfylde alle betingelser  

 for at kunne få dagpenge.
For eksempel kan et medlem, der har fået en  

 karantæne på grund af selvforskyldt ledighed, tidligst overgå til  

 aktivitetsydelsen efter karantænens udløb.
Arbejdsløshedskassen skal derfor sikre sig, at medlemmet opfylder  

 betingelserne for ret til dagpenge ved overgangen til aktivitetsydelse, og at  

 dette også er tilfældet i hele perioden med aktivitetsydelse.
Der ses i denne  

 forbindelse bort fra det forhold, at medlemmet i udbetalingsperioden opholder  

 sig i udlandet.
 Medlemmet skal opholde sig her i landet, når der anmodes om  

 aktivitetsydelse.
Dette krav opretholdes dog ikke i den situation, hvor et medlem allerede  

 modtager aktivitetsydelse og ønsker perioden forlænget.
Det er en  

 forudsætning for en forlængelse, at der er tale om fortsat arbejde for den  

 samme organisation, og at der foreligger samme dokumentation, som ved starten  

 af perioden, således at arbejdsløshedskassen ikke på et nyt grundlag skal  

 vurdere, om medlemmet kan få aktivitetsydelse.
Der skal anmodes om  

 forlængelse inden udløbet af den oprindelige periode.
Der skal være tale om ulønnet arbejde.
Dækning af rejseomkostninger, samt  

 udgifter til logi under det frivillige arbejde betragtes som udgangspunkt  

 ikke som løn.
 Man kan senest påbegynde en periode med aktivitetsydelse den 31. december  

 1993, og et medlem kan maksimalt få aktivitetsydelse i sammenlagt 52 uger.
§ 3 Det er arbejdsløshedskassen, der udbetaler aktivitetsydelsen til  

 medlemmet.
Ydelsen udbetales som de dagpenge, medlemmet ellers skulle have haft, til  

 medlemmets konto i et pengeinstitut i Danmark.
Medlemmet må således selv  

 sørge for at få overført pengene til det land, vedkommende opholder sig i.
 Aktivitetsydelsen udgør et fast beløb på 80 pct. af højeste dagpenge efter  

 § 47 (fuldtidsforsikrede) eller § 70 (deltidsforsikrede) i  

 arbejdsløshedsforsikringsloven.
§ 4 Der skal inden overgangen til aktivitetsydelsen fremlægges skriftlig  

 dokumentation for, hvilken organisation, medlemmet skal arbejde for, i  

 hvilket land og hvilken periode.
Det vil sige, at det skal fremgå, hvornår  

 medlemmet starter og slutter arbejdet.
Arbejdsløshedskassen skal endvidere  

 have skriftlig dokumentation for, at der er tale om ulønnet arbejde.  

 Arbejdsløshedskassen skal have kopi af Arbejdsministeriets godkendelse af  

 organisationen.
Dokumentationen kan ske ved, at medlemmet giver de nødvendige oplysninger  

 på en af Direktoratet for Arbejdsløshedsforsikringen udarbejdet blanket, som  

 herefter attesteres af den organisation, medlemmet skal arbejde for.
En anden  

 fremgangsmåde kan være, at organisationen skriftligt giver oplysningerne,  

 hvorefter medlemmet ved sin underskrift erklærer, at oplysningerne er  

 korrekte.
 Det bemærkes, at det påhviler medlemmet at sørge for, at  

 arbejdsløshedskassen får den nævnte dokumentation.
 Medlemmet skal ikke indsende dagpengekort eller andre kontrolkort under  

 det frivillige arbejde, men har pligt til så hurtigt som muligt at underrette  

 arbejdsløshedskassen, hvis der sker ændringer i medlemmets forhold, som har  

 eller kan have betydning for retten til aktivitetsydelse, såsom lønnet  

 arbejde i organisationen eller evt. for andre.
Da der ikke løbende skal gives oplysning til brug for udbetalingerne, er  

 det væsentligt på anden måde at sikre, at de udbetalinger, der finder sted,  

 er korrekte.
Medlemmet skal derfor i forbindelse med ansøgningen om  

 aktivitetsydelse skriftligt bekræfte, at de oplysninger, som  

 arbejdsløshedskassen vil lægge til grund ved udbetalingen af  

 aktivitetsydelsen, er korrekte og ikke forventes ændret i løbet af  

 udbetalingsperioden.
Dette kan for eksempel ske ved, at medlemmet bekræfter,  

 at de oplysninger, der er anvendt i forbindelse med den seneste  

 dagpengeudbetaling, er korrekte, og at der ikke forventes ændringer i forhold  

 til disse oplysninger.
 Herudover skal medlemmet, når udbetalingsperioden slutter, udfylde et  

 oplysningskort på tro og love med oplysninger om evt. arbejde, andre  

 (skattepligtige) indtægter, afholdelse af ferie med feriegodtgørelse m.v. i  

 perioden.
§ 5 Organisationer, der efter disse regler beskæftiger personer i udlandet,  

 har pligt til at give arbejdsløshedskassen eller Direktoratet for  

 Arbejdsløshedsforsikringen de oplysninger, der er nødvendige for vurderingen  

 af medlemmets ret til aktivitetsydelse.
