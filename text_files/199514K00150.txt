Nr BTL 150 Betænkning over Forslag til lov om ændring af udlændingeloven  

 (Opholdstilladelser til voldsramte kvinder m.v., fremstilling for fremmede  

 repræsentationer med henblik på udsendelse)   

 Nr L 150 1995-96, 1. samling Afgivet af Retsudvalget Afgivet: 19960423 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
Et af  

 de høringssvar, som udvalget har modtaget gennem indenrigsministeren, er  

 optrykt som bilag til betænkningen.
Der er af et mindretal stillet ændringsforslag om en deling af  

 lovforslaget.
Det øvrige udvalg har tiltrådt delingen af lovforslaget.
Der  

 henvises i øvrigt til bemærkningerne til ændringsforslaget.
 Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) det under A nævnte  

 lovforslag til forkastelse ved 3. behandling og det under B nævnte  

 lovforslag til vedtagelse.
Et flertal inden for mindretallet (Venstres og Det Konservative  

 Folkepartis medlemmer af udvalget) vedkender sig den politiske aftale, der er  

 udtrykt i Retsudvalgets betænkning af 11. juni 1992 over lovforslag nr.
L 257  

 om ændring af udlændingeloven m.v. (Familiesammenføring, effektivisering af  

 asylsagsbehandlingen m.v.), Folketingstidende 1991-92, tillæg B, spalte 2445  

 (lov nr. 482 af 24. juni 1992). Udvalgsflertallet fandt dengang, at der det  

 tredje år, efter at opholdstilladelse er meddelt, er særlig grund til at tage  

 hensyn til udenlandske kvinder, hvis ægteskabelige samliv ophæves på grund af  

 fysisk vold i ægteskabet.
 Det daværende flertal anførte endvidere, at det - med henblik på at  

 modvirke risikoen for misbrug og omgåelse - må være en forudsætning, at denne  

 voldsudøvelse kan godtgøres.
 Venstre og Det Konservative Folkeparti har fortsat forståelse for, at  

 ægtefæller, der udsættes for vold, har et særligt problem, men finder at  

 dette - såfremt voldsudøvelsen er godtgjort - kan løses ved fortsat efter den  

 gældende lovgivning at give opholdstilladelse efter en helt konkret  

 vurdering.
 Ikke alene er forudsætningen om, at det skal kunne godtgøres, at den  

 fysiske vold har fundet sted, totalt bristet i det fremsatte lovforslag, men  

 der indføres tillige ved lovforslaget et helt nyt opholdsbegreb.
 Endvidere har indenrigsministeren slet ikke formået at godtgøre, at  

 udlændinges vold over for ægtefællen skulle være et særlig udbredt problem.
 Venstre og Det Konservative Folkeparti henviser i det hele til  

 Rigspolitichefens betænkeligheder fremført i høringssvar af 6. november 1995,  

 der optrykkes som bilag til betænkningen.
 Et andet mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller lovforslaget til  

vedtagelse med det stillede ændringsforslag om deling af lovforslaget.
 Et tredje mindretal (Socialistisk Folkepartis og Enhedslistens  

 medlemmer af udvalget) indstiller det under A nævnte lovforslag til  

vedtagelse og det under B nævnte lovforslag til forkastelse ved  

 3. behandling.
Et mindretal inden for dette mindretal (Enhedslistens medlem af udvalget)  

 finder, at der i høj grad er behov for, at udlændingeloven bliver ændret på  

 det område, som drejer sig om udenlandske kvinders retsstilling i tilfælde af  

 vold i ægteskabet med en dansk statsborger.
Den hidtidige praksis, hvorefter  

 kvinden i et sådant forhold ikke har kunnet opnå egen opholdstilladelse, hvis  

 hun har forladt ægteskabet inden for treårsfristen, er helt urimelig hård og  

 umenneskelig.
Mindretallet er helt enig med de overvejelser, som et ekspertudvalg ifølge  

 bemærkningerne til lovforslaget gør sig om vold i ægteskab eller samliv.
Også  

 for mindretallet er det vigtigt, at vurderingen af, om en opholdstilladelse  

 skal inddrages for en voldsramt udlænding gift med en dansk statsborger, ikke  

 skal foretages i forhold til en snæver tidsmæssig udmåling af opholdstiden i  

 Danmark, men i stedet skal finde sted ud fra en konkret vurdering i det  

 enkelte tilfælde af omstændighederne ved og forholdene i det pågældende  

 forhold.
Til gengæld er mindretallet imod forslaget om tvangsmæssig fremstilling af  

 afviste asylsøgere for deres hjemlands ambassader.
Mindretallet deler fuldt  

 ud den bekymring, som CD's ordfører, hr.
Arne Melchior, udtrykte under 1.  

 behandling af lovforslaget.
Han rejste nemlig det helt centrale spørgsmål om  

 formålet med og behovet for lovforslaget.
Mindretallet er helt enig med hr.  

 Arne Melchior i, at der i bemærkningerne helt mangler en redegørelse for,  

 hvor stort problemet er.
I lighed med hr.
Arne Melchior finder mindretallet det lidet sandsynligt,  

 at en udlænding, som ikke ønsker at udrejse til sit hjemland, vil give de  

 relevante oplysninger til ambassaden.
I den situation vil den pågældende  

 sandsynligvis nægte at udtale sig eller give oplysninger, som er ukorrekte,  

 hvorfor denne foranstaltning ikke vil have den ønskede effekt.
Mindretallet deler ligeledes hr.
Arne Melchiors analyse af den situation,  

 som en udlænding, der tvangsmæssigt fremstilles for en ambassade, befinder  

 sig i, når han skal deltage i en samtale, inden ambassaden udsteder  

 rejsedokumenter.
Under 1. behandling sagde hr.
Arne Melchior: »Derfor  

 føler jeg, at fremstillingen med den begrundelse, der her er givet, ikke kan  

 være spor hensigtsmæssig, og rent menneskeligt, hvad integritet for et  

 menneske af enhver oprindelse, art, nationalitet angår, kan jeg ikke lide  

 dette forslag.« Det kan mindretallet heller ikke.
 ÆndringsforslagAf et mindretal (S, RV og CD), tiltrådt af et  

flertal (det øvrige udvalg):
a Ændringsforslag om deling af lovforslaget 1) Lovforslaget deles i  

 to lovforslag med følgende titler og indhold:
 A. »Forslag til lov om ændring af udlændingeloven.  

 (Opholdstilladelser til voldsramte kvinder m.v.)» omfattende § 1,  

 indledningen, nr. 1, § 2 og § 3.
 B. »Forslag til lov om ændring af udlændingeloven.  

 (Fremstilling for fremmede repræsentationer med henblik på udsendelse)»  

 omfattende § 1, indledningen, nr. 2 og 3, § 2 og § 3.
Bemærkninger Til nr. 1 Det foreslås at opdele lovforslaget i to dele - A og B.
 Del A omfatter lovforslagets § 1, nr. 1, om opholdstilladelser til  

 voldsramte kvinder m.v. på baggrund af anbefalingerne i Delbetænkning I  

 (betænkning nr. 1303/95) vedrørende udenlandske kvinders integration og  

 retsstilling (udenlandske kvinders retsstilling i forhold til  

 udlændingeloven).
 Del B omfatter lovforslagets § 1, nr. 2 og 3, om udlændinges medvirken til  

 udsendelse og om fremstilling for fremmede repræsentationer af udlændinge,  

 der skal udsendes af landet.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag Rigspolitichefens høringssvar til lovforslaget RigspolitichefenDen 6. november 1995 Afdeling E Anker Heegaards Gade 5, 3. sal 1780 København V Udlændingestyrelsen Niels Juels Gade 9-11 1059 København K Ved en skrivelse af 19. oktober 1995 har Udlændingestyrelsen anmodet om  

 mine eventuelle bemærkninger til de forslag og anbefalinger, som er fremsat i  

 Delbetænkning I nr. 1303/1995 om udenlandske kvinders integration og  

 retsstilling (udenlandske kvinders retsstilling i forhold til  

 udlændingeloven).
De forslag og anbefalinger, der angår politiet, vedrører forskellige  

 forhold i forbindelse med gennemførelse af samlivskontrol, herunder spørgsmål  

 om anvendelse af tolke.
Jeg vil nedenfor knytte en række bemærkninger hertil.
 Forinden vil jeg imidlertid knytte nogle mere principielle kommentarer til  

 de forslag, som udvalget fremsætter i relation til spørgsmålet om at undlade  

 inddragelse af en opholdstilladelse meddelt på grundlag af et samliv på  

 fælles bopæl i ægteskab eller i et fast samlivsforhold af længere varighed,  

 jf. udlændingelovens § 9, stk. 1, nr. 2, når samlivet ophører på grund af  

 uoverensstemmelse, herunder vold i bred forstand fra ægtemandens side, inden  

 der er forløbet 3 år for meddelelsen af den første tilladelse.
Indledningsvis bemærkes, at der ikke i betænkningen foreligger nogen form  

 for dokumentation for eller sandsynliggørelse af, at der er tale om et  

 problem af noget større omfang.
De myndigheder - Udlændingestyrelsen og  

 Indenrigsministeriet - som behandler sagerne, har i hvert fald ikke kendskab  

 til noget større antal sager, hvor problemstillingen har været aktuel  

 (betænkningen side 39-40 og side 54-60). Det samme er tilfældet for  

 kommunernes vedkommende (betænkningen side 95).
Jeg kan tilføje, at politiet - der jo som bekendt foretager  

 samlivskontrollerne og i den forbindelse får en tæt kontakt til de pågældende  

 udenlandske kvinder - heller ikke har konstateret noget problem af  

 nævneværdigt omfang.
Det bemærkes i den forbindelse, at de  

 polititjenestemænd, som foretager kontrollerne, i kraft af deres uddannelse  

 og arbejdsmæssige baggrund er meget opmærksomme på, om der skulle forekomme  

 tilfælde af voldsudøvelse i bred forstand, og i øvrigt har de en pligt til at  

 reagere, hvis dette skulle være tilfældet.
De forslag og anbefalinger, som udvalget fremkommer med, synes således i  

 vidt omfang at bygge på udokumenterede formodninger og antagelser.
Dette bør  

 man have i erindring, når man skal tage stilling til udvalgets forslag om  

 ændringer i administrative procedurer, som kan vise sig at være meget  

 ressource- og dermed omkostningskrævende.
Som bekendt viderefører udlændingeloven det siden 1973 gældende generelle  

 indvandringsstop i Danmark.
Udlændingelovens udgangspunkt er således, at der  

 ikke kan meddeles opholdstilladelse her i landet med henblik på et  

 længerevarende ophold.
Kun i de særlige tilfælde, som er nævnt i loven, kan  

 der alligevel meddeles en opholdstilladelse.
Et af disse tilfælde er samliv  

 på fælles bopæl i ægteskab eller i fast samlivsforhold af længere varighed,  

 jf. udlændingelovens § 9, stk. 1, nr. 2. Det er således ægteskabet og  

 samlivet på fælles bopæl, der begrunder opholdstilladelsen.
Opholdstilladelse  

 kan opnås, fordi den pågældende udlænding har indgået ægteskab med en  

 herboende og ønsker at samleve med denne på fælles bopæl her i landet.  

 Ophæves ægteskabet, eller ophører samlivet på fælles bopæl inden for de  

 første 3 år, er forudsætningerne for opholdstilladelsen ikke længere til  

 stede, og tilladelsen kan inddrages eller nægtes forlænget, jf. lovens § 19,  

 stk. 1, jf. stk. 2. Der opstilles dog i lovens § 26 en række hensyn, som  

 efter en konkret vurdering kan føre til, at der alligevel ikke skal ske  

 inddragelse/nægtelse af forlængelse.
Disse hensyn lægger alle afgørende vægt  

 på den tilknytning, som udlændingen gennem sit ophold har fået til Danmark,  

 set i forhold til tilknytningen til det tidligere hjemland.
Opholdets  

 varighed er en væsentlig faktor i denne sammenhæng.
Udvalget lægger nu op til - betænkningen side 164 - at vold i ægteskab  

 eller samliv bør indgå som et selvstændigt hensyn i udlændingelovens § 26, og  

 betydningen af opholdets varighed nedtones elller udgår helt.
Udvalget  

 medtager endvidere hensynet til en udlænding, der i øvrigt befinder sig i  

 særlig svag position/er særligt svagt stillet, og udvalget nævner - side 74 -  

 at dette blandt andet omfatter stærkt handicappede personer.
Disse forslag  

 indebærer efter min opfattelse et helt afgørende brud på de grundlæggende  

 principper for strukturen i udlændingeloven.
I realiteten skabes der et helt  

 nyt opholdsgrundlag på linje med de opholdsgrundlag, som er fastsat i lovens  

 §§ 7-9. Det forekommer betænkeligt, hvis man gennemfører sådanne ændringer,  

 uden at der samtidig sker en vurdering af sammenhængen med udlændingelovens  

 system i øvrigt.
Indenrigsministeren har ved flere lejligheder - bl.a. i bemærkningerne til  

 de seneste forslag til ændringer af udlændingeloven - bebudet, at der vil  

 blive nedsat et ekspertudvalg, som skal overveje udlændingelovens struktur.  

 Jeg vil foreslå, at de af udvalget stillede forslag om en ændret retsstilling  

 for voldsramte udenlandske kvinder (og eventuelt også andre grupper som  

 f.eks. stærkt handicappede) i forhold til udlændingeloven kommer til at indgå  

 i drøftelserne i »Strukturudvalget«, således at forslagene kan  

 blive vurderet i en bredere sammenhæng af strukturel karakter.
Gennemføres  

 udvalgets forslag isoleret, vil der være tale om endnu et eksempel på,  

 hvorledes der gennem årene langsomt sker en gradvis ændring af de  

 grundforudsætninger, som udlændingeloven bygger på, uden at man forholder sig  

 til sammenhængen og balancen i loven.
Jeg kan i den forbindelse henvise til  

 beskrivelsen i Per Sørensen-udvalgets Delbetænkning III om effektivisering af  

 asylsagsbehandlingen (nr. 1288/1995) side 150-152.
 Jeg vil herefter vende mig til de forslag og anbefalinger, som vedrører  

 gennemførelsen af samlivskontroller.
Som bekendt udsendte jeg den 28. december 1994 en rundskrivelse til  

 politikredsene 10-54 vedrørende samlivskontrol i familiesammenføringssager.  

 Rundskrivelsen, der er optrykt som bilag 3 til betænkningen, finder også  

 anvendelse ved de samlivskontroller, som Rigspolitiet foretager i  

 politikredsene 1-9. Som det fremgår af rundskrivelsen, foretager politiet kun  

 samlivskontrol, hvis man anmodes herom af Udlændingestyrelsen (tidligere  

 Direktoratet for Udlændinge). Politiet foretager ingen vurderinger og træffer  

 ingen afgørelse i forhold til udlændingen i forbindelse med  

 samlivskontrollen.
Politiet har ingen magtmidler i forbindelse med  

 kontrollen, men kan alene indskærpe pligten i udlændingelovens § 40, stk. 1,  

 for udlændingen til at medvirke til oplysningen af sagen.
Det fremgår udtrykkeligt af rundskrivelsen, at de antrufne parter straks  

 ved samlivskontrollens begyndelse skal gøres bekendt med, at politiets  

 henvendelse sker på foranledning af Direktoratet for Udlændinge (nu  

 Udlændingestyrelsen) med henblik på, at det undersøges, hvorvidt de  

 pågældende samlever på fælles bopæl.
Det skal i den forbindelse sikres, at  

 der kan kommunikeres med parterne, og er dette ikke tilfældet, skal  

 kontrolbesøget foregå under anvendelse af tolk.
Parterne skal herefter  

 spørges, hvorvidt de ønsker at medvirke til undersøgelsen, og svaret skal  

 anføres i den rapport, som politiet udfærdiger om kontrollen.
Der er  

 endvidere udarbejdet en blanket med »information om  

 samlivskontrol«.
Indholdet af blanketten, som er et bilag til  

 rundskrivelsen, er optrykt i betænkningen.
Blanketten, som er oversat til en  

 række af de mest anvendte sprog, udleveres til udlændingen i forbindelse med  

 påbegyndelsen af samlivskontrollen.
 Det er stillet som et forslag fra udvalget - betænkningen side 71, side  

 156 og side 164 - at min rundskrivelse bør ændres, således at det særligt  

 betydes, at politiet skal sikre sig, at de berørte personer til fulde  

 forstår, at der foretages samlivskontrol samt formålet hermed.
Efter min opfattelse tilgodeses det ønskede formål med dette forslag  

 allerede ved de forpligtelser, der ved min rundskrivelse pålægges de  

 polititjenestemænd, som foretager kontrollen.
Der ligger heri, at  

 polititjenestemanden skal sikre sig, at den pågældende udlænding forstår,  

 hvad der er baggrunden for politiets henvendelse.
Efter min opfattelse ændrer  

 det ikke ved realiteten, hvis man som foreslået af udvalget stiller krav om,  

 at polititjenestemanden skal sikre sig, at udlændingen »til fulde  

 forstår«, hvad der skal ske i forbindelse med samlivskontrollen.
Ønsker man imidlertid - ud over den vejledning, som politiet kan give  

 udlændingen ved samlivskontrollens påbegyndelse om formålet hermed - at  

 forbedre udlændingens viden generelt om formålet med samlivskontrol, vil jeg  

 foreslå, at Udlændingestyrelsen udarbejder et informationsmateriale, som kan  

 udleveres til udlændinge, som meddeles opholdstilladelse på grundlag af et  

 indgået ægteskab eller et samliv af længere varighed.
Et sådant  

 informationsmateriale kan indeholde oplysninger om forudsætningen for den  

 meddelte tilladelse - nemlig samliv på fælles bopæl - betydningen af den  

 underskrevne samlivserklæring, herunder strafansvar efter straffelovens §  

 163, udlændingemyndighedernes mulighed for at kontrollere samlivskravet ved  

 en samlivskontrol foretaget af politiet og konsekvensen af en ophævelse af  

 samlivet i form af et afslag på forlængelse eller inddragelse af en meddelt  

 tilladelse med den følge, at udlændingen skal udrejse af landet.  

 Informationsmaterialet kan oversættes til en række sprog og udleveres til  

 udlændingen i tilknytning til, at samlivserklæringen underskrives i  

 forbindelse med meddelelsen af opholdstilladelsen og ved forlængelser.
 Herved opnår man bl.a., at udlændingen på forhånd er forberedt på  

 muligheden for en samlivskontrol ved politiets foranstaltning, og politiet  

 kan - ud over at udlevere den informationsblanket, som er optaget som bilag  

 til min rundskrivelse - tillige henvise til det tidligere udleverede  

 informationsmateriale.
 I betænkningens afsnit 5.8.2. gengives udvalgets overvejelser vedrørende  

 fremtidige tiltag blandt andet i forbindelse med samlivskontrol.
 Selv om udvalget igennem hele betænkningen synes at koncentrere sig om  

 udenlandske voldsramte kvinders retsstilling - hvilket også er i  

 overensstemmelse med udvalgets kommissorium, jf. betænkningen side 5 - så  

 fremstår udvalgets forslag og anbefalinger vedrørende samlivskontroller som  

 værende af helt generel karakter.
Dette kan naturligvis have sammenhæng med en - ikke tilkendegivet -  

 erkendelse af, at man ikke på forhånd kan vide, om samlivskontrollen er  

 rettet imod en voldsramt udenlandsk kvinde.
Politiet vil således  

 formentlig kun i yderst sjældne tilfælde på forhånd have en viden om vold i  

 bred forstand i ægteskabet i form af en egentlig anmeldelse herom eller i  

 kraft af, at man har været tilkaldt til husspektakler på adressen.  

 Udlændingestyrelsen (og eventuelt Indenrigsministeriet), som rekvirerer  

 kontrollen, vil være i besiddelse af endnu færre oplysninger til belysning af  

 problemstillingen.
Dette betyder imidlertid, at de stillede forslag og anbefalinger - bl.a.  

 om at politiet bør ledsages af en socialmedarbejder ved kontrollen - ikke kan  

 begrænses til et mindre antal tilfælde, hvor der på forhånd er en viden eller  

 en stærk formodning om vold i bred forstand i forholdet, men må finde  

 anvendelse i hvert fald i alle de tilfælde, hvor den part, hvis grundlag for  

 opholdstilladelsen skal kontrolleres, er en udenlandsk kvinde.
Om det også  

 skal gælde, hvis der er tale om en udenlandsk mand, må vel afhænge af, om man  

 ud fra almindelige ligestillingsprincipper sagligt kan forskelsbehandle mænd  

 og kvinder i denne situation.
Det kan vel ikke udelukkes, at der også kan  

 forekomme tilfælde, hvor en udenlandsk mand udsættes for vold i bred forstand  

 i samlivet.
 Sammenfattende kan man under alle omstændigheder konstatere, at de  

 foreslåede ændringer i proceduren for gennemførelse af samlivskontroller vil  

 omfatte et meget stort antal tilfælde.
Med henblik på at give en fornemmelse af antallet af sager  

 (samlivskontroller) kan jeg oplyse, at Rigspolitiet, som dækker  

 politikredsene 1-9, i 1994 modtog 603 sager med anmodning om samlivskontrol.  

 472 sager tilbagesendtes som behandlede i året, og 45 sager tilbagekaldtes af  

 Direktoratet for Udlændinge.
Der blev foretaget i alt 2.313 kontrolbesøg.
I  

 1995 er der indtil den 1. oktober modtaget 393 sager med anmodning om  

 samlivskontrol. 402 sager er tilbagesendt som behandlede i året, og 54 sager  

 er tilbagekaldt af direktoratet.
Der er foretaget i alt 1.684 kontrolbesøg.
 Opmærksomheden henledes på, at forskellen i antallet af modtagne og  

 tilbagesendte sager i kalenderårene skyldes, at en del sager, der er modtaget  

 i et kalenderår, først afsluttes og tilbagesendes i det næste kalenderår.
Rigspolitiet har endvidere indhentet oplysninger fra en række politikredse  

 om antallet af sager og kontrolbesøg.
Resultatet fremgår af nedenstående  

 skema:
 Der foreligger ikke statistiske opgørelser eller sikre skøn over  

 samlivskontrollernes fordeling i forhold til henholdsvis mænd og kvinder.
For så vidt angår anbefalingerne om - betænkningen side 71, side 155 og  

 side 163 - at politiet under kontrollen bør ledsages af en socialmedarbejder,  

 er det umiddelbart vanskeligt at se en selvstændig nytteværdi heraf.
Det  

 bemærkes i den forbindelse, at betænkningen ikke indeholder nogen nærmere  

 beskrivelse af, hvilken rolle socialmedarbejderen skal have i forbindelse med  

 samlivskontrollen.
Opmærksomheden henledes i den forbindelse på, at polititjenestemænd i  

 kraft af deres uddannelse og daglige arbejdsopgaver er trænede til at være  

 meget opmærksomme på selv de mindste tegn på noget usædvanligt eller  

 unormalt.
Bliver polititjenestemanden opmærksom på noget usædvanligt eller  

 unormalt, vil det blive fulgt op med relevante spørgsmål.
Spørgsmål og svar  

 samt observationer i øvrigt vil blive nedskrevet i den rapport, der sendes  

 til udlændingemyndigheden om den gennemførte kontrol.
Jeg må endvidere pege på de praktiske problemer, som en ordning, hvor  

 politiet under kontrollen skal ledsages af en socialmedarbejder, vil medføre  

 for politiets tilrettelæggelse af kontrollerne.
Dette vil navnlig komme til  

 at berøre Rigspolitiet på grund af det store antal kontroller, som foretages  

 i politikredsene 1-9. Rigspolitiets planlægning af samlivskontroller i det  

 storkøbenhavnske område foregår på den måde, at der køres til flere  

 kontroller i fortsættelse af hinanden.
Der vil typisk være tale om  

 fortløbende kontroller i flere forskellige kommuner.
Ofte køres der forgæves,  

 fordi der ikke er nogen hjemme på adressen.
Kontrollerne gennemføres ofte  

 uden for almindelig arbejdstid (kl. 08.00 til 16.00), idet der på disse  

 tidspunkter er større sandsynlighed for at træffe nogen hjemme.
 For Rigspolitiets vedkommende (politikredsene 1-9) har fordelingen over  

 døgnet af samlivskontrollerne været således:
 I de spurgte politikredse (Holbæk, Slagelse, Århus, Randers og Aalborg) er  

 fordelingen således, at der yderst sjældent foretages kontroller i tidsrummet  

 kl. 00.00-08.00, medens kontrollernes antal i tidsrummet kl. 08.00-16.00 og  

 kl. 16.00-24.00 fordeler sig med ca. 2/3 og ca. 1/3.
 Der foretages generelt kun i yderst begrænset omfang samlivskontroller i  

 weekends.
Det kan ikke undgå at skabe væsentlige problemer for en smidig og effektiv  

 tilrettelæggelse af samlivskontrollerne, hvis anbefalingen om, at en  

 socialmedarbejder skal deltage, følges.
Hertil kommer de ressourcemæssige  

 konsekvenser for kommunerne - og politiet - som udvalget bevidst undlader at  

 forholde sig til i betænkningen (side 154-155). Alle de nævnte forhold må  

 efter min opfattelse vejes op imod nytteværdien.
 For så vidt angår udvalgets anbefaling - betænkningen side 71 - om, at en  

 udenlandsk kvindes påberåbelse af vold som årsag til samlivsophør bør udløse  

 en undersøgelse, der foretages af en anden myndighed eller organisation end  

 politiet, eksempelvis i form af en socialundersøgelse/personundersøgelse,  

 bemærkes, at politiet ikke i dag foretager en sådan social undersøgelse.  

 Politiet udfører som beskrevet i min rundskrivelse af 28. december 1994 alene  

 en kontrolopgave efter anmodning fra udlændingemyndighederne.
Rigspolitiet har i øvrigt tidligere over for Direktoratet for Udlændinge  

 efterlyst nogle mere målrettede temaer for kontrollens udførelse i den  

 konkrete sag, netop med henblik på at kunne få belyst særlige omstændigheder  

 af relevans for afgørelsen af den konkrete sag.
Direktoratet har imidlertid  

 ikke ment, at dette kunne lade sig gøre.
 Flere steder i betænkningen - side 70 og side 83-84 - anfører udvalget, at  

 politiet skulle have en problematisk dobbeltrolle, dels som den myndighed,  

 der foretager samlivskontroller, dels som den myndighed, der modtager og  

 behandler voldsanmeldelser, og at dette skulle give anledning til problemer.  

 Jeg deler ikke udvalgets vurdering, som i øvrigt er ubeskrevet og  

 udokumenteret.
For så vidt angår spørgsmålet om anvendelse af tolke i forbindelse med  

 samlivskontroller, er gældende praksis beskrevet i min rundskrivelse af 28.  

 december 1994 og i betænkningen side 125 nederst.
Side 126 øverst er det  

 anført, at politiet ikke anvender tolke ved forkyndelse af en afgørelse.  

 Dette er ikke korrekt.
Der anvendes tolk også i denne situation, hvis der  

 skønnes at være behov derfor.
I betænkningen side 131, side 160 og side 166 anbefaler udvalget, at  

 politiet - i visse tilfælde ved samlivskontrol - i større omfang skal anvende  

 tolke, såfremt der er tvivl om, hvorvidt den pågældende udlænding og politiet  

 forstår hinanden.
Udvalget tilkendegiver som sin opfattelse, at der - må jeg  

 forstå det - også ved samlivskontroller indtil nu ikke har været anvendt  

 tolke i tilstrækkeligt omfang.
Det fremgår ikke, hvilket grundlag udvalgets opfattelse bygger på.
For så  

 vidt angår samlivskontroller, er retningslinjerne for tolkeanvendelse som  

 nævnt fastsat i min rundskrivelse af 28. december 1994, og de synes fuldt ud  

 at være i overensstemmelse med udvalgets anbefaling.
Det bemærkes i den  

 forbindelse, at de allerfleste samlivskontroller angår ægteskaber/samliv,  

 hvor den ene part er dansker.
I det begrænsede antal tilfælde, hvor begge  

 parter er udenlandske statsborgere, vil typisk den ene forstå og tale dansk  

 eller et andet sprog, som gør det muligt at kommunikere uden anvendelse af  

 tolk.
Opstår der imidlertid kommunikationsproblemer, vil tolk blive anvendt.
For så vidt angår udvalgets anbefaling i betænkningen side 132 og side 161  

 om etablering af en ensartet tolkeuddannelse, der kan sikre, at der opstilles  

 faste normer for krav til tolke, således at alle anvendte tolke er  

 kvalificerede og professionelle, bemærkes, at jeg principielt deler udvalgets  

 ønske om at forbedre kvaliteten af de tolke, som anvendes på  

 udlændingeområdet.
Dette har jeg også tidligere tilkendegivet i forbindelse  

 med overvejelserne om i Undervisningsministeriets regi at fastlægge en ny,  

 ensartet tolkeuddannelse.
Jeg må imidlertid samtidig henlede opmærksomheden  

 på, at Rigspolitiets tolkeliste i dag omfatter ca. 1.600 tolke, der dækker  

 ca. 100 sprog og dialekter, og at rekrutteringsgrundlaget typisk er meget  

 begrænset og ikke særligt kvalificeret, når man går uden for de største  

 sprogområder.
Det er derfor næppe realistisk at forestille sig, at alle de  

 tolke, som det er nødvendigt at anvende, vil skulle gennemgå en egentlig  

 uddannelse.
På side 160 og 165 i betænkningen foreslår udvalget, at personer, der  

 arbejder med indvandrere og flygtninge, bør deltage i kurser, der giver  

 basisviden om disse gruppers baggrund, grundigt kendskab til deres situation  

 i landet og gode arbejdsredskaber i forbindelse med det daglige arbejde med  

 klienter af en anden kulturel baggrund.
I den anledning kan jeg oplyse, at  

 der igennem flere år på Politiskolen har været gennemført et ugelangt  

 internatkursus i »Politiets arbejde med og blandt udlændinge« for  

 de polititjenestemænd, som har dette arbejdsområde.
Indholdet af disse kurser  

 er nærmere beskrevet i Per Sørensen-udvalgets Delbetænkning II (nr.  

 1288/1995) side 31-32. Herudover fokuseres der i en række moduler på  

 Politiskolens efteruddannelseskurser for polititjenestemænd på de særlige  

 aspekter, som arbejdet med og kontakten til udlændinge i Danmark indebærer.
 Der henvises til 3. afd., Journ. 1995 HJ 001-94.
