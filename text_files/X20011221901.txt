 På baggrund af indklagedes projekt blev der installeret fire porte  

 af typen "sektionsinddelte hejseporte" som senere viste sig at være  

 uegnede og derfor måtte udskiftes med porte af typen  

 "hurtiggående rulleporte".
 I denne forbindelse har klager påstået indklagede tilpligtet  

 at betale 138.322,75 kr. med tillæg af sædvanlig procesrente.
Indklagede har påstået frifindelse og har i sagen adciteret  

 sin underrådgiver.
Indklagede har overfor adciterede nedlagt  

 påstand om friholdelse for ethvert krav, som indklagede måtte  

 blive pligtig at betale til klageren.
 Voldgiftsretten udtaler, at der ikke er grundlag for at antage, at klager  

 i projekteringsfasen har forholdt indklagede nogen oplysninger af  

 betydning.
Indklagede burde som totalrådgiver i det indledende  

 projekteringsstadium have skaffet sig overblik over klagerens behov og sikret  

 sig oplysninger til opfyldelse af disse behov.
Indklagede har ikke foretaget  

 sådanne nærmere undersøgelser.
Det kan ikke bebrejdes  

 underrådgiveren, at denne undlod at foranledige sådanne  

 undersøgelser gennemført, da underrådgiveren handlede  

 efter instruktion fra indklagede.
 Indklagede er derfor ansvarlig for det tab, den mangelfulde  

 rådgivning i så henseende har påført  

 klageren.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører totalrådgivning.
 Under denne voldgiftssag, der er anlagt ved indgivelse af  

 klageskrift til Voldgiftsnævnet for bygge- og anlægsvirksomhed  

 den 25. februar 2000, har klageren efter sin endelige påstand  

 påstået indklagede dømt til betaling af 138.322,75 kr.,  

 subsidiært et mindre beløb, i begge tilfælde med  

 tillæg af sædvanlig procesrente fra den 1. maj 1999,  

 subsidiært fra den 25. februar 2000, til betaling sker.
 Indklagede har påstået frifindelse,  

 subsidiært mod betaling af et mindre beløb end principalt  

 påstået.
 Indklagede har som adcitant over for adciterede i  

 adcitationsklageskrift, der er modtaget i Voldgiftsnævnet for bygge- og  

 anlægsvirksomhed den 1. august 2000, nedlagt påstand om  

 friholdelse for ethvert krav, som indklagede måtte blive kendt pligtig  

 at betale til klageren.
 Adciterede har nedlagt påstand om frifindelse,  

 herunder frifindelse for i givet fald at betale renter fra et tidligere  

 tidspunkt end friholdelsespåstandens nedlæggelse ved begyndelsen  

 af sagens mundtlige forhandling den 12. februar 2001.
 Sagen angår spørgsmålet, om indklagede  

 som totalrådgiver og adciterede som underrådgiver har  

 pådraget sig et rådgiveransvar, og om de i bekræftende fald  

 er erstatningsansvarlige for det tab, klageren har lidt som følge af,  

 at fire porte, som klageren i forbindelse med en fabriksudvidelse i 1997 fik  

 installeret, efter det endelige projekt blev af typen "sektionsinddelte  

 hejseporte" (ledhejseporte), som senere viste sig uegnede og derfor  

 måtte udskiftes med porte af typen "hurtiggående rulleporte".
 Der er under den mundtlige forhandling afgivet forklaring  

 af klagers produktionsdirektør, klagers produktionschef og en  

 ingeniør fra indklagede.
 Efter den mundtlige forhandlings afslutning fremkom  

 voldgiftsretten med en begrundet mundtlig tilkendegivelse om sagens udfald  

 med bemærkning om, at resultatet også ville være  

 voldgiftsrettens enstemmige afgørelse, såfremt der skulle  

 afsiges kendelse.
 Klageren og adciterede kunne acceptere voldgiftsrettens  

 tilkendegivelse uden afsigelse af kendelse, hvorimod indklagede  

 begærede kendelse afsagt.
 Sagen blev herefter optaget til kendelse, der med  

 parternes indforståelse affattes uden egentlig sagsfremstilling og uden  

 anden gengivelse af forklaringer og procedurer, end hvad der fremgår af  

 det følgende.
 Voldgiftsrettens begrundelse og resultat:
Det lægges efter bevisførelsen som ubestridt  

 til grund, at klageren under forhandlingerne om byggeriet i anledning af  

 fabrikkens udvidelse har meddelt indklagede, at klagerens årsproduktion  

 var på ca. 10.000 tons, og at denne mængde skulle tranporteres  

 rundt i virksomheden i baljer, der hver kunne rumme ca. 300 kg., blandt andet  

 gennem porte, som denne sag angår.
Det lægges også til  

 grund, at klageren ikke havde gjort sig nærmere forestillinger om det  

 antal op- og nedlukninger, portene i den nye fabriksbygning skulle kunne  

 klare, og at klageren ikke gav indklagede særlige instruktioner om  

 portene ud over, at portene fra "Mellemgang" til "Fylderi" og "Pakkeri"  

 skulle være "hurtige".
 Det er ubestridt, at indklagede i projekteringsfasen ikke  

 foretog undersøgelser af, hvor mange op- og nedlukninger det  

 måtte forventes, portene i virksomheden skulle kunne klare på  

 dags-, uge- eller årsbasis.
 Det er også ubestridt, at heller ikke adciterede lod  

 foretage sådanne undersøgelser.
 I en sag som den foreliggende påhviler det efter  

 voldgiftsrettens mening allerede på det indledende projekteringsstadium  

 en totalrådgiver at skaffe sig overblik over bygherrens behov og sikre  

 sig, at de porte, der foreslås installeret, kan opfylde dette.  

 Indklagede, som ikke har foretaget sådanne nærmere  

 undersøgelser, er derfor ansvarlig for det tab, den mangelfulde  

 rådgivning i så henseende har påført klageren.
Det ville komme bygherrens til skade, såfremt denne  

 i projekteringsfasen havde forholdt totalrådgiveren nogen oplysninger,  

 som kunne være af betydning for rådgiverens vurdering.
Det er der  

 dog ikke grundlag for at antage, klageren skulle have gjort i denne sag.
 Det er voldgiftsrettens opfattelse, at det ikke kan  

 bebrejdes adciterede som arkitektfirma og underrådgiver for indklagede,  

 at adciterede i selve projekteringsfasen undlod at foranledige sådanne  

 undersøgelser gennemført, idet det må lægges til  

 grund, at adciterede i fagbeskrivelsen (sagens bilag 1) foreskrev anvendelse  

 af de porttyper, som indklagede havde givet adciterede oplysning om skulle  

 anvendes.
 De tre oprindelig projekterede rulleporte fra "Mellemgang"  

 til henholdsvis "Fylderi" og "Pakkeri" ville efter det oplyste rent faktisk  

 have opfyldt klagerens behov i henseende til både hurtighed og  

 holdbarhed, hvorimod det lægges til grund, at den projekterede - og  

 installerede - ledhejseport mellem "Blanderi" og "Mellemgang" ikke var i  

 stand til at opfylde klagerens behov for holdbarhed, jf. herved punkt 5 i det  

 referat fra mødet den 3. april 1998 (sagens bilag 2), som indklagede  

 har udarbejdet, og hvori det hedder:
"Alle var enige om at de monterede porte ikke var  

 anvendelige til formålet.
Portene er ikke beregnet til så mange  

 åbninger som de er udsat for, " Denne projekteringsmangel er indklagede som anført  

 ansvarlig for, og der kan - som ligeledes anført - ikke  

 pålægges adciterede noget medansvar.
Indklagede skal derfor i første række  

 erstatte klageren merudgiften ved installationen af den hurtiggående  

 rulleport, det efterfølgende har været nødvendigt at  

 indsætte i åbningen mellem "Blanderi" og "Mellemgang" for at  

 opfylde klagerens behov.
Indklagede skal også erstatte klageren de  

 forgæves afholdte udgifter til reparation og vedligeholdelse af den  

 oprindelig installerede port, som klageren måtte betale, efter at  

 portleverandøren havde nægtet yderligere omkostningsfrie  

 udbedringsforsøg, fordi porten viste sig at blive anvendt i langt  

 videre omfang, end det efter de specifikationer, der gjaldt for den  

 pågældende porttype, kunne forventes, den kunne klare.
 Når de tre oprindelige projekterede rulleporte fra  

 "Mellemgang" til "Fylderi" og "Pakkeri", der ville have opfyldt klagerens  

 behov i så henseende til holdbarhed, ikke blev installeret, men  

 erstattet af ledhejseporte, skyldes det, at klageren - efter at det  

 oprindelige projekt havde været i licitation - ønskede  

 gennemført besparelser.
Det er ikke gjort gældende, at klageren i denne fase  

 anviste eller foreslog, hvilke elementer i det oprindelige projekt, der  

 skulle erstattes af billigere løsninger.
Forslagene hertil er ikke  

 fremlagt under sagen, men det er ubestridt, at indklagede og adciterede i  

 fællesskab udarbejdede et sparekatalog.
I sparekataloget blev de tre  

 hurtiggående rulleporte foreslået erstattet af ledhejseporte.  

 Klageren blev gjort bekendt med, at ledhejseporte ikke kunne lukkes op og i  

 lige så hurtigt som rulleporte, hvilket klageren accepterede.
Det blev  

 ikke oplyst, at holdbarheden af ledhejseporte var ringere end rulleportes  

 holdbarhed, jf. herved punkt 3 i indklagedes referat af mødet den 3.  

 april 1998 (sagens bilag 2), hvori det hedder:
"De monterede porte er kun beregnet til 25.000  

 åbninger pr. år, hvilket normalt svarer til serviceperioder  

 på et år, men portene har i dag mange flere åbninger,  

 så serviceperioden er nede på 3 mdr.
De hurtiggående porte  

 kan årligt klare 80.000-90.000 åbninger.
I sparerunden var der  

 ingen fokusering på holdbarheden, men kun på hastigheden, derfor  

 blev omfanget af åbninger ikke diskuteret mellem entreprenør,  

 rådgiver og bygherre." Det kan ikke bebrejdes klageren, at denne ikke på  

 eget initiativ rejste spørgsmålet, om specifikationerne for  

 ledhejseporte også på andre felter end hastigheden afveg fra  

 rulleportenes specifikationer.
 Med samme begrundelse som anført oven for for  

 så vidt angår indklagedes rådgiveransvar for manglen ved  

 porten fra "Blanderi" til "Mellemgang" er indklagede ansvarlig for de  

 nødvendiggjorte merudgifter til udskiftning af tre ledhejseporte og  

 for de serviceomkostninger til portleverandøren, som klageren betalte,  

 efter at leverandøren havde nægtet yderligere vederlagsfri  

 service.
 Dette ansvar har indklagede for så vidt angår  

 merudgiften ved selve udskiftningen af de tre porte anerkendt i breve af 28.  

 juli 1998 (sagens bilag 3) og 28. august 1998 til klageren (sagens bilag  

 4).
 I brevet af 28. juli 1998 udtales det blandt andet:
" ..Leverandøren burde have været inde i  

 billedet på et tidligt tidspunkt, allerede da der blev foretaget  

 besparelser.
Det er entreprenøren som har været med i valg af  

 portfabrikat, hvorimod rådgivere har opgivet porttype i sparerunden.  

 Leverandøren bør på dette gøre opmærksom  

 på sine produkters begrænsninger.
Bygherre og rådgiver erkender, at der på et  

 tidligere tidspunkt skulle have været diskuteret portholdbarhed med  

 leverandøren.
Derfor vil vi foreslå, at merudgifterne ved  

 udskiftning af portene deles mellem entreprenør/leverandør og  

 rådgivere.
 ..
Merudgiften, som bygherre er uden skyld i, foreslås  

 betalt fordelt mellem rådgivere og entreprenør/leverandør  

 med halvdelen 23.555 kr. ekskl. moms til hver part." I brevet af 28. august 1998, der på indklagedes  

 vegne er underskrevet af direktøren udtales det endvidere:
"I sparerunden efter licitationen blev det besluttet at  

 ændre de 3 porte mellem fylderi/pakkeri fra at være de  

 foreskrevne hurtiggående rulleporte til at være de billigere  

 ledhejseporte.
Denne beslutning blev taget efter råd fra teknikere og  

 entreprenører.
 ..
Vi erkender vort ansvar i forbindelse med udskiftning af  

 de tre porte ved fylderi/pakkeri, idet vi i sparerunden direkte foreslog at  

 udskifte disse porte til de billigere ledhejseporte." Adciterede, som efter det oplyste ikke har været  

 involveret i udformningen af de to breve, er ikke bundet af brevenes  

 formuleringer for så vidt der heri kan indfortolkes en erkendelse  

 også fra adciterede om at være (med)ansvarlig for anbefalingen af  

 porte, der ikke modsvarede klagerens behov.
Efter oplysningerne om, hvorledes  

 sparerunden blev gennemført, og oplysningen om, at det endelige  

 sparekatalog med sine forslag til og anbefalinger af sparemuligheder over for  

 klageren fremstod som - og også reelt var - et fælles  

 løsningsforslag fra både indklagede og adciterede, har  

 imidlertid også adciterede pådraget sig et medansvar for de  

 anbefalede løsninger i sparekataloget.
Dette skyldes, at adciterede,  

 som i det oprindelige projekt havde udarbejdet fagbeskrivelsen  

 vedrørende portleverancen, jf. sagens bilag 1, "Entreprise A, punkt  

 12.0, "Portleverance"," burde have været særlig  

 opmærksom på forslag til ændringer i de delentrepriser -  

 heriblandt portleverancen - som adciterede ifølge den form, hvori det  

 oprindelige projekt fremstod, måtte antages at have et ikke blot  

 formelt, men også reelt medansvar for.
Adciterede, der - som indklagede  

 - i denne fase undlod at foretage en særskilt analyse af klagerens  

 behov for op- og nedlukninger af portene må derfor godtgøre  

 indklagede/adcitanten en del af de udgifter, indklagede skal betale til  

 klageren.
Denne del kan passende fastsættes til halvdelen.
 Det er under sagen oplyst, at tilbagebetaling af  

 købesum eksklusive moms for fire ledhejseporte andrager 103.000 kr.,  

 og at klageren til portleverandøren for "service" har betalt i alt  

 35.322,75 kr., hvoraf 8.626,25 kr., vedrører de tre porte fra  

 "Mellemgang" til "Fylderi" og "Pakkeri".
 Indklagede skal herefter til klageren betale 138.322,75  

 kr. og adciterede friholde indklagede/adcitanten for 51.973,25 kr. af dette  

 beløb.
 Med hensyn til rentepåstandene tager voldgiftsretten  

 klagerens subsidiære rentepåstand til følge og  

 pålægger adciterede at betale renter til indklagede/adcitanten  

 fra adcitationsklageskriftets modtagelse i Voldgiftsnævnet for bygge-  

 og anlægsvirksomhed.
 De omkostninger, der har været forbundet med  

 voldgiftsrettens behandling af sagen, skal betales af indklagede med to  

 tredjedele og af adciterede med en tredjedel.
 Thi bestemmes:
 Indklagede skal til klageren betale 138.322,75 kr. med  

 tillæg af sædvanlig procesrente fra den 25. februar 2000, til  

 betaling sker.
 I sagsomkostninger skal indklagede betale 14.000 kr. til  

 klageren.
 Adciterede skal til adcitanten betale 51.973,25 kr. med  

 tillæg af procesrente fra den 1. august 2000, til betaling sker.
 I sagsomkostninger skal adciterede betale 7.000 kr. til  

 adcitanten.
 De tilkendte beløb skal betales inden 14 dage.
 De omkostninger, der har været forbundet med  

 voldgiftsrettens behandling af sagen, skal betales af indklagede med to  

 tredjedele og af adciterede med en tredjedel senest 14 dage efter  

 opgørelse og påkrav fra Voldgiftsnævnet for bygge- og  

 anlægsvirksomhed.
