Klage over at patienten vågnede under bedøvelsen Nævnet fandt grundlag for at kritisere anæstesisygeplejersken, idet nævnet lagde vægt på, at det er anæstesisygeplejerskens opgave hele tiden at følge med i, at bedøvelsesmidlet og det smertestillende medicin løber kontinuerligt, så patienten holdes sovende og smertefri.
Nævnet fandt ikke grundlag for at kritisere anæstesilægen, idet det var nævnets opfattelse, at det var i overensstemmelse med normen for almindelig anerkendt faglig standard, at anæstesilægen forlod stuen og overlod overvågningen af patienten til anæstesisygeplejersken, da patienten var sovende, luftvejene var sikrede (indføring af en tube), og de vitale funktioner var i orden.
Nævnet lagde vægt på, at anæstesilægen kunne tilkaldes ved behov.
 Endelig fandt nævnet, at det var relevant, at anæstesilægen talte med patienten om hændelsen og tilbød hende yderligere samtaler.
