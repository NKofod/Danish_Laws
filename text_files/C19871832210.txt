Ligningsrådet har vedtaget, at den særlige benyttelsesgruppe  

 »beboelse med tilknyttet landbrug« ikke skal anvendes ved 18. alm.  

 vurdering.
Vurderingsrådene skal som følge heraf foretage en fornyet  

 ansættelse af de ejendomme, som er henført til denne benyttelsesgruppe.
 Vurderingsrådene skal som hovedregel ved den nye ansættelse henføre de  

 omfattede ejendomme til den benyttelsesgruppe, som de var henført til ved 17.  

 alm. vurdering.
Undtagelser fra denne hovedregel foreligger, når ejendommen siden 17. alm.  

 vurdering klart er overgået til anden anvendelse, eller såfremt  

 benyttelseskoden ved 17. alm. vurdering må anses for anvendt med urette.
Ved  

 17. alm. vurdering blev ejendomme, hvor beboelses- og landbrugselementet var  

 betydningsmæssigt sideordnede, henført til kode 13, såfremt arealet udgjorde  

 mere end 2 ha, dog fortsat med en landbrugsmæssig vurdering, jf.  

 vurderingslovens § 14, stk. 1-4, og § 33, stk. 4. Disse ejendomme skal ved  

 den fornyede ansættelse i vurderingsrådet henføres til kode 05. Det vil  

 således kun undtagelsesvis gælde, at ejendomme fra kode 35 henføres til kode  

 13.
 Som vejledning for vurderingsrådene skal anføres følgende:
Til kode 05, bebygget landbrug, henføres landbrugsmæssigt benyttede,  

 bebyggede ejendomme, som har et areal på mere end 0,55 ha.
Det afgørende er  

 ejendommens benyttelse, og det er uden betydning, om ejeren har sit  

 hovederhverv på ejendommen eller andetsteds.
Det er ligeledes uden betydning,  

 om ejendommen er noteret i matriklen som landbrug.
Til kode 05 henføres  

 således også ejendomme med karakter af landbrug, selv om beboelse er  

 hovedanvendelsen.
 I en række tilfælde kan beboelse på mindre ejendomme udgøre en så  

 dominerende del af værdien, at ejendommen bør kodes som beboelse 01 eller som  

 sommerhus kode 08.
 Til vurderingsrådets brug leverer statsskattedirektoratet en liste over  

 kode 35-ejendomme.
 Det bemærkes, at omkodningen af kode 35-ejendommene ikke påvirker det  

 udøvede skøn over ejendomsværdien, jf. vurderingslovens § 9. Såfremt  

 vurderingsrådets fornyede prøvelse dog giver til resultat, at den tidligere  

 ansatte ejendomsværdi har været foretaget med urette, bør denne dog også  

 ændres.
 Ved henføring af ejendomme fra kode 35 til kode 05 skal  

  grundværdiansættelsen foretages efter bestemmelserne i vurderingslovens §  

 14, stk. 1-3, »bondegårdsreglen«, og der ansættes en  

 stuehusejendoms- og grundværdi efter bestemmelserne i vurderingslovens § 33,  

 stk. 4.
Vurderingsrådene skal foretage en ny ansættelse for alle kode  

 35-ejendomme.
Meddelelse til ejerne om den ændrede ansættelse må således  

 indeholde alle ansættelser og fordelinger samt angivelse af den nye  

 benyttelsesgruppe.
Meddelelse til ejerne kan gives på den normale ejermeddelelsesblanket, i  

 form af terminaludskrivning eller ved brev.
Der må samtidig gives ejerne  

 fornøden forklaring samt oplysning om adgangen til inden for 4 uger at klage  

 til skyldrådet.
