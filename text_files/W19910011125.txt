Den pågældende var ved landsretten dømt for overtrædelse af  

 straffelovens § 171 (dokumentfalsk) og medvirken til forsætlig urigtig  

 momsangivelse.
Den pågældende havde påført en handelsaftale »incl.  

 moms«, uden at der var truffet aftale om moms af købesum.
 Valgbarhedsnævnet fandt, at den pågældende ikke var valgbar.
I skrivelser af 26. og 27. marts 1991 har henholdsvis byrådet og amtsrådet  

 i henhold til § 101, stk. 4, i den kommunale valglov indberettet, at byråds-  

 og amtsrådsmedlem N.N. ved X Rets dom af 6. november 1990 og landsrettens dom  

 af 27. februar 1991 er dømt for overtrædelse af straffelovens § 171  

 (dokumentfalsk) og medvirken til forsætlig urigtig momsangivelse, jf.  

 momslovens § 35, stk. 1, pkt. a,jf. § 35, stk. 3, jf. straffelovens § 23.  

 N.N. er idømt en tillægsbøde på 20.000 kr.
Fastsættelsen af den forskyldte  

 frihedsstraf er udsat og bortfalder efter forløbet af en prøvetid på 1 år.
 Det fremgår af sagen, at den pågældende i 1987 efter den 13. februar har  

 gjort brug af falsk dokument til at skuffe i retsforhold, idet hans søn til  

 brug for udfærdigelsen af sit regnskab til et landbrugscenter afleverede en  

 handelsaftale om køb af en minkfarm, der var underskrevet af sælger, og som  

 efter underskrivelsen af den pågældende var påført »incl. moms«.  

 By- og landsretten har lagt til grund, at den nævnte handel blev indgået,  

 uden at der var truffet nogen aftale om, at der skulle beregnes moms af  

 købesummen, og uden at der - som parterne ellers måtte have pligt til - var  

 anført et momsbeløb eller anden bemærkning om moms.
 Endvidere fremgår af sagen, at den pågældende har medvirket til, at sønnen  

 for perioden 1. juli til 31. december 1987 har afgivet urigtig angivelse til  

 toldvæsenet, idet handelsaftalen samt et af den pågældende udfærdiget  

 afregningsbilag over for toldvæsenet blev brugt som dokumentation for en  

 indgående afgift på 58.600 kr., hvorved sønnen unddrog toldvæsenet et  

 tilsvarende beløb.
 Den pågældende har været medlem af byråd og amtsråd siden 1. januar 1990.
 I denne anledning skal man meddele, at Valgbarhedsnævnet har fundet, at de  

 begåede handlinger efter de krav, der må stilles til personer, der beklæder  

 hverv som medlem af kommunale råd, i almindeligt omdømme gør den pågældende  

 uværdig til at være medlem af kommunale råd, jf. den kommunale valglovs § 4.
 Den pågældende kan derfor ikke anses for valgbar.
 Skrivelsen er optaget i Ministerialtidende 1991, nr. 111.
