 Udtalt, at et register, hvor identifikationsoplysninger er erstattet  

 med et løbenummer, er omfattet af lov om offentlige myndigheders registre,  

 idet løbenummer er en særlig identifikation.
 Viborg Amtskommune anmodede registertilsynet om at vurdere, hvorvidt et  

 statistiksystem for amtskommunens alkoholambulatorier ville være omfattet af  

 lov om offentlige myndigheders registre.
Systemet byggede på oplysninger, der blev indberettet af ambulatorierne  

 til forvaltningen på et særligt skema.
Skemaet indeholdt ingen  

 personidentifikation, men alene et vilkårligt løbenummer.
Oplysningerne om  

 sammenhængen mellem løbenummer og CPR-nummer kom ikke forvaltningen i hænde,  

 men blev opbevaret på de enkelte ambulatorier af hensyn til mulighederne for  

 ajourføring.
Amtskommunen var af den opfattelse, at denne opbygning af  

 systemet betød, at oplysningerne ikke kunne henføres til enkeltpersoner i  

 lovens forstand.
 Registertilsynet udtalte imidlertid bl.a.:
»Registertilsynet finder, at registeret er af en karakter som  

 beskrevet i bemærkningerne til lovforslaget, idet løbenummeret er en særlig  

 identifikation, der ganske vist i almindelighed vil kræve adgang til  

 klienters journal for at kunne forstå, hvem de edb-registrerede oplysninger  

 vedrører.« Registeret var således omfattet af lov om offentlige myndigheders  

 registre.
Der skulle derfor fastsættes forskrifter for registerets opbygning  

 og drift.
 Registertilsynets årsberetning 1985 s. 20.
