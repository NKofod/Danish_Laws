Nr BTL 13 Betænkning over Forslag til lov om ændring af lov om dagpenge ved sygdom  

 eller fødsel og om ophævelse af lov om begrænsning af løn under sygdom  

 (Ophævelse af karensdag)   

 Nr L 13 1985-86, 1. samling Afgivet af socialudvalget Afgivet: 19860318 Udvalget har behandlet lovforslaget i nogle møder og har i denne forbindelse modtaget en skriftlig henvendelse fra Dansk Musikpædagogisk Forening.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til forkastelse ved 3. behandling.
Flertallet fremhæver, at regeringen efter aftale med det radikale venstre har iværksat en undersøgelse af karensdagens virkninger.
Undersøgelsen forestås af Amtskommunernes og Kommunernes Forskningsinstitut og forventes færdig 1. september 1986.
Flertallet ønsker på denne baggrund at afvente resultatet af undersøgelsen med det sigte at afskaffe karensdagen 1. januar 1987.
Et mindretal (socialdemokratiets medlemmer af udvalget) indstiller lovforslaget til vedtagelse med det af mindretallet tiltrådte ændringsforslag.
Da lovforslaget er identisk med det af socialdemokratiet fremsatte lovforslag nr.
L 23 om ophævelse af karensdag, finder mindretallet ikke anledning til at kræve afgivet betænkning over dette lovforslag.
Mindretallet erindrer i øvrigt om, at socialdemokratiet både i folketingsårene 1983-84 (1. samling) og i 1984-85 fremsatte lovforslag om karensdagens ophævelse (lovforslag nr.
L 66 af 15.
november 1983 og lovforslag nr.
L 19 af 9. oktober 1984).
Lovforslaget er blevet endnu mere aktuelt, fordi karensdagen i forbindelse med påskepakken tynger den enkeltes økonomi endnu hårdere end før og derfor er en ekstra belastning for de lavtlønnede og især for kvinderne, fordi de privatansatte i vidt omfang gennem lokale overenskomster er fritaget for karensdagen, mens de offentligt ansatte er underlagt den og dermed er udsat for en urimelig forskelsbehandling, fordi det radikale venstre og centrum-demokraterne ved flere lejligheder gennem de seneste år og sidst i forbindelse med påskepakkens fremsættelse har erklæret sig som modstandere af karensdagen, og endelig fordi karensdagen som ide er udtryk for en helt urimelig mistillid til og mistænkeliggørelse af lønmodtagerne, som regeringen burde holde sig for god til.
Et andet mindretal (socialistisk folkepartis medlemmer af udvalget) indstiller lovforslaget til vedtagelse med det af mindretallet stillede ændringsforslag.
Under den borgerlige regerings efterårsfelttog i 1982 lykkedes det blandt andet regeringen at skaffe flertal i folketinget for at indføre en karensdag ved sygdom for lønmodtagere.
Karensdagen betød, at der igen blev indført en slags skat på sygdom, fordi lønmodtagere i almindelighed herefter skulle betale for den første sygedag.
Mindretallet har bemærket, at der langt ind i de borgerlige partier er en stigende erkendelse af, at karensdagen er en misforståelse - en erkendelse, der blandt andet skyldes, at karensdagen i vidt omfang har udviklet sig til en særlovgivning vendt mod offentligt ansatte.
Mindretallet håber, at denne gryende holdningsændring betyder, at der nu er flertal i folketinget for at afskaffe ordningen igen.
Mindretallet så naturligvis helst, at karensdagen blev ophævet med det samme, men mener, at det er mest realistisk at få den afskaffet pr. 1. januar 1987. Mindretallet har derfor stillet et ændringsforslag i overensstemmelse med denne opfattelse.
Ændringsforslag Af et mindretal (SF), tiltrådt af et mindretal (S):
Til § 3 Paragraffen affattes således:
»§ 3 Loven træder i kraft den 1. januar 1987.« Bemærkninger Forslagsstillerne finder, at den 1. januar 1987 er en realistisk dato for ophævelsen af karensdagen.
Agnete Laustsen (KF) fmd.
Karen Højte Jensen (KF) Lizzie Lichtenberg (KF) Merete Aarup (KF) Birthe Rønn Hornbech (V) Hanne Severinsen (V) Birgith Mogensen (CD) Arne Bjerregaard (KrF) Hanne Andersen (S) Mette Groes (S) Jytte Andersen (S) Joanna Rønn (S) Erik B.
Smith (S) nfmd.
Taanquist (S) Agerschou (SF) Birthe Hansen (SF) Aase Olesen (RV) Partierne VS, FP og FD havde ikke medlemmer i udvalget.
