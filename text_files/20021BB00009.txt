Fremsat den 9. oktober 2002 af  

 Keld Albrechtsen (EL) og Line Barfod (EL) Forslag til folketingsbeslutning om regler for lobbyister i EU Folketinget opfordrer regeringen til i EU at stille  

 forslag om at indføre klare regler for lobbyisternes virke i EU efter  

 følgende retningslinjer:
 Der indføres en registrering og en adfærdskodeks for  

 betalte lobbyisters virksomhed af mindst samme kvalitet som i den amerikanske  

»The Lobbying Disclosure Act of  

 1995 «.
 Samtidig indføres regler, som sikrer, at betalte lobbyister  

 ikke indgår i de lovforberedende komiteer og udvalg m.v., som er en del  

 af Europa-Kommissionens administration, og det sikres, at der er en klar  

 adskillelse mellem forvaltningen og lobbyisterne.
Bemærkninger til forslaget Forslagsstillerne ser dette  

 beslutningsforslag som et led i et generelt forsøg på at  

 gennemføre en demokratisering, åbenhed og indsigt i  

 Europa-Kommissionens og Unionens måde at fungere på som helhed.  

 Der sker en stigende overførsel af magt og kompetence til Den  

 Europæiske Union, og derfor bliver det vigtigt, at beslutningerne i  

 Unionen og den måde, som lovforslagene   direktiver, forordninger,  

 rammmeafgørelser m.v.   bliver til på, er demokratisk,  

 gennemskuelig og klar.
Det er vigtigt, at det lovforberedende arbejde og  

 påvirkningen af Europa-Kommissionen og dens embedsmænd ikke, som  

 tilfældet er nu, bliver udsat for skjult og ukontrollerbar  

 påvirkning af lobbyist- og industriinteresser.
Derfor er meningen med dette beslutningsforslag at sikre  

 en klar opdeling af de personer, organisationer, firmaer m.v., som laver  

 lobbyarbejde for bestemte produkter, firmaer, sager, og som er registreret  

 som sådanne.
Beslutningsforslaget skal desuden sikre, at de  

 pågældende personer er registreret som betalte lobbyister for  

 firmaer og politiske interesseorganisationer, samt at dette automatisk  

 udelukker de samme personer fra at fungere som eksperter eller  

 rådgivere for Kommissionen og dens embedsmænd i de forskellige  

 lovforberedende komiteer.
 Det er en offentlig hemmelighed, at de store  

 europæiske firmaer får privilegeret adgang til oplysninger, mens  

 nationale parlamenter og folkelige bevægelser i meget høj grad  

 holdes ude fra det lovforberedende arbejde.
Rådet for Europæisk Politik udgav i 1999 en  

 bog med titlen »Lobbyisme i EU.
Udfordringer for Danmark«.
I kapitlet om  

 »EU-institutionerne og lobbyismen« skriver Søren von Dosenrode og  

 René Paul Buholtzer:
»Et offentligt register kan opfylde to mål: For det  

 første er det i sig selv vigtigt i et demokrati at have et overblik  

 over dem, der udøver lobbyisme, og dem, der bruger den.
Dette vil  

 øge gennemskueligheden og ansvarligheden.
For det andet vil et  

 register være nyttigt for embedsmændene.
Det vil give  

 embedsmændene et overblik over lobbyisterne, lobbyistorganisationer  

 samt deres klienter.
Et register vil kunne blotlægge  

 lobbyistaktiviteterne for offentligheden, for politikere, journalister og for  

 andre lobbyister.
Europa-Parlamentets beslutning om ikke at forlange den  

 årlige rapport fra lobbyisterne har svækket gennemskueligheden .  

 Kommissionen udgiver nu en håndbog over de non-profit-lobbyister, der  

 er registreret hos den; derimod undlader den at publicere (og registrere) de  

 profitsøgende organisationer, hvilket det umiddelbart er svært  

 at finde en begrundelse for«.
Der er her grund til at interessere sig for den  

 amerikanske lovgivning på dette område.
Det er en kendt sag, at  

 lobbyarbejde i USA i forhold til Senatet og Repræsentanternes Hus er  

 både en anerkendt og alvorlig sag.
Derfor er det et krav i den  

 amerikanske lovgivning, at alle, som arbejder for et selskab og vil fremme  

 dets synspunkter i forhold til de valgte politiske personer i Senatet og  

 Repræsentanternes Hus, ansatte og embedsmænd i den amerikanske  

 administration, skal lade sig registrere.
Den såkaldte »The Lobbying Disclosure Act of 1995«  

 kræver, at næsten alle lader sig registrere, og hvis man ikke  

 gør dette, så kan man idømmes en bøde på  

 mindst 50.000 dollars.
I den sidst reviderede udgave af denne lovgivning  

 (1995) står der, at »Kongressen finder, at ansvarlig  

 repræsentativ regeringspraksis kræver offentlig  

 opmærksomhed om de bestræbelser, som betalte lobbyister udfolder  

 for at påvirke både den lovgivende og handlende del af den  

 føderale regering«.
Selv om den amerikanske lovgivning på dette  

 område var langt den mest avancerede i forhold til andre lande i  

 verden, besluttede man i 1995 at skærpe lovgivningen og beskrive mere  

 præcist, hvad der krævedes af de betalte lobbyister.
Der blev  

 udfærdiget en adfærdskodeks med meget detaljerede krav til  

 lobbyister, deres organisationer og firmaer om, hvad der måtte betegnes  

 som lobbyisme, lige fra anmodning om papirer, til møder med  

 embedsmænd og politikere.
I interesseorganisationen »The American League of  

 Lobbyists«, som organiserer de amerikanske lobbyister på tværs  

 af, hvad de beskæftiger sig med, beskrives lobbyarbejdet »som en  

 legitim og nødvendig del af vores demokratiske politiske proces«.
Det  

 beskrives bl.a. som påvirkning af lovgivningen og den måde, som  

 lovgivningen kommer til verden på.
 Når man har et lobbysystem, der fungerer, og det  

 accepteres, at der eksisterer lobbyister, som for betaling skal påvirke  

 det lovgivende system i EU, burde det være en selvfølge, at der  

 blev opstillet og udfærdiget en klar og detaljeret adfærdskodeks  

 for lobbyisters forhold og påvirkning af Europa-Kommissionen, Den  

 Europæiske Unions ansatte og de mange lobbyister, som har til job at  

 påvirke denne lovgivningsproces.
 Det burde være unødvendigt at pointere, at et  

 sådant lobbyarbejde ikke automatisk kan siges at være til fordel  

 for befolkningerne i EU-landene, men primært sker, fordi et selskab, en  

 interesseorganisation, bevægelse o.l. arbejder på isoleret at  

 fremme de interesser, de har som selskab, bevægelse osv.
Et eksempel på dette er tobaksindustriens kamp for,  

 at EU ikke skulle vedtage et forbud mod tobaksreklamer.
Berlingske Tidende  

 skrev den 12. april 2002 en artikel om dette under overskriften:  

 »Tobaksindustri skjulte kontakt til toppolitikere«.
Berlingske Tidende  

 refererer fra en artikel i det ansete engelske lægetidsskrift »The  

 Lancet«, som skriver, at målrettet og udspekuleret lobbyisme er den  

 direkte årsag til, at EUs forbud mod tobaksreklamer nu har  

 trukket ud i foreløbig 13 år.
 Ifølge artiklen har der været skjulte  

 kontakter til den tidligere tyske forbundskansler Kohl, til den ligledes  

 tidligere engelske premierminister Thatcher, den tidligere engelske  

 sundhedsminister Kenneth Clarke samt den forhenværende tyske  

 EU-industrikommissær Martin Bangemann samt en lang række andre  

 politikere og embedsmænd.
 Op gennem 1990erne blev der   på foranledning  

 af tobaksgiganten Philip Morris   ligeledes dannet »Komiteen for Kommerciel  

 Ytringsfrihed« (KKY), som bl.a. talte medlemmer som tidligere  

 Thrige-Titan-direktør Steen Danø, professor Johannes  

 Sløk, forsvarsadvokat Morten Wagner samt SAS daværende  

 koncerndirektør Frede Ahlgren-Eriksen.
Ifølge artiklen i »The Lancet« holdt  

 kommunikationschef for Philip Morris, Bobby Kaplan, i 1991 en tale, hvor han  

 konstaterede, at KKYs mere end 50 prominente danskere »formentlig var  

 den største enkeltfaktor, der gjorde, at Danmark undlod at stemme om  

 reklamedirektivet i EU i 1990«.
Berlingske Tidende skriver i sin reportage  

 endvidere, at »ved at undlade at stemme styrkede Danmark det blokerende  

 mindretal i ministerrådet«.
Vi ved fra Europa-Kommissionen selv, dens nuværende  

 og tidligere formænd, at Europa-Kommissionen har et endda meget  

 hjerteligt forhold til de store europæiske multinationale selskaber og  

 deres ledelse og eksperter.
European Round Table (ERT) må vel siges at  

 være den interesseorganisation, som helt uden om det traditionelle  

 politiske system har haft størst succes med at påvirke Den  

 Europæiske Unions udvikling.
Det er ingen hemmelighed, at det var  

 personer fra ERT, som kom med de første ideer om det indre marked, og  

 denne organisation har samtidig klart arbejdet for, at der bliver overladt  

 mere kompetence og endelig lovgivende beslutning til Europa-Kommissionen og  

 dens utallige komiteer.
Dette fordi denne erhvervsorganisation er  

 utålmodig over for den politiske proces langsommelighed i forhold  

 til at få godkendt, hvad ERT opfatter som de nødvendige  

 arbejdsbetingelser for det europæiske erhvervsliv.
Det seneste udtryk for dette strategiske samarbejde kom  

 til udtryk fra ERT i sommeren 2002. Financial Times skrev en større  

 artikel under overskriften: »Romano Prodis unlikely alies.
The leaders  

 of Europes biggest companies are rushing to defend the power of  

 Bruxelles«.
 Morris Tabaksblatt, repræsentant for Unilever i ERT  

 samt tidligere formand for ERT, siger til F.T., at »som store multinationale  

 selskaber har vi smidt vores lod i ringen for en europæisk udvikling og  

 skabelsen af europæiske erhvervsstrukturer, og vi har den opfattelse,  

 at den nuværende kritik af Kommissionen skader dette arbejde og kan  

 hindre Europas forsøg på at blive i stand til at klare  

 konkurrencen«.
Hans udtalelser kommer efter udsagn fra flere af EUs  

 medlemslande, som har udtrykt ønske om at begrænse Kommissionens  

 magt ved at overføre noget af denne magt til medlemslandene.
Financial  

 Times skriver, at ERT/Tabaksblatt støtter Tyskland og en række  

 af de mindre EU-lande, som mener, deres interesser varetages bedst via en  

 stærk Kommission i et føderalt EU.
ERT er bange for en tendens  

 henimod en form for »renationalisering« af visse af Kommissionens  

 kompetenceområder.
ERT vil tværtimod have styrket Kommissionens magt  

 til at gennemføre det indre marked konsekvent og stå som  

 EUs økonomiske vagthund.
Tabaksblatt siger ligeud: »Vi er af den  

 opfattelse, at Kommissionen skal styrkes på det økonomiske  

 område«.
Samtidig med dette kritiserer han EU-landene for ikke at  

 gennemføre sociale og økonomiske reformer som tidligere aftalt  

 på Lissabontopmødet.
Kort fortalt mener ERT, at Kommissionen er  

 den eneste institution, som er hævet over snævre nationale  

 økonomiske interesser.
De store internationale selskaber, hvad enten de er med i  

 ERT eller ej, har midlerne til velbemandede kontorer i Bruxelles og kan hyre  

 eksterne konsulenter og PR-firmaer.
Det gør dem i stand til at holde  

 sig orienterede om detaljerne i de relevante EU-politikker og til at placere  

 lobbyister, så de bedst muligt kan influere beslutningerne.
Dette har  

 en lang række ngoer overhovedet ikke mulighed for.
Sociale  

 bevægelser, som eksisterer lokalt eller regionalt, har hverken penge  

 eller andre ressourcer til at blande sig på lignende måde.
Og  

 befolkningerne som helhed opdager først de sociale, politiske og  

 økonomiske konsekvenser, når EU-lovgivningen er vedtaget og  

 gennemføres nationalt.
Vi ved fra Kommissionens meddelelse fra den 2. december  

 1992 om »En åben og struktureret dialog mellem Kommissionen og  

 interessegrupper«, at der på daværende tidspunkt var »ca. 3.000  

 interessegrupper af forskellig art   og at lobbyistsektoren beskæftiger  

 i alt ca. 10.000. Heriblandt er der mere end 500 europæiske og  

 internationale føderationer.
Der er mere end 200 enkeltfirmaer, der er  

 direkte repræsenteret, og ca. 100 rådgivningsfirmaer (management  

 og public relations) med kontor i Bruxelles«.
Ifølge en artikel i Financial Times den 5. juni  

 2002 er der nu 15.000 lobbyister i Bruxelles.
I sin meddelelse fra december  

 1992 skriver Kommissionen, at den ikke »har fastlagt udtrykkelige regler for  

 interessegrupper   at den ikke yder interessegrupperne særlige  

 privilegier, der f.eks. kunne bestå i at udstede passersedler eller  

 give lettere adgang til information«.
 Kommissionen pointerer i sin meddelelse, at den vil  

 opretholde en så åben dialog som muligt med alle implicerede  

 parter »uden at skulle håndhæve en akkrediteringsordning«.
I meddelelsen kommer Kommissionen også ind på  

 de forskellige og til tider mangelfulde procedurer for lobbyisme i de  

 forskellige EU-lande samt USA, Canada og FN.
Her skriver den, at »Den mest  

 avancerede politik på området findes i USA«.
Den amerikanske  

 lovgivning blev som nævnt ovenfor yderligere skærpet i 1995 i  

 sine krav til lobbyistregistrering.
Men Europa-Kommissionen er veget tilbage for at lave en  

 decideret adfærdskodeks eller lovgivning for lobbyister, som arbejder i  

 forhold til Den Europæiske Union og dens lovgivning.
I  

 ovenstående meddelelse skriver Kommissionen på side 13, at  

 »Kommissionen erkender, at der er behov for denne påvirkning udefra,  

 tager imod den og har til hensigt at udvide denne praksis i fremtiden.
Derfor  

 vil Kommissionen nu træffe en række forholdsregler med henblik  

 på at øge interessegruppernes deltagelse i forberedelsen af sine  

 beslutninger«.
I det følgende afsnit opremser Kommissionen, hvad  

 man kunne kalde »minimumskrav til adfærdskodeks«.
Men Kommissionen er  

 samtidig af den opfattelse »at interessegrupperne bedst selv (kan)  

 fastlægge og gennemføre en adfærdskodeks«.
Man må  

 sige, at Kommissionen er meget mådeholden med indholdet i sin  

 opfordring til interessegrupperne.
Det ligger langt fra den amerikanske  

 lovgivning på dette område.
Europa-Parlamentet har i sin forretningsorden som bilag 9  

 nedfældet nogle formuleringer om en adfærdskodeks om  

 »interessegrupper i Europa-Parlamentet«.
Her står der, at  

 interessegrupper over for Europa-Parlamentet skal redegøre for, hvilke  

 interesser de repræsenterer, ikke må indhente oplysninger  

 på uhæderlig vis, og andre lignende ting.
Men igen er der langt  

 til den adfærdskodeks, som vi ser i USA, og der er altså ingen  

 fra Europa-Kommissionens side i forhold til lobbyisterne som sådan.
Financial Times skrev den 5. juni 2002 i en af avisens  

 række af analyser af de europæiske institutioner, at selv om  

 Europa-Kommissionen med sine 20 kommissærer og 20.000 embedsmænd  

 er en besværlig og kompleks institution at finde rundt i, vurdere og  

 påvirke, så er det en gylden regel, at når man skal ind og  

 varetage specielle interesser, så skal det ske på et så  

 tidligt stadie i processen som muligt.
Elaine Cruikshank, som er chef for  

 Bruxellesafdelingen af Hill & Knowlton   en af de største  

 lobbyfirmaer i Europa, siger til Financial Times, at det på den ene  

 side er let at komme i kontakt med embedsmændene, som selv er ivrige  

 efter at få input udefra, på den anden side, så kan huset  

 være svært at forstå, fordi der er flere lag af bureaukrati  

 og uformelle beslutningsstrukturer, som man skal kende.
Hertil siger Peter Guildford, en tidligere embedsmand i  

 Kommissionen og nuværende partner i lobbyfirmaet GPlus Europe, at det  

 er vigtigt at forstå, at »Kommissionen bliver drevet frem af 25 til 30  

 pct. af sine ansatte, dem som er højt trænede og højt  

 motiverede.
Man må finde ud af, hvem de pågældende er«, for  

 at få resultater via lobbyarbejdet.
Som Financial Times  

 journalister må konstatere sidst i artiklen den 5. juni 2002, så  

 er identiteten af de virkelige magthavere i Bruxelles stadig noget af et  

 puslespil at finde ud af.
 Det er på tide, at denne ukontrollable  

 påvirkning af Kommissionen, embedsmændene og komiteerne standses,  

 og der indføres en række klare og skarpe krav til lobbyisterne  

 og EU.
