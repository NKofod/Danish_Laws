 Konkurrenceankenævnet har stadfæstet Konkurrencerådets afgørelse om  

 fortsat indberetningspligt efter konkurrencelovens § 7, stk.1, for NKT Cables  

 A/S, idet ankenævnet fandt, at NKT Cables A/S åbenbart har en dominerende  

 stilling på det danske marked for kabler.
 Selskabets dominerende stilling på markedet er underbygget gennem  

 aftaler med grossistleddet.
 NKT Cables A/S indbragte Konkurrencerådets afgørelse for  

 Konkurrenceankenævnet med henblik på at få afgørelsen ophævet, idet selskabet  

 anførte, at man ikke havde nogen dominerende stilling på markedet, men  

 derimod konkurrerede med andre skandinaviske og europæiske kabelproducenter.
 Ankenævnet tiltræder, af de grunde som anføres af Konkurrencerådet, at  

 der er hjemmel for fortsat at pålægge selskabet indberetningspligt efter  

 konkurrencelovens § 7, nr. 1.
År 1994, den 4. juli afsagde Konkurrenceankenævnet i sagen j.nr. 94-3.638  

 NKT Cables A/S ctr.
Konkurrencerådet sålydende:
K E N D E L S E 1. Ved skrivelse af 12. januar 1994 har NKT Cables A/S klaget over en af  

 Konkurrencerådet den 15. december 1993 truffet afgørelse, hvorved rådet i  

 medfør af konkurrencelovens § 7 på ny har pålagt NKT Cables A/S fortsat  

 indberetningspligt med hensyn til prislister, rabatter og generelle salgs- og  

 leveringsbetingelser.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 2.a Konkurrencerådets skrivelse af 15. december 1993 er sålydende:
 »Konkurrencerådet har på sit møde den 15. december 1993 besluttet at  

 forlænge NKT Cables A/S« indberetningspligt i medfør af  

 konkurrencelovens §7, nr. 1, for en periode af 2 år gældende fra den 1.  

 januar 1994.
 Forlængelsen af indberetningspligten sker med det formål at skabe  

 gennemsigtighed, hvor konkurrencen ikke er tilstrækkelig virksom, hvorfor de  

 indberettede oplysninger - ligesom hidtil - vil være offentligt tilgængelige.
Rådet lagde ved beslutningen vægt på, at der var tale om markedsområder,  

 hvor selskabet har en dominerende stilling, som er underbygget gennem aftaler  

 med grossistleddet, og hvor det er muligt at fremme konkurrencen gennem  

 offentlighed om de indberettede oplysninger.
Desuden vil indberetningerne  

 give Konkurrencerådet mulighed for løbende at følge udviklingen på markedet.
 NKT Cables A/S' indberetningspligt omfatter løbende indsendelse til  

 Konkurrencerådet af:
 * prislister i form af nettoinstallatørprislister (P3), prislister for  

 kraftkabler (P4) og prislister for industriledninger.
 * rabatter i form af rabatskalaer, oplysninger om rabatter til de  

 vigtigste kundegrupper (primært grossister) herunder oplysninger om generelle  

 særrabatter.
 * Generelle salgs- og leveringsbetingelser, herunder særlige  

 samhandelsbetingelser ved salg til større kundegrupper.
 * ændringer i finansielle og organisatoriske forbindelser (indsendelse af  

 pressemeddelelser og meddelelser til Fondsbørsen).
Indberetningerne omfatter vareområdet, der indgår i de 3 ovennævnte  

 prislister.
Det vil sig følgende hovedvaregrupper (elbranchens varenummer  

 anført i parentes):
- installationsledninger (32) - installationskabler (33) - gummikappekabler (34) - befæstigelsesmateriel (39) - svagstrømskabler (31) - mellemspændingskabler (31) - luftledningsmateriel (35)  . . . ».
 2.b På given foranledning har Konkurrencerådets i skrivelse af 28. januar  

 1994 præciseret klagerens indberetningspligt således:
 »* Prislister i form af nettoinstallatørprislister (P3), og  

 prislister for kraftkabler (P4). * Rabatter på nettoinstallatørprislisten  

 (P3), i form af rabatskalaer, oplysninger om rabatter til de vigtigste  

 kundegrupper (primært grossister), herunder oplysninger om eventuelle  

 generelle særrabatter. * Generelle salgs- og leveringsbetingelser i relation  

 til de to prislister P3 og P4, samt særlige samhandelsbetingelser ved salg  

 til større kundegrupper, hvor prislisten P3 anvendes. * Ændringer i  

 finansielle og organisatoriske forbindelser: indsendelse af koncernens  

 pressemeddelelser og meddelelser til Fondsbørsen.
 . . . frafalder Konkurrencerådet kravet om, at  

 indberetningspligten skal omfatte prislister for industriledninger, idet  

 disse produkter ikke længere fremstilles eller markedsføres af NKT Cables.  

. . .
Endelig er det vedrørende rabatterne præciseret, at indberetningspligten  

 alene omfatter selskabets rabatter til grossister mv., hvor beregningen af  

 rabatterne foretages på basis nettoinstallatørprislisten.« 2.c I Konkurrencerådets indlæg af (11. april og) 16. maj 1994 er blandt  

 andet anført:
 »Nettoinstallatørprislisten (P3) indeholder følgende produktgrupper:
- installationsledninger - fleksible manøvrekabler - installationskabler - gummiledninger - brandsikre specialkabler - svagstrømskabler og ledninger - befæstningsmateriel Prislisten for kraftkabler (P4) indeholder produkterne:
- lavspændingskabler - mellemspændingskabler - luftledningsmateriel - svagstrømskabler I den forbindelse skal man bemærke, at prisliste P3 indgår som Del 2 i  

 prisliste P4.« 3. Klagerens argumentation Klageren har anført, at man ikke har nogen dominerende stilling på  

 markedet.
Konkurrencerådets begrundelse både for forlængelsen og for omfanget  

 af indberetningspligten er i strid med de konkurrencemæssige forhold, der i  

 dag råder inden for den eltekniske branche.
Det er derfor svært at se, hvad  

 formålet er med fortsat at pålægge klageren indberetningspligt.
Klageren er ganske rigtigt den eneste danske producent af  

 forsyningskabler.
Imidlertid indebærer direktivet om offentlige indkøb, at  

 klageren konkurrerer med andre skandinaviske og europæiske kabelproducenter.  

 Alle elforsyningsselskaber og kraftværker i EU med et årsbehov på mindst  

 400.000 ECU skal således udbyde dette i licitation.
 Klagerens omsætning til den danske byggesektor får stadig mindre betydning  

 for klagerens samlede aktiviteter, både fordi den samlede byggeaktivitet er  

 halveret siden 1986 og som følge af stigende import fra lavprislande.  

 Klagerens hovedområder er derfor ikke længere installationskabler og  

 -ledninger, men derimod lav-, mellem- og højspændingskabler  

 (forsyningskabler) til elforsyningsselskaber og kraftværker.
Det er ikke korrekt, at en relativt stor del af klagerens salg til  

 elforsyningsselskaber består af installationskabler og -ledninger.
Det drejer  

 sig på årsbasis om 25-35 mio. kr., hvoraf en væsentlig del indkøbes via  

 licitation, eksempelvis i forbindelse med kraftværksudbygninger.
De af Konkurrencerådet anvendte tal fra 1992 giver ikke et retvisende  

 billede af klagerens forretningsmæssige grundlag.
I 1993 var klagerens  

 samlede omsætning 882 mio. kr.
NKT Kraftkablers andel heraf udgjorde 487 mio.  

 kr.
Omsætningens fordeling på anvendelsesområderne for de to prislister var  

 212 mio. kr. for nettoinstallatørprislisten (P3) og 275 mio. kr. for  

 prislisten for kraftkabler (P4). Denne sidstnævnte omsætning på 275 mio. kr.  

 er opnået ved salg direkte til elforsyningsselskaber i ind- og udland efter  

 forudgående licitation.
 Konkurrencerådets brev af 28. januar 1994 må opfattes ikke som en  

 præcisering, men som en ændring af omfanget af indberetningspligten i forhold  

 til Konkurrencerådets afgørelse af 15. december 1993, idet Konkurrencerådet  

 nu frafalder muligheden for at forlange indberetning af rabatter,  

 samhandelsbetingelser m.v. til elforsyningsselskaber, kraftværker og  

 industrikunder.
4. Konkurrencerådets argumentation Rådet har anført, at klageren har en dominerende stilling såvel på  

 markedet for installationsledninger og -kabler som på markedet for  

 forsyningskabler.
Klageren er den eneste danske producent af forsyningskabler.
Rådets  

 redegørelse om el-branchen fra 1991 viste, at klagerens markedsandel for  

 kabler med spændinger under 1000 volt var mindst 63%. En relativt stor del af  

 klagerens salg til elforsyningsselskaber og kraftværker består af kabler  

 inden for dette spændingsområde.
For så vidt angår kabler med spændinger på  

 over 1000 volt 53 f.eks. klagerens mellemspændingskabler, der helt  

 overvejende afsættes til elforsyningsselskaber og kraftværker 53 var  

 selskabets markedsandel endnu højere.
Klagerens samlede omsætning udgjorde i 1992 739 mio. kr.
Salget er fordelt  

 på 2 produktionsenheder: NKT Kraftkabler i Asnæs med en omsætning på 535 mio.  

 kr. og NKT Engineering i Brøndby med en omsætning på 204 mio. kr.
Sidstnævnte  

 division sælger højspændingskabler og undersøiske rørledninger og har aldrig  

 været omfattet af indberetningspligten.
For så vidt angår salget til NKT Kraftkablers grossist- og  

 installatørkunder samt installatører tilknyttet el-værker, kraftværker mv.,  

 sker prisfastsættelsen på basis af nettoinstallatørprislisten (P3). Salget  

 til disse kundegrupper androg i alt 357 mio. kr. (heraf udgør salg til  

 grossister 282 mio. kr.), svarende til 67% af den samlede omsætning i NKT  

 Kraftkabler.
Selskabets indberetningspligt omfatter primært dette salg.
Den resterende del af omsætningen i NKT Kraftkabler omfatter divisionens  

 salg til elforsyningsselskaber og kraftværker samt til eksport.
Rådet  

 bestrider ikke, at en stor del af dette salg sker på licitationlignende  

 vilkår: men en vis del af salget må antages at ske på basis af den prisliste  

 for kraftkabler (P4), som divisionen udsender til elværkskunder mv.
I modsat  

 fald havde prislisten ingen eksistensberettigelse.
Da det alene er omsætningstallene for 1992, som ligger til grund for  

 sagen, har rådet taget udgangspunkt i disse tal.
Klageren er da heller ikke  

 fremkommet med korrektioner eller konkrete bemærkninger til taloplysningerne  

 for 1992. Disse tal er i øvrigt baseret på klagerens egne oplysninger.
Der er tale om en misforståelse, når klageren har opfattet rådets  

 skrivelse af 15. december 1993 således, at indberetningerne også omfatter  

 rabatter, samhandelsbetingelser mv. til elforsyningsselskaber, kraftværker og  

 industrikunder.
Skrivelsen af 28. januar 1994 blev netop sendt til klageren  

 for at få ryddet denne misforståelse af vejen.
Indberetningerne fra klageren  

 og tidligere NKT A/S har i perioden siden januar 1990 alene omfattet prislisten for kraftkabler (P4) og har ikke på noget tidspunkt omfattet  

 indsendelse af materiale, der belyser selskabets rabatgivning og andre  

 samhandelsforhold over for kundegrupper som elforsyningsselskaber,  

 kraftværker og industrikunder.
 5. Ankenævnets bemærkniner:
 Efter de foreliggende oplysninger finder ankenævnet, at klageren åbenbart  

 indtager en dominerende stilling på det danske marked for  

 installationsledninger og -kabler samt forsyningskabler.
 Herefter tiltræder ankenævnet, at der af de grunde, der er anført af  

 Konkurrencerådet, er hjemmel for fortsat at pålægge klageren  

 indberetningspligt, jf. konkurrencelovens § 7, nr. 1, således som denne er  

 blevet præciseret ved rådets foran gengivne skrivelse af 28. januar 1994.
 Efter det anførte stadfæster ankenævnet derfor rådets afgørelse.
 Konkurrencerådets afgørelse af 15. december 1993 stadfæstes.
 (* 1) Konkurrencerådet:
