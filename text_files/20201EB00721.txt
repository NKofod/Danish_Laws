Beretning afgivet af Transportudvalget den 26. januar 2021 Beretning over Forslag til folketingsbeslutning om at ophæve arealreservationer i den sydlige Ring 5-transportkorridor [af Zenia Stampe (RV), Liselott Blixt (DF), Anne Valentina Berthelsen (SF), Henning Hyllested (EL), Mette Thiesen (NB) og Susanne Zimmer (UFG) m.fl.]:
1. Politiske bemærkninger Socialdemokratiet, Venstre og Liberal Alliance Et flertal i udvalget bestående af Socialdemokratiet, Venstre og Liberal Alliance noterer sig, at der er igangsat undersøgelser af mulighederne for at udbygge ringkapaciteten i det københavnske vejnet i en sydlig Ring 5-transportkorridor med tilhørende alternativer.
S, V og LA anerkender, at der er vigtige lokale og naturmæssige hensyn at tage i den samlede vurdering af, om udbygningen i en sydlig Ring 5 er den bedste løsning.
S, V og LA er enige om, at en beslutning i relation til Ring 5 skal træffes på baggrund af konkrete analyser, som redegør for fordele og ulemper ved forskellige muligheder for kapacitetsudbygningen i og omkring Ring 5-korridoren.
S, V og LA vil derfor afvente, at der foreligger et beslutningsgrundlag fra Vejdirektoratet, før end der træffes beslutning om den sydlige del af korridorens fremtid.
Dansk Folkeparti, Radikale Venstre, Socialistisk Folkeparti, Enhedslisten, Nye Borgerlige og Susanne Zimmer (UFG) Et mindretal i udvalget bestående af Dansk Folkeparti, Radikale Venstre, Socialistisk Folkeparti, Enhedslisten, Nye Borgerlige og Susanne Zimmer (UFG) beklager dybt, at en beslutning om ophævelse af arealreservationerne i den sydlige Ring 5-transportkorridor endnu en gang er blevet udskudt, og at lodsejerne langs linjen derfor på sjette årti skal leve i uvished, ligesom en alternativ sammenhængende og bæredygtig plan for både transport og trafik i regionen bliver udskudt og med stor sandsynlighed ikke kan indgå i de kommende forhandlinger om et nyt transportforlig.
DF, RV, SF, EL, NB og Susanne Zimmer (UFG) noterer sig samtidig, at transportministeren nu har givet bindende tilsagn om, at den igangsatte analyse bliver færdig i 2021. DF, RV, SF, EL, NB og Susanne Zimmer (UFG) opfordrer derfor regeringen til at indkalde Folketingets partier til forhandlinger i 2021 om samme analyse, så snart den foreligger.
Det er mindretallets ønske, at disse forhandlinger munder ud i en endelig afklaring og en politisk beslutning om at ophæve arealreservationerne.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 8. oktober 2020 og var til 1. behandling den 3. december 2020. Beslutningsforslaget blev efter 1. behandling henvist til behandling i Transportudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
