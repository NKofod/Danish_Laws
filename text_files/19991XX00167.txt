Skriftlig fremsættelse (7. december  

 1999) Socialministeren (Karen Jespersen):
 Jeg tillader mig herved for Folketinget at  

 fremsætte:
Forslag til lov om ændring af lov om social  

 pension og lov om skifte af dødsboer (Ophør af  

 pensionsudbetaling på dødsfaldstidspunktet) (Lovforslag nr.
L 138).
 Lovforslaget fremsættes som led i den del af  

 finanslovsaftalen for 2000, der vedrører forliget om politiet, mellem  

 Regeringen, Socialistisk Folkeparti og Centrum-Demokraterne med tilslutning  

 fra Venstre og Det Konservative Folkeparti.
 For at harmonisere reglerne om ophør af udbetaling  

 af overførselsindkomster ved dødsfald, foreslås det, at  

 udbetalingen af social pension ophører med virkning fra dagen efter,  

 at pensionisten dør.
 Endvidere foreslås det, at det offentliges krav  

 på tilbagebetaling af for meget udbetalt pension i forbindelse med et  

 dødsfald skal være fortrinsberettiget i dødsboer, der  

 behandles efter reglerne om insolvente boer.
 Lovforslaget skal ses i sammenhæng med andre  

 initiativer på det sociale område og på skatteområdet  

 i aftalen om Finansloven for 2000, der skal sikre efterlevende og  

 dødsboer mere ensartede vilkår ved dødsfald.
 Det foreslås, at loven træder i kraft den 1.  

 april 2000 og har virkning for de tilfælde, hvor dødsfaldet  

 indtræder den 1. april 2000 eller senere.
 Om de økonomiske og administrative konsekvenser af  

 lovforslaget skal jeg henvise til lovforslagets bemærkninger.
 Idet jeg i øvrigt henviser til lovforslaget og  

 bemærkningerne hertil, skal jeg på Regeringens vegne anbefale  

 forslaget til Tingets velvillige og hurtige behandling.
