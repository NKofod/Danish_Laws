Bekendtgørelse om Trafikstyrelsens og Jernbanenævnets gebyrer og afgifter på jernbaneområdet I medfør af § 109, stk. 5 og 9, § 110, stk. 1, og § 111, stk. 4 og 8, i jernbaneloven, lov nr. 686 af 27. maj 2015, som ændret ved lov nr. 510 af 1. maj 2019, fastsættes efter bemyndigelse i henhold til § 4, stk. 1, i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Anvendelsesområde § 1. Denne bekendtgørelse fastsætter bestemmelser om Trafikstyrelsens og Jernbanenævnets afgifter for tilsynsvirksomhed og gebyrer for varetagelse af opgaverne i henhold til jernbaneloven og EU-regler på jernbaneområdet.
 Stk. 2. Følgende betaler gebyrer efter satserne i bilag 1 til denne bekendtgørelse:
 1) Jernbanevirksomheder.
 2) Jernbaneinfrastrukturforvaltere.
 3) Virksomheder, der udfører transport på bybaner.
 4) Forvaltere af bybaner.
 5) Virksomheder, der er certificeret i henhold til jernbanelovens § 11.
 6) Ihændehavere af køretøjer m.fl.
 7) Personer, som udfører sikkerhedsklassificerede funktioner hos jernbanevirksomheder eller jernbaneinfrastrukturforvaltere.
 Stk. 3. Beløbene i jernbanelovens § 109, stk. 2-4, og § 111, stk. 2, fremgår af bilag 2.
 Stk. 4. Bekendtgørelsen finder ikke anvendelse på udførelse af ikke-erhvervsmæssig jernbanedrift (veterantogskørsel og veteranbanedrift).
Betaling af gebyrer og afgifter § 2. For følgende ydelser betales gebyr efter regning:
 1) Udstedelse, fornyelse og ændring af EU-sikkerhedscertifikater, sikkerhedscertifikater og sikkerhedsgodkendelser.
 2) Udstedelse og revurdering af tilladelse til at drive jernbanevirksomhed.
 3) Godkendelse af køretøjer.
 4) Tilladelse til kørsel med lommevogne med sættevogne i Danmark.
 5) Tilladelse til kørsel med lommevogne med sættevogne over Storebælt.
 6) Godkendelse af sikkerhedsregler.
 7) Godkendelse af jernbaneinfrastruktur uden anlægslov.
 8) Godkendelse af jernbaneinfrastruktur med egen anlægslov.
 9) Godkendelse af sikkerhedsmæssige uddannelser.
 10) Godkendelse af organer og tredjeparter, herunder assessorer, udpegede organer (DeBo), sagkyndige og lignende.
 11) Registreringer og ændringer i det europæiske typegodkendelsesregister (ERATV).
 12) Registrering af udenlandske tilladelser (oprettelse/ændring) i det nationale køretøjsregister (NVR).
 13) Adgang til det virtuelle centralregister for køretøjer (VVR).
 Stk. 2. Ved afbrydelse af sagsbehandlingen betales et beløb for det allerede udførte arbejde.
 Stk. 3. Trafikstyrelsen kan viderefakturere særlige omkostninger til ansøger, herunder særlig teknisk bistand, rejseomkostninger m.v., som anvendes i forbindelse med behandling af en ansøgning.
 § 3. For følgende ydelser betales et fast gebyr:
 1) Opretholdelse og ændringer af registreringer i det nationale køretøjsregister (NVR) eller i det europæiske køretøjsregister (EVR).
 2) Lokomotivførerlicenser.
 3) Erstatningsdokumenter for lokomotivførerlicenser.
 4) Helbredsgodkendelser og kvittering for modtagelse af statuserklæring.
 § 4. For behandling af klager, der indbringes for Jernbanenævnet, betaler klager et gebyr på 4.000 kr., jf. jernbanelovens § 111, stk. 9.
 § 5. Afgiften i henhold til jernbanelovens § 109, stk. 2-4, udgør de beløb, der fremgår af bilag 2, nr. 1 og 2.
 § 6. Afgiften i henhold til jernbanelovens § 111, stk. 2, udgør det beløb, der fremgår af bilag 2, nr. 3.
§ 7. Udebliver betaling, jf. §§ 2-3 og §§ 5-6, efter sidste rettidige indbetalingsdag, kan Trafikstyrelsen opkræve et ekspeditionsgebyr på 100 kr. for hver rykkerskrivelse.
Der tillægges renter i overensstemmelse med rentelovens § 5.
Klageadgang § 8. Afgørelser truffet af Trafikstyrelsen efter denne bekendtgørelse kan kun indbringes for transportministeren for så vidt angår retlige spørgsmål, jf. bekendtgørelse om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter.
Ikrafttræden § 9. Bekendtgørelsen træder i kraft den 1. februar 2023.
 Stk. 2. Bekendtgørelse nr. 1503 af 8. december 2022 om Trafikstyrelsens og Jernbanenævnets gebyrer og afgifter på jernbaneområdet ophæves.
