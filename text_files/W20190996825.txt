Pressenævnets kendelse i sag nr. 2019-80-0315 Ikke genmæle efter en joke var blevet omtalt som racistisk Ekstra Bladet omtalte i en artikel i april måned, at en person havde skrevet en racistisk joke på sin Facebook-side.
Personen var uenig i, at joken var racistisk, og han ønskede derfor at få bragt et genmæle i Ekstra Bladet, der slog fast, at joken ikke var racistisk.
Pressenævnet fandt, at det klart var udtryk for Ekstra Bladets subjektive vurdering, at joken var racistisk.
Nævnet afviste derfor genmæleanmodningen, da den ikke angik oplysninger af faktisk karakter.
 [Klager] har klaget til Pressenævnet over, at Ekstra Bladet har afvist at bringe et genmæle vedrørende et udsagn i artiklen Efter Schmeichel-had og racistiske jokes: EM-værter trækker sig, som blev bragt på netavisen ekstrabladet.dk den 15. april 2019.
1 Sagsfremstilling Ekstra Bladet bragte den 15. april 2019 artiklen Efter Schmeichel-had og racistiske jokes: EM-værter trækker sig med følgende underrubrik:
 Afsløringen af hadefulde kommentarer har nu fået DBU's officielle værter for EM2020 til at trække sig.
 Af artiklen fremgår blandt andet:
 [Person A] og [Klager] har trukket sig som DBU's officielle værter for EM2020.
 Efter massiv kritik af tidligere udtalelser fra den ene af de to værter, som blandt andet omfatter hadefulde kommentarer om Kasper Schmeichel, etniske minoriteter, Brøndby og Islam, er samarbejdet mellem parterne nu ophørt.
 Det skriver DBU i en pressemeddelelse.
'DBU ønsker at skabe et fællesskab på tværs af fodbold og i særdeleshed i det daglige arbejde med fodbold.
EM på hjemmebane i 2020 er en kæmpe begivenhed og fest for alle.
Da vi er blevet gjort bekendt med tidligere ytringer fra de to værter, som vi ikke kan stå inde for som organisation, er vi glade for, at deres fodboldhjerter har talt, og de har valgt at trække sig', siger [Direktøren], konstitueret Direktør i DBU.
 Hovedpersonerne havde selv følgende udmelding.
'Vores arbejde med EURO2020 kom meget hurtigt til at handle om vores personer, det var ikke meningen.
Vi har en kæmpe passion for fodbold og så utrolig meget frem til arbejdet med EM på hjemmebane, som bliver en fantastisk begivenhed', lyder det.
På Twitter skriver Copenhagen Euro 2020, som er organisationen bag den danske deltagelse ved EM i 2020, at værternes 'tidligere skriverier har vist sig uforenelige med EURO2020s grundværdier. ' Ekstra Bladet forsøger at få en uddybende kommentar fra de implicerede parter.
Vi har været i kontakt med DBU's communication manager i forbindelse med EURO 2020, [Person B], men hun ønsker ikke at kommentere sagen yderligere og henviser til pressemeddelelsen.
Ekstra Bladet omtalte tidligere mandag sagen i detaljer.
Den artikel kan du læse herunder.
 DBU annoncerede fredag, at deres officielle værter til EM slutrunden i 2020 skulle være de to 'fodboldfans,' [Person A] og [Klager].
De to herrer skal ifølge DBU frem mod slutrunden rejse rundt i Danmark 'og være med til at samle alle danskerne om EM 2020. ' I sig selv en nobel og prisværdig sag, som dog i løbet af weekenden er blevet stillet i et markant anderledes lys, da en række mildt sagt opsigtsvækkende ytringer er kommet frem.
 Facebook-opslag offentliggjort i 2016 fra den ene af de to værter, [Klager], afslører holdninger, der gør det svært at se, hvordan værts-teamet har til hensigt at omfavne hele nationen.
 - Nu hader man bare Schmeichel endnu mere - det lille grimme Brøndby svin! Laver to magiske redninger i slutminutterne i begge kampe mod os og spiller i en klub uden nogen form for ære. . . møgsviiiiin, skrev [Klager] om den danske landsholdsmålmand Kasper Schmeichel, efter at hans engelske klub Leicester havde tabt 5-0 til FC Porto.
 En hel religion blev også lagt for had i et opslag fra oktober 2016, da et kritisk opslag om flygtninge blev afsluttet med #fuckislam, og for at det ikke skal være løgn har, et par racistiske 'jokes' også fundet vej til DBU-værtens Facebook-feed.
 - Hvad kalder man en neger der kan multi-taske? En kombi-neger? #sorthumor, skrev [Klager] ligeledes i oktober 2016.
[] Ekstra Bladet har været i kontakt med [Klager], men han har ikke ønsket at kommentere udtalelserne.
 Vi har ligeledes rettet henvendelse til DBUs kommunikationschef, [Kommunikationschefen], der ikke er vendt tilbage, og communication manager [Person B], der ikke har kommentarer. .
 [Klager] anmodede den 16. april 2019 Ekstra Bladet om genmæle over for artiklen, hvilket Ekstra Bladet afviste samme dag. [Klager]s klage over Ekstra Bladets afslag er modtaget i Pressenævnet ligeledes den 16. april 2019.
2 Parternes synspunkter 2.1 [Klager]s synspunkter Genmæle [Klager] har anført, at han i artiklen Efter Schmeichel-had og racistiske jokes: EM-værter trækker sig er blevet beskyldt for at fremsætte racistiske jokes, hvilket har påvirket ham som person, ligesom det har haft konsekvenser for hans virke.
 Ekstra Bladet har i artiklen bragt følgende ordspil, som [Klager] har skrevet:
Hvad kalder man en neger, der kan multi-taske? En kombi-neger Der er tale om et ordspil på ordet kombinere, der ikke siger noget om enkeltpersoner eller om en gruppe, og der er således ingen racistisk præmis eller påstand i ordspillet.
 Ordspillet er på linje med det følgende, som heller ikke fortæller noget om den enkelte svensker eller om svenskere som gruppe:
 Hvad kalder man en svensker, der er god til at åbne døre? En svensknøgle? .
[Klager] har endvidere anført, at journalisten bag artiklen helt ukritisk har viderebragt screenshots fra hans Facebook-profil.
Disse screenshots er håndplukket mellem mange tusinde opslag af folk, som vil miskreditere [Klager]  udelukkende fordi de holder med hver sit fodboldhold.
Journalisten har ikke selv fundet noget eller lavet nogen form for research.
 [Klager] talte med journalisten og fortalte ham, at han nemt kunne finde opslag på klagers Facebook-profil, der ville nuancere den historie, journalisten ville køre.
Journalisten ville ikke vente på en udtalelse. [Klager] måtte ikke udtale sig, før DBU havde lavet en pressemeddelelse.
Journalisten havde en aftale med både [Klager] og [Person B] fra UEFA om at give en kommentar, så snart de kunne udtale sig.
Journalisten talte med [Person B] så sent som 10 minutter, inden pressemeddelelsen kom ud, men han ville ikke vente.
 På baggrund af ovenstående har [Klager] anmodet om at få bragt et genmæle, der fastslår, at hans omtalte ordspil ikke er racistisk.
2.2 Ekstra Bladets synspunkter Genmæle Ekstra Bladet har afvist, at der er grundlag for genmæle.
 Ekstra Bladet har anført, at artiklen Efter Schmeichel-had og racistiske jokes: EM-værter trækker sig nøgternt gengiver et forløb, som [Klager] har haft lejlighed til at kommentere, forklare og uddybe, hvilket han ikke har benyttet sig af.
 Det fremgår af artiklen, at [Klager] og en anden person har trukket sig som DBUs officielle værter for EM2020. Af en pressemeddelelse fra DBU, som citeres i artiklen, fremgik blandt andet:
DBU ønsker at skabe et fællesskab på tværs af fodbold i særdeleshed i det daglige arbejde med fodbold.
EM på hjemmebane i 2020 er en kæmpe begivenhed og fest for alle.
Da vi er blevet gjort bekendt med tidligere ytringer fra de to værter, som vi ikke kan stå inde for som organisation, er vi glade for, at deres fodboldhjerter har talt, og de har valgt at trække sig.  Baggrunden for DBUs pressemeddelelse og afbrydelsen af samarbejdet mellem [Klager] og DBU var forskellige Facebook-opslag fra klager, som blandt andet omtalte Kasper Schmeichel og #fuckislam.
 Kravet om genmæle vedrører følgende udsagn fra [Klager]: Hvad kalder man en neger, der kan multitaske? En kombi-neger, der i artiklen omtales som en racistisk joke.
Der er tale om journalistens helt berettigede kritiske vurdering af [Klager]s udsagn, og læserne kan selv vurdere, om de er enige i den vurdering, at der er tale om en racistisk joke.
Hertil har Ekstra Bladet bemærket, at det som bekendt i vide kredse opfattes som racistisk og diskriminerende overhovedet at anvende ordet neger ved omtale af afrikanere mv.
 Et genmæle kan kun kræves over for oplysninger af faktisk karakter, som er egnet til at påføre nogen økonomisk eller anden skade af betydning.
[Klager]s krav om genmæle vedrører ikke oplysninger af faktisk karakter, men vedrører Ekstra Bladets subjektive og kritiske vurdering af klagers udsagn.
Udsagnet er heller ikke egnet til at påføre klager økonomisk eller anden skade af betydning, hvorfor Ekstra Bladet i det hele har afvist den indgivne klage.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Hanne Schmidt, Hans Peter Blicher, Lars Lindskov og Marlene Borst Hansen.
Genmæle [Klager] har anmodet om at få bragt et genmæle til artiklen, der fastslår, at hans omtalte ordspil ikke er racistisk.
 Det fremgår af medieansvarslovens § 36, stk. 1, at en anmodning om genmæle i massemedierne over for oplysninger af faktisk karakter, som er egnet til at påføre nogen økonomisk eller anden skade af betydning, og som er bragt i et massemedie, skal tages til følge, medmindre oplysningernes rigtighed er utvivlsom.
 Af artiklen fremgår følgende:
[] En hel religion blev også lagt for had i et opslag fra oktober 2016, da et kritisk opslag om flygtninge blev afsluttet med #fuckislam, og for at det ikke skal være løgn har, et par racistiske 'jokes' også fundet vej til DBU-værtens Facebook-feed.
 - Hvad kalder man en neger der kan multi-taske? En kombi-neger? #sorthumor, skrev [Klager] ligeledes i oktober 2016.
[] Pressenævnet finder, at det klart fremgår af artiklen, at det er udtryk for Ekstra Bladets subjektive vurdering, at [Klager]s ordspil er racistisk.
Der er således ikke tale om en faktisk oplysning, der kan begrunde et genmæle.
Allerede på denne baggrund er [Klager] ikke berettiget til at få bragt et genmæle over for udsagnet.
