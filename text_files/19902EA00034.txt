Nr BRB 34 Beretning over Forslag til folketingsbeslutning om omlægning af  

 registreringsafgiften af motorkøretøjer efter miljømæssige kriterier   

 Nr 34 1990-91, 2. samling Afgivet af Skatteudvalget Afgivet: 19910530 Udvalget har behandlet beslutningsforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget en skriftlig henvendelse fra Forenede  

 Danske Amerikanerbilklubber.
 Et flertal (Socialdemokratiets, Socialistisk Folkepartis, Det  

 Radikale Venstres og Kristeligt Folkepartis medlemmer af udvalget) kan  

 tilslutte sig forslagets sigte, nemlig at registreringsafgiften gøres  

 afhængig af, hvor forurenende det pågældende køretøj er.
Flertallet konstaterer, at den hidtidige opdeling af bilafgifter i en  

 registreringsafgift efter værdi, vægtafgift efter størrelse og  

 brændstofafgift efter brændstofforbrug er blevet forrykket ved gennemførelsen  

 af nedsættelsen af benzinafgiften af hensyn til grænsehandelen.
Da det mest  

 miljømæssige element - brændstofafgiften - således er blevet reduceret, er  

 det blevet nærliggende at indbygge miljømæssige kriterier i  

 registreringsafgiften.
Formentlig vil der ikke være nogen væsentlig miljømæssig gevinst ved en  

 differentiering efter NOx-emission, efter at dette aspekt for nye biler er  

 blevet reguleret af normer.
Derimod vil der være en gevinst ved en  

 differentiering efter brændstofforbruget.
Det vil derfor være hensigtsmæssigt, om der indføres et element i  

 registreringsafgiften, der afhænger af brændstofforbruget.
For at tilsigte  

 provenuneutralitet skal der ske en modgående lempelse af værdiafgiften.
Denne  

 lempelse bør formentlig ske gennem et bundfradrag, således at en lempelse af  

 værdiafgiften ikke for noget køretøj kolliderer med ønsket om at gøre  

 brændstof-økonomiske biler billigere og brændstof-uøkonomiske biler dyrere.
 Desuden bør det undersøges, om vægtafgiften for nyindregistrerede biler  

 kan lægges om, så den ligeledes differentieres efter brændstofforbruget.
 Flertallet har noteret sig, at der er brug for en grundig kortlægning af  

 disse ideer og ikke mindst de administrative konsekvenser af forslaget.  

 Flertallet finder, at sådanne problemer må kunne overvindes.
 Flertallet skal derfor opfordre skatteministeren til at iværksætte et  

 udredningsarbejde efter de angivne principper og bringe udredningen og  

 modeller til lovforslag til forhandling med flertallet inden den 1. september  

 1991.
 Et mindretal (Det Konservative Folkepartis, Venstres,  

 Fremskridtspartiets og Centrum-Demokraternes medlemmer af udvalget) udtrykker  

 følgende betænkeligheder ved forslaget:
 En anskaffelsesafgift af biler efter andre kriterier end værdien vil skabe  

 problemer af administrativ, økonomisk og EF-retlig karakter.
 For det første vil det næppe være muligt at finde frem til en udformning,  

 som kan siges at være administrativt hensigtsmæssig.
Hvis afgiften efter brændstofforbruget (CO2-udslippet) skal beregnes for  

 det enkelte køretøj, vil det kræve et uendeligt antal fradrag og tillæg og  

 dermed en væsentlig forøgelse af den daglige administration.
Skal antallet af  

 fradrag/tillæg bringes ned på et rimeligt niveau, og skal ændringen have  

 effekt, vil det imidlertid resultere i store spring i afgiften.
Sådanne store  

 spring vil give en stærk interesse for at opnå en »god«  

 klassifikation, og dermed vil der opstå administrative problemer omkring de  

 nye »knæk« i afgiften.
Prisen for en bil er i langt de fleste tilfælde en fællesnævner for både  

 motorydelse og størrelse.
Det medfører, at afgiften allerede i dag stiger  

 progressivt med et stigende brændstofforbrug.
 I øvrigt vil motorudskiftning med ændret brændstofforbrug og ændret  

 forureningsgrad til følge forrykke grundlaget for afgiftsberegningen og  

 dermed skabe nogle særdeles alvorlige efterfølgende kontrolproblemer for at  

 ramme omgåelser.
For det andet vil ordningen ikke kunne gøres provenuneutral.
Hvis en  

 gennemførelse af de foreslåede regler får den tilsigtede virkning, vil  

 konsekvensen være, at provenuet af registreringsafgiften vil falde.
Dette vil  

 først efterfølgende kunne konstateres, og der vil derfor jævnligt skulle ske  

 ændringer af loven med henblik på at sikre provenuet.
 For det tredje vil en introduktion af et specifikt element, der ikke  

 nedskrives med bilens alder, antagelig ikke være i overensstemmelse med den  

 dom, som EF-Domstolen har afsagt om de brugte biler.
 Det kan tilføjes, at den relativt hårde værdibeskatning af personbiler  

 sammen med bl.a. vægtafgiften har medført, at den danske bilpark består af  

 forholdsvis små, lettere og dermed meget benzinøkonomiske biler.
 Et mindretal inden for mindretallet (Fremskridtspartiets medlem af  

 udvalget) ønsker derudover at gøre opmærksom på det ødelæggende over for den  

 danske bilbranche i at fremkomme med sådanne forslag.
 Hvis forslaget blev vedtaget, ville det medføre stop for salget af gode  

 »mellemklassebiler«, der både økonomisk og sikkerhedsmæssigt er i  

 topklasse, og i stedet ville salget af billige mindre biler stige.
 Det ville være uhensigtsmæssigt at »tvinge« befolkningen til at  

 køre i biler, der ikke har det sikkerhedsudstyr, som mellemklasse- og større  

 biler har.
 Fremskridtspartiet advarer imod at udsende negative signaler til en i  

 forvejen hårdt ramt branche.
 P.u.v.
