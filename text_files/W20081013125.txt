Erstatningsansvarslovens § 26a  godtgørelse til efterladte, nævnets j. nr. 07-520-08394 N. j.nr. 07-520-08394 Ansøgers voksne datter var blevet dræbt med knivstik.
Ansøger fremsatte krav om godtgørelse efter erstatningsansvarslovens § 26 a, idet ansøger oplyste, at ansøger havde boet dør om dør med datteren, at ansøger havde spist morgenmad med datteren dagligt, inden datteren skulle på arbejde, og at ansøger og datteren ofte havde været sammen ved aftensmåltidet.
 Nævnet lagde til grund, at datteren og ansøger havde været naboer de sidste knapt 5 måneder frem til datterens død, men fandt det ikke dermed sandsynliggjort, at der var bevaret en sådan helt særlig tilknytning mellem ansøger og datteren, at dette kunne udløse ret til godtgørelse efter erstatningsansvarslovens § 26 a.
