VEJLEDNING OM BEKÆMPELSE AF HOVEDLUS HOS BØRN I DAGINSTITUTIONER OG SKOLER Denne vejledning erstatter Sundhedsstyrelsens meddelelse af 21. november  

 1984 om bekæmpelse af hovedlus hos børn i daginstitutioner og skoler.
Hovedlus Hovedlus tilhører en lille blodsugende insektorden, hvis medlemmer alle er  

 snyltere på pattedyr.
 Bid af hovedlus kan medføre kløe og irritation i hovedbunden, men den  

 største gene er sædvanligvis det psykiske ubehag, som mange føler ved at have  

 lus.
Hovedlus lever kun i menneskers hovedhår og ikke i omgivelserne.
Lusene er  

 meget afhængige af det specielle klima nær hovedbunden og skal have blod et  

 par gange om dagen.
De lægger overvejende deres æg på hårene helt nede ved  

 hovedbunden.
De tomme æggeskaller bliver siddende og følger med håret,  

 efterhånden som det vokser.
Æggene klækkes efter ca. 8 dage.
Når lusene er 10 dage, kan de begynde at  

 lægge æg.
Lus lever i op til ca. 1 måned.
 Supplerende oplysning om lusenes biologi kan fås ved henvendelse til  

 Statens Skadedyrlaboratorium, Skovbrynet 14, 2800 Lyngby, telefon 45 87 80  

 55, der har udgivet en pjece om hovedlus.
Spredning Lus spredes ved at kravle fra et hoved til et andet.
Dette sker typisk  

 mellem børn under leg, men voksne kan også blive smittet.
Spredning gennem  

 kamme, børster og huer anses i dag ikke at have nogen betydning.
Konstatering af lus Lus er 2-3 mm lange, grålige insekter.
De bevæger sig hurtigt i  

 hovedbunden og er derfor vanskelige at finde. Æggene er knap 1 mm store,  

 hvidgule og fastklæbede til håret. Æggene kan ligne skæl, men kan i  

 modsætning til skæl ikke trækkes af hårene med fingrene.
De tomme æggeskaller  

 er mere gennemsigtige og lidt uregelmæssige i formen.
Man undersøger for lus ved at rede håret igennem med en tættekam  

 (lusekam). Håret deles i skilninger med et par centimeters mellemrum, således  

 at hele hovedbunden gennemses.
Lus og æg findes i størst mængde i nakken og  

 bag ørerne.
Forebyggelse Der er ingen direkte sammenhæng mellem hygiejne og hovedlus.
Selv nok så  

 hyppig hårvask kan ikke forhindre, at man får lus eller fjerne et luseangreb  

 i håret.
Grundig kæmning af håret fra bunden kan fjerne en del voksne lus.
Hvis der er risiko for, at et barn har lus, bør hele familien undersøges.  

 Det er vanskeligt at konstatere hovedlus kort efter smittetidspunktet, hvor  

 der oftest kun er få lus og æg.
Derfor er det meget vigtigt at gentage  

 undersøgelsen flere gange i de nærmeste uger.
Behandling I flere andre lande er der hos lus påvist resistens (modstandsdygtighed)  

 over for nogle behandlingsmidler.
På grund af risiko for resistensudvikling  

 anbefales nu, at der almindeligvis alene iværksættes behandling af personer,  

 der har fået påvist lus.
Der findes på apoteket en række præparater, som kan udrydde hovedlus.  

 Vedrørende brugen henvises til den indlagte brugsanvisning.
Det er meget  

 vigtigt, at behandlingsmidlet anvendes i den anbefalede mængde og virker i  

 håret i det anbefalede tidsrum.
Oplysning om de behandlingsmidler, der for  

 tiden er godkendt til brug for mennesker, fås på apoteket.
 Rensning af tøj, lokaler mv.
 Som anført er det yderst sjældent, at spredning af lus sker via genstande,  

 hvorfor der kun er brug for at tage ganske få forholdsregler, fx bør kamme og  

 børster, der er brugt af en person med lus, renses mekanisk og vaskes/lægges  

 i sæbevand.
 Der er ikke grund til foranstaltninger over for tøj, møbler eller lokaler.
Forekomst af hovedlus i daginstitutioner/skoler Når der konstateres hovedlus i en daginstitution/skoleklasse, bør  

 lederen/klasselæreren foranledige, at alle forældrene får meddelelse herom,  

 så de kan undersøge børnene og de øvrige medlemmer af familien.
Det kan være  

 hensigtsmæssigt at udlevere en skriftlig vejledning om lus til forældrene.
Såfremt der er økonomiske problemer med anskaffelse af  

 lusebekæmpelsesmiddel, eller der er vanskeligheder ved at gennemføre  

 behandlingen, bør forældrene informeres om, at de kan rette henvendelse til  

 kommunens social- og sundhedsforvaltning med anmodning om bistand.
Der kan  

 efter behov ydes økonomisk støtte til behandlingen, og det er muligt at få en  

 sundhedsplejerske, hjemmesygeplejerske eller en medarbejder fra kommunens  

 social- og sundhedsforvaltning til at aflægge besøg i hjemmet med henblik på  

 at opnå, at behandlingen gennemføres.
 På institutioner og skoler kan den kommunale sundhedstjeneste som faglig  

 institution være med til at sikre koordination og behandling, fx ved at  

 sundhedsplejersken giver oplysning og instruktion, inddrager skolens  

 personale eller personale fra social- og sundhedsforvaltningen, eller i  

 tilfælde af problemer aflægger hjemmebesøg.
 I tilfælde af at forældrene trods flere opfordringer ikke sørger for, at  

 børnene bliver behandlet, bør institutionslederen/den kommunale  

 sundhedstjeneste rette henvendelse til social- og sundhedsforvaltningen med  

 henblik på iværksættelse af hjælp til at gennemføre behandling.
 Børn må først modtages i institution/skole, når behandling er påbegyndt.
Embedslægeinstitutionen Hvis det ved anvendelse af de ovennævnte retningslinier ikke lykkes at  

 udrydde lusene i daginstitutionen/skolen, eller hvis der opstår problemer med  

 at få behandlingsmidlet til at virke, kan der ydes rådgivning fra  

 embedslægeinstitutionen.
