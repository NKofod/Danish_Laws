Cirkulære om løn- og ansættelsesvilkår for timelærere ved institutioner, der udbyder merkantile eller tekniske erhvervsuddannelser (erhvervsskoler mv.) Efter bemyndigelse fra Skatteministeriet og drøftelse med LC (Uddannelsesforbundet) fastsættes følgende:
Dækningsområde § 1. Efter dette cirkulære ansættes tidsbegrænset timelærere på institutioner, der udbyder merkantile eller tekniske erhvervsuddannelser.
En timelærer ansættes enten som timelærer i henhold til kategori I, som beskrevet i stk. 2, eller kategori II, som beskrevet i stk. 3.
Stk. 2. Kategori I omfatter timelærere, hvis stilling ikke er sammenlignelig med en fastansat lærer ved samme institution.
Her gælder ansættelsesvilkårene i cirkulærets §§ 2, 4, 6-10, 12-15, 17 og 19-20.
Stk. 3. Kategori II omfatter timelærere, hvis stilling er sammenlignelig med en fastansat lærer ved samme institution.
Her gælder ansættelsesvilkårene i cirkulærets §§ 2-3, 5-8, 11-13, 16, 18-20.
Ansættelse § 2. Ansættelsesvilkårene meddeles skriftligt.
Arbejdstid § 3. Timelærere efter § 1, stk. 3 (kategori II) er omfattet af den til enhver tid gældende aftale om arbejdstid for lærere ved institutioner for erhvervsrettet uddannelse.
Aflønning § 4. Timelærere ansat efter § 1, stk. 2 (Kategori I) aflønnes per arbejdstime med 1/1924 af årslønnen for fastansatte på basisløntrin 1 med tilhørende tillæg, jf. §§ 3 og 4 i aftale af 28. juni 2019 om løn for lærere ansat på tjenestemandslignende vilkår ved institutioner for erhvervsrettet uddannelse.
For lærere med mindst 4 års anciennitet aflønnes per arbejdstime med 1/1924 af årslønnen på basisløntrin 5 med tilhørende tillæg.
Stk. 2. For de i § 3, stk. 3 i aftale af 28. juni 2019 om løn for lærere ansat på tjenestemandslignende vilkår ved institutioner for erhvervsrettet uddannelse nævnte lærere, aflønnes per arbejdstime med 1/1924 af årslønnen for fastansatte på basisløntrin 2 med tilhørende tillæg.
For sådanne lærere med mindst 4 års anciennitet aflønnes per arbejdstime med 1/1924 af årslønnen på basisløntrin 6 med tilhørende tillæg.
§ 5. Aflønning af timelærere efter § 1, stk. 3 (Kategori II) sker i henhold til den til enhver tid gældende aftale om løn for lærere ansat på tjenestemandslignende vilkår ved institutioner for erhvervsrettet uddannelse.
Timelønnen opgøres per arbejdstime med 1/1924 af årslønnen inklusiv eventuelle løntillæg.
 § 6. Timelærere ansat efter § 1, stk. 2 (Kategori I) og § 1, stk. 3 (Kategori II), kan tildeles tillæg for kvalifikationer, funktioner, resultatløn og engangsvederlag efter samme principper som for fastansatte lærere.
 § 7. Ved ansættelsen tillægges timelæreren (Kategori I og Kategori II) anciennitet efter samme regler som gælder for tjenestemandslignende ansatte lærere.
 § 8. Timelønnen udbetales månedsvis bagud på grundlag af antallet af arbejdstimer i den pågældende måned eller lønnen fordeles ligeligt over ansættelsesperioden.
Pension § 9. Den pensionsgivende løn for timelærere efter § 1, stk. 2 (Kategori I) udgør - Basislønnen og dertilhørende pensionsgivende tillæg, jf. § 5 - Funktions- og kvalifikationstillæg, jf. § 7, i det omfang tillægget er pensionsgivende.
Stk. 2. Det samlede pensionsbidrag udgør 18 pct. af de pensionsgivende løndele.
Den ansattes egetbidrag anses at udgøre 1/3 af det samlede pensionsbidrag.
Stk. 3. For timelærere ansat på halv tid eller derover af en fuldtidsansættelse, skal der ske indbetaling til pension fra ansættelsens start.
For timelærere ansat på mindre end halv tid af en fuldtidsansættelse, skal indbetales til pension, når ansættelsen har varet 6 måneder.
Når denne betingelse er opfyldt, skal indbetales pension med tilbagevirkende kraft fra ansættelsen.
 § 10.  Skolen indbetaler pensionsbidrag af basislønnen og pensionsgivende tillæg til CO-10s pensionsordning som angivet i det til enhver tid gældende cirkulære om aftaler om løn for lærere ansat på tjenestemandslignende vilkår ved institutioner for erhvervsrettet uddannelse.
 § 11. Skolen indbetaler pensionsbidrag for timelærere ansat efter § 1, stk. 3 (Kategori II) i henhold til den til enhver tid gældende aftale om løn for lærere ansat på tjenestemandslignende vilkår ved institutioner for erhvervsrettet uddannelse.
Opsigelse § 12. Ansættelsesforholdet ophører ved udløbet af den aftalte ansættelsesperiode.
 Stk. 2. Timelæreren kan opsige ansættelsesforholdet med 1 måneds varsel til udgangen af en måned.
Stk. 3. Skolen kan i de første 6 måneder opsige ansættelsesforholdet med 1 måneds varsel.
Herefter forhøjes varslet til 3 måneder.
Sygdom, graviditet og ferie og særlige feriedage § 13. Der ydes løn under sygdom inden for ansættelsesperioden for det antal arbejdstimer, timelæreren grundet sygdom har været ude af stand til at varetage.
§ 14. Til timelærere ansat efter § 1, stk. 2 (Kategori I), der ikke er fuldtidsansat andetsteds, og som har haft ansættelser ved skolen, som sammenlagt udgør mindst et år, ydes der løn under fravær som følge af barsel eller adoption efter de for statens tjenestemænd gældende regler.
Løn under barsel og adoption kan dog længst ydes indtil ansættelsesperiodens udløb.
 § 15. Til timelærere ansat efter § 1, stk. 2 (Kategori I), der er deltidsbeskæftigede andetsteds, og som inkl. den timelønnede beskæftigelse har mere end fuld beskæftigelsesgrad, ydes der alene løn under barsel og adoption svarende til fuld beskæftigelsesgrad.
 § 16.  Til timelærere ansat efter § 1, stk. 3 (Kategori II), ydes barsel i henhold til det til enhver tid gældende cirkulære om aftale om barsel, adoption og omsorgsdage.
 § 17. Timelærere efter § 1, stk. 2 (Kategori I) optjener ferie efter ferieloven.
 § 18. Timelærere efter § 1, stk. 3 (Kategori II) optjener ferie i henhold til det til enhver tid gældende cirkulære om aftale om ferie i staten.
Efterløn § 19. Efterløn betales efter Funktionærlovens regler, jf. lovens § 8.
Gruppelivsordning § 20. Timelærere er omfattet af gruppelivsordning for tjenestemænd m.fl. og visse overenskomstansatte i staten og folkekirken mv Ikrafttræden mv.
 § 21. Cirkulæret har virkning fra den 30. juni 2021.
 Stk. 2. Samtidig bortfalder Undervisningsministeriets cirkulære af 30. juni 2000 om løn- og ansættelsesvilkår for timelærere ved erhvervsskoler (handelsskoler og tekniske skoler).
Styrelsen for Undervisning og Kvalitet, den 16. juni 2021 Julie Elm Vig AlbertsenDirektør / Nicolai Hornnes Bilag 1 Overgangsbestemmelse om pensionsindbetaling for timelærere For lærere ansat inden 30. juni 2021 indbetales pensionsbidrag fortsat til PFA Pension.
Læreren kan dog vælge i stedet at få indbetalt pensionsbidrag til Lærernes Pension med virkning fra 1. januar 2022. Dette skal i så fald meddeles ansættelsesmyndigheden skriftligt inden 1. oktober 2021.
