Betænkning afgivet af Miljø- og Fødevareudvalget den 4. februar 2016 Betænkning over Forslag til lov om ændring af lov om jordbrugets anvendelse af gødning og om plantedække (Justering af reglerne om kvælstofnormer) [af miljø- og fødevareministeren (Eva Kjer Hansen)]:
1. Udvalgsarbejdet Lovforslaget blev fremsat den 20. november 2015 og var til 1. behandling den 8. december 2015. Lovforslaget blev efter 1. behandling henvist til behandling i Miljø- og Fødevareudvalget.
 Udvalget ønsker, at lovforslaget efter 2. behandling henvises til fornyet behandling i udvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 30. september 2015 dette udkast til udvalget, jf.
MOF alm. del  bilag 103, folketingsåret 2014-15, 2. samling.
Den 20. november 2015 sendte miljø- og fødevareministeren de indkomne høringssvar og et notat herom til udvalget.
Samråd Udvalget har stillet 1 spørgsmål til miljø- og fødevareministeren til mundtlig besvarelse, som denne har besvaret i et åbent samråd med udvalget den 28. januar 2016.
 Miljø- og fødevareministeren har efterfølgende sendt udvalget det talepapir, der dannede grundlag for ministerens besvarelse af spørgsmålet.
Spørgsmål Udvalget har stillet 25 spørgsmål til miljø- og fødevareministeren til skriftlig besvarelse, som denne har besvaret med undtagelse af spørgsmål 20-25, som forventes besvaret inden 2. behandling.
2. Udtalelse fra udvalget Udvalget har under sin behandling af lovforslaget konstateret, at høringssvar og høringsnotat fra den igangværende høring over den strategiske miljøvurdering (SMV) først kan forventes efter den 17. februar 2016, jf.  svar på spm. 18. Høringssvarene og høringsnotatet vedrørende den strategiske miljøvurdering er et væsentlig bidrag til belysningen af lovforslagets virkemåde og konsekvenser.
Udvalget finder det meget problematisk, at dette materiale ikke kommer til at indgå i udvalgets beslutningsgrundlag forud for afgivelse af betænkning.
Udvalget mener, at det er afgørende, at lovgivningsarbejdet fra ministeriets side tilrettelægges på en sådan måde, at udvalgsarbejdet tilgodeses og giver medlemmerne mulighed for at have et tilstrækkeligt beslutningsgrundlag, herunder at de nødvendige høringssvar og høringsnotater er modtaget.
Dette er efter udvalget opfattelse et vigtigt element med henblik på at sikre lovkvaliteten.
3. Indstillinger Et flertal i udvalget (DF, V, LA og KF) indstiller lovforslaget til vedtagelse uændret.
 Et mindretal i udvalget (S, EL, ALT, RV og SF) indstiller lovforslaget til forkastelse ved 3. behandling.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
René Christensen (DF) fmd.
Pia Adelsteen (DF) Ib Poulsen (DF) Hans Kristian Skibby (DF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) Carsten Bach (LA) Mette Bock (LA) Mette Abildgaard (KF) Bjarne Laustsen (S) Lea Wermelin (S) nfmd.
Ole Hækkerup (S) Jesper Petersen (S) Maja Panduro (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Carolina Magdalene Maier (ALT) Andreas Steenberg (RV) Ida Auken (RV) Lisbeth Bech Poulsen (SF) Pia Olsen Dyhr (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
