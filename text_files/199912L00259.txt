Fremsat den 30. marts 2000 af  

 arbejdsministeren (Ove Hygum) Forslag til Lov om ændring af lov om  

 arbejdsmarkedsuddannelsescentre (Sammenlægning af AMU-centre m.m.) § 1 I lov om arbejdsmarkedsuddannelsescentre, jf. lovbekendtgørelse nr.  

 1005 af 20. november 1996, foretages følgende ændringer:
 1. I § 2 indsættes som stk. 4-7:
 »Stk. 4. Arbejdsministeren kan efter indstilling fra  

 bestyrelserne godkende, at to eller flere centre sammenlægges til et  

 center, eller at et center sammenlægges med en erhvervsskole under  

 hensyntagen til en hensigtsmæssig institutionsstruktur.
 Stk. 5. Ved sammenlægning efter stk. 4  

 opløses institutionerne uden likvidation ved overdragelse af deres  

 aktiver og gæld til den nye institution uden kreditorernes  

 samtykke.
 Stk. 6. Arbejdsministeren fastsætter regler, hvorefter  

 aktieselskabslovens kapitel 15 med de fornødne tilpasninger finder  

 anvendelse på sammenlægninger efter stk. 4.
Stk. 7. Arbejdsministeren kan fastsætte nærmere  

 regler om sammenlægning af institutioner.« 2. I § 13, stk. 1, ændres »kapitel 4« til:  

 »kapitel 5«.
 3. I § 15 indsættes som stk. 2:
»Stk. 2. Arbejdsministeren kan i forbindelse med  

 sammenlægning af to eller flere AMU-centre yde tilskud til kompensation  

 i forbindelse med aftrapning eller bortfald af grundtilskud samt tilskud til  

 ekstraordinære udgifter i forbindelse med sammenlægningen.  

 Arbejdsministeren kan ligeledes yde tilskud i forbindelse med  

 sammenlægning mellem AMU-centre og erhvervsskoler, hvis institutionen  

 videreføres som et AMU-center.« 4. § 21, stk. 3, ophæves.
 5. I § 28, ændres »23-25« til: »23-24« og  

 »§ 30« til: »§ 17«.
§ 2 Stk. 1. Loven træder i kraft den 1. juni 2000.
 Stk. 2. § 1, nr. 2, 4 og 5, træder først i  

 kraft den 1. januar 2001.
Bemærkninger til lovforslaget Almindelige bemærkninger På baggrund af de senere års skiftende  

 økonomiske vilkår og vanskeligheder for nogle AMU-centre ved at  

 tilpasse sig disse og på baggrund af de udfordringer, som AMU-centrene  

 står overfor i forlængelse af reformen af voksen- og  

 efteruddannelserne (VEU-reform) og finanslovsaftalerne for 1999 og 2000, har  

 det været nødvendigt at overveje den fremtidige  

 institutionsstruktur.
Arbejdsmarkedsstyrelsen har derfor udarbejdet en  

 institutionsredegørelse.
 Redegørelsen har dels undersøgt, i hvilket  

 omfang AMU-centrenes nuværende struktur er i stand til at løfte  

 de nye udfordringer, som centrene står overfor - både på  

 det uddannelsesmæssige område og det administrative område,  

 og dels opstillet en række sigtelinier og perspektiver for  

 AMU-centrenes fremtidige struktur.
Redegørelsens hovedkonklusion er, at der er nogle  

 AMU-centre, som vil have vanskeligt ved fortsat at være  

 bæredygtige både økonomisk, ledelsesmæssigt og  

 uddannelsesmæssigt.
Redegørelsen konkluderer, at det ikke kan  

 forventes, at disse centre vil kunne løfte de nye udfordringer som  

 følge af VEU-reform og finanslovsaftaler, idet redegørelsen  

 peger på, at centrene må have en vis minimumsstørrelse for  

 at kunne løse fremtidens opgaver både økonomisk,  

 ledelsesmæssigt og uddannelsesmæssigt.
Endelig peger redegørelsen også på, at  

 et mere intensiveret samarbejde eller sammenlægninger mellem  

 institutioner skal forberedes grundigt.
Centrene bør foretage  

 nøje vurderinger af de strategiske sigtelinier med henblik på at  

 sikre de nødvendige »komplementære kompetencer« eller  

 sammenlignelige fordele vedr. uddannelsesudbud, geografisk nærhed,  

 kerneområder og -brancher, ledelse, økonomi, kapacitet,  

 målopfyldelse og service mv.
På baggrund af redegørelsen er AMU-centrene  

 og deres bestyrelser gået i gang med drøftelser om den  

 fremtidige centerstruktur, herunder drøftelser af et intensiveret  

 samarbejde med andre centre eller andre uddannelsesinstitutioner.
Den  

 fremtidige centerstruktur er nemlig ikke kun et spørgsmål om at  

 sammenlægge AMU-centre, men i lige så høj grad et  

 spørgsmål om at intensivere samarbejdet både mellem  

 AMU-centre og mellem AMU-centre og andre uddannelsesinstitutioner, fx  

 erhvervsskoler.
Ligesom der også skal være mulighed for  

 sammenlægning med erhvervsskoler, i situationer hvor det må anses  

 for mest hensigtsmæssigt set ud fra særlige lokale forhold.
 Et intensiveret samarbejde mellem AMU-centre og andre  

 uddannelsesinstitutioner vil kunne foregå inden for det allerede  

 etablerede lokale skolesamarbejde, jf. denne lovs § 27. For at sikre at  

 sammenlægninger kan foregå så enkelt som muligt,  

 fastsætter lovforslaget som noget nyt regler herom.
Ud over at der med dette lovforslag er skabt enklere  

 muligheder for at sammenlægge institutioner, er det fortsat  

 afgørende, at det lokale skolesamarbejde intensiveres.
Dette  

 spørgsmål vil desuden være indeholdt i den fælles  

 redegørelse, som arbejdsministeren og undervisningsministeren  

 fremlægger i den kommende folketingssamling, således som det  

 fremgår af finanslovsaftalen for 2000. Redegørelsen skal i  

 følge aftalen blandt andet omhandle et styrket skolesamarbejde  

 på lokalt plan, herunder nedbrydning af barrierer for lokale  

 skolesammenlægninger på frivillig basis.
 Endelig indeholder lovforslaget enkelte mindre  

 ændringer i konsekvens af det samtidig fremsatte forslag til lov om  

 arbejdsmarkedsuddannelser.
 Lovforslaget vil umiddelbart efter fremsættelsen i  

 Folketinget blive tilsendt Uddannelsesrådet for  

 arbejdsmarkedsuddannelserne med henblik på, at rådets  

 bemærkninger vil kunne indgå i Folketingets behandling af  

 lovforslaget.
Administrative og økonomiske konsekvenser Sammenlægning af AMU-centre, herunder  

 fastsættelse af regler herfor får ikke administrative og  

 økonomiske konsekvenser.
Midler til eventuelle ekstra tilskud til  

 centrene i forbindelse med sammenlægninger tilvejebringes ved intern  

 omdisponering inden for Arbejdsministeriets ramme.
Administrative og økonomiske konsekvenser for  

 erhvervslivet Lovforslaget har ingen administrative og økonomiske  

 konsekvenser for erhvervslivet.
Ligestillingsmæssige konsekvenser Lovforslaget har ingen ligestillingsmæssige  

 konsekvenser.
Miljømæssige konsekvenser Lovforslaget har ingen miljømæssige  

 konsekvenser.
Forholdet til EU-retten Lovforslaget indeholder ikke EU-retlige aspekter.
Vurdering af konsekvenser af  

 lovforslaget Positive konsekvenser/ Mindreudgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser Til § 1 Til nr. 1 Den foreslåede bestemmelse har til formål at  

 lette mulighederne for at sammenlægge centre og indeholder enklere  

 regler om fremgangsmåde ved sammenlægning, idet det i  

 øvrigt i aftalen om finansloven for 2000 (VEU-reformen) er  

 understreget, at man bør arbejde for at nedbryde barrierer for  

 frivillige lokale skolesammenlægninger.
I følge den foreslåede § 2, stk. 4,  

 kan arbejdsministeren efter indstilling fra bestyrelserne godkende, at to  

 eller flere centre sammenlægges.
Forslaget indeholder desuden mulighed  

 for sammenlægning med en erhvervsskole under hensyntagen til en  

 hensigtsmæssig institutionsstruktur.
Sammenlægningen sker i følge stk. 5 uden  

 forudgående nedlæggelse af de deltagende institutioner,  

 således at den nye institution, der fremkommer som følge af  

 sammenlægningen, overtager såvel forpligtelser som rettigheder  

 fra de institutioner, der indgår i sammenlægningen.
Samtidig sker  

 sammenlægningen uden samtykke fra institutionernes kreditorer.  

 Bestemmelsen fraviger således det almindelige formueretlige princip om,  

 at debitorskifte kræver samtykke.
Tilsvarende regler er fastsat i  

 aktieselskabsloven.
For at sikre kreditorerne en betryggende sikkerhed  

 fastsætter arbejdsministeren i følge stk. 6 regler,  

 hvorefter aktieselskabslovens kapitel 15 med de fornødne tilpasninger  

 finder anvendelse ved disse sammenlægninger.
Der kan blandt andet blive  

 tale om at fastsætte regler om, at ledelsen i de deltagende  

 institutioner skal udarbejde en redegørelse om sammenlægningen,  

 ligesom det vil kunne pålægges revisorerne i de deltagende  

 institutioner at afgive erklæring om, hvorvidt sammenlægningen  

 kan antages at medføre en forringelse af muligheden for  

 fyldestgørelse af kreditorerne i de ophørende  

 institutioner.
 Centrenes vedtægter vil blive bragt i  

 overensstemmelse med ovennævnte, således at vedtægterne  

 også kommer til at indeholde bestemmelser om forhold i forbindelse med  

 sammenlægning, ligesom de i dag indeholder bestemmelser om  

 formueopgørelse og nedlæggelse (likvidation).
For at sikre en hensigtsmæssig institutionsstruktur,  

 som både tilgodeser, at institutionerne er bæredygtige, og som  

 sikrer, at brugerne har en vis nærhed til institutionerne, vil  

 arbejdsministeren efter stk. 7 kunne fastsætte vilkår for  

 sammenlægning af institutioner.
Det kan fx være krav om, at der  

 er foretaget de nødvendige analyser forud for beslutningen om  

 sammenlægning eller krav om dokumentation for, at den sammenlagte  

 institution er bæredygtig både m.h.t. økonomi og  

 kvalitet.
Til nr. 2 Der er tale om konsekvensrettelse som følge af det  

 hermed samtidig fremsatte forslag til lov om arbejdsmarkedsuddannelser.
Til nr. 3 Staten yder tilskud til AMU-centrenes administration og  

 bygningsdrift mv.
Tilskuddet ydes dels som et grundtilskud, og dels som  

 tilskud ud fra aktiviteten.
Grundtilskuddet udgør 2 mio. kr. i 2000. I  

 følge forslaget skal der for at fremme en hensigtsmæssig  

 overgang kunne ydes tilskud som kompensation i forbindelse med aftrapning  

 eller bortfald af grundtilskud som følge af, at der fremover kun ydes  

 grundtilskud til ét center, og som følge af  

 ekstraordinære udgifter i forbindelse med sammenlægningen,  

 såsom udgifter forbundet med eventuelle afskedigelser, etablering af  

 fratrædelsesordninger, etablering af fælles administration,  

 kontorer, edb-systemer mv.
Tilskuddene forudsættes ydet inden for en  

 på finansloven fastsat ramme.
På finansloven for 2001  

 forudsættes afsat op til 25 mio. kr. til formålet, som  

 tilvejebringes ved intern omdisponering.
Tilskudsrammen fastsættes som  

 udgangspunkt til 3 gange størrelsen af det bortfaldne grundtilskud.  

 Udgifter i indeværende år vil blive afholdt over konto 17.42.15.  

 af opsparet mindreforbrug fra tidligere år.
Der ventes i 2000 afholdt  

 op til 15 mio. kr., der vil blive optaget som ny underkonto 17.42.15.40.  

 Sammenlægning af institutioner, på Tillægsbevillingslov  

 2000 i henhold til finanslovens § 45.
Til nr. 4 Bestemmelsen er flyttet til det hermed samtidig fremsatte  

 forslag til lov om arbejdsmarkedsuddannelser, hvor alle bestemmelser  

 vedrørende Træningsskolens arbejdsmarkedsuddannelser er  

 samlet.
Til nr. 5 Der er tale om konsekvensrettelse som følge af det  

 hermed samtidig fremsatte forslag til lov om arbejdsmarkedsuddannelser.
Til § 2 For at sikre at de AMU-centre, som måtte  

 ønske at gennemføre en sammenlægning, inden VEU-reformen  

 træder i kraft den 1. januar 2001, får mulighed herfor,  

 foreslås det, at loven allerede træder i kraft den 1. juni  

 2000.
Bilag Lovforslaget sammenholdt med gældende lov Gældende formulering Lovforslaget § 2, stk. 1.
Arbejdsministeren kan fastsætte vilkår for godkendelse af  

 centrene, herunder regler for vedtægternes indhold efter udtalelse fra  

 Uddannelsesrådet.
Arbejdsministeren kan endvidere meddele påbud  

 og forbud til centrene angående overholdelsen af vilkår og  

 vedtægter.
 Stk. 2.
Arbejdsministeren kan tilbagekalde en godkendelse, hvis  

 der ikke længere er behov for centret.
En godkendelse kan endvidere  

 tilbagekaldes, hvis centret ikke overholder lovens regler, regler udstedt i  

 medfør af loven eller meddelte påbud eller forbud.
 Stk. 3.
 Arbejdsministeren kan modsætte sig en beslutning fra  

 bestyrelsen om nedlæggelse af et center, såfremt der efter  

 arbejdsministerens skøn stadig er behov for centret, og kan  

 fastsætte vilkårene for centrets videreførelse.
 Stk. 4.
 Arbejdsministeren kan efter indstilling fra bestyrelserne  

 godkende, at to eller flere centre sammenlægges til et center, eller at  

 et center sammenlægges med en erhvervsskole under hensyntagen til en  

 hensigtsmæssig institutionsstruktur.
 Stk. 5.
 Ved sammenlægning efter stk. 4 opløses  

 institutionerne uden likvidation ved overdragelse af deres aktiver og  

 gæld til den nye institution uden kreditorernes samtykke.
 Stk. 6.
 Arbejdsministeren fastsætter regler, hvorefter  

 aktieselskabslovens kapitel 15 med de fornødne tilpasninger finder  

 anvendelse på sammenlægninger efter stk. 4.
 Stk. 7.
 Arbejdsministeren kan fastsætte nærmere regler  

 om sammenlægning af institutioner.
 § 13, stk. 1.
 § 13, stk. 1.
 Arbejdsministeren kan efter forhandling med  

 Uddannelsesrådet, jf. lov om arbejdsmarkedsuddannelser, kapitel 4, yde  

 rente- og afdragsfri statslån til selvejende institutioner, jf.  

 § 1, til køb, opførelse og ombygning af fast ejendom.  

 Statslån kan ydes med indtil 85 pct. af den samlede  

 anskaffelsessum.
 Arbejdsministeren kan efter forhandling med  

 Uddannelsesrådet, jf. lov om arbejdsmarkedsuddannelser, kapitel 5, yde  

 rente- og afdragsfri statslån til selvejende institutioner, jf.  

 § 1, til køb, opførelse og ombygning af fast ejendom.  

 Statslån kan ydes med indtil 85 pct. af den samlede  

 anskaffelsessum.
 § 15, stk. 1.
Arbejdsministeren kan yde statslån eller  

 statstilskud til centre, der efter arbejdsministerens skøn er kommet i  

 en særlig vanskelig økonomisk situation.
Lånet eller  

 tilskuddet er betinget af, at centret omlægger sin aktivitet og  

 administration med henblik på forbedring af skolens  

 økonomi.
 Stk. 2.
 Arbejdsministeren kan i forbindelse med  

 sammenlægning af to eller flere AMU-centre yde tilskud til kompensation  

 i forbindelse med aftrapning eller bortfald af grundtilskud samt tilskud til  

 ekstraordinære udgifter i forbindelse med sammenlægningen.  

 Arbejdsministeren kan ligeledes yde tilskud i forbindelse med  

 sammenlægning mellem AMU-centre og erhvervsskoler, hvis institutionen  

 videreføres som et AMU-center.
 § 21, stk. 3.
 Ophæves.
 Arbejdsministeren kan fastsætte regler om tilskud  

 til Træningsskolens arbejdsmarkedsuddannelser.
 § 28.
 § 28.
 Reglerne i §§ 17, 21 og 23-25 finder anvendelse  

 på andre uddannelsessteder end arbejdsmarkedsuddannelsescentre,  

 forudsat at disse uddannelsessteder er godkendt til at gennemføre  

 arbejdsmarkedsuddannelser efter § 30 i lov om  

 arbejdsmarkedsuddannelser.
 Reglerne i §§ 17, 21 og 23-24 finder anvendelse  

 på andre uddannelsessteder end arbejdsmarkedsuddannelsescentre,  

 forudsat at disse uddannelsessteder er godkendt til at gennemføre  

 arbejdsmarkedsuddannelser efter § 17 i lov om  

 arbejdsmarkedsuddannelser.
