Cirkulæreskrivelse om inddrivelse af  

 statslige restancer i Finansstyrelsen (Til alle ministerier og styrelser mv.) 1. Indledning Ifølge regeringsbeslutning af 16. april 1991 skal  

 alle statslige restancer overgives til Finansstyrelsen til inddrivelse.  

 Undtaget er dog restancer, der opkræves af Told- og Skattestyrelsen,  

 kommunerne og politiet.
De nærmere forhold omkring beslutningen  

 fremgår af Finansministeriets skrivelse af 28. juni 1991 til samtlige  

 ministerier og styrelser vedrørende samling af restanceinddrivelse og  

 finansforvaltning i Hypotekbanken (nu Finansstyrelsen). Efter at ordningen  

 har fungeret i en årrække, har Finansstyrelsen gennemgået  

 området med henblik på at foretage visse justeringer.
I denne cirkulæreskrivelse præciseres  

 indholdet af ordningen og de allerede gældende kompetenceforhold mellem  

 Finansstyrelsen og ministerier, styrelser og institutioner.
Desuden  

 fastsættes som noget nyt regler om betaling for administration af de  

 opgaver, som udføres af Finansstyrelsen.
2. Oversendelse af statslige restancer Finansstyrelsen inddriver statslige restancer med  

 tillæg af gebyrer, renter og omkostninger.
Sagerne sendes til Finansstyrelsen, når  

 betalingsfristen i sidste rykkerbrev er overskredet.
Sidste rykkerbrev fra  

 den overdragende institution skal indeholde oplysning om, at restancen vil  

 blive overdraget til Finansstyrelsen til inddrivelse, hvis den ikke er betalt  

 inden en nærmere angivet frist.
Rykkerbrevet skal desuden indeholde  

 oplysning om, at skyldner skal betale et oprettelsesgebyr i forbindelse med  

 sagens oprettelse i Finansstyrelsen.
 Hvis der er tvist om kravet, skal tvisten afgøres,  

 eventuelt ved rettens hjælp, før restancen overgives til  

 Finansstyrelsen.
 Mellemværender med en anden offentlig institution  

 skal ikke overgives til Finansstyrelsen til inddrivelse.
 Ved overgivelsen sender den overdragende institution det  

 udfyldte indberetningsskema samt det dokumentationsmateriale, der er  

 beskrevet i Finansstyrelsens vejledning om overdragelse af restancer.
3. Kompetence Institutionen og dennes eventuelle klageinstans  

 afgør spørgsmål og klager vedrørende restancernes  

 eksistens og størrelse.
Efter oversendelsen søger Finansstyrelsen  

 restancerne inddrevet bl.a. ved etablering af betalingsordninger, modregning  

 og lønindeholdelse.
Finansstyrelsen varetager desuden opgaverne  

 vedrørende indberetning til Det Centrale Fordringsregister (CFR), Det  

 Fælles Lønindeholdelsessystem og RKI Kredit Information.
Klager  

 over Finansstyrelsens sagsbehandling behandles af Finansministeriet.
4. Information om inddrivelsen Finansstyrelsen orienterer institutionerne løbende  

 om regnskabsmæssige bevægelser på sagerne og afregner de  

 inddrevne beløb.
Finansstyrelsen bidrager desuden med  

 saldoopgørelser og andre oplysninger til brug ved  

 finanslovsbudgettering og regnskabsaflæggelse.
5. Betaling Fra 1. januar 2000 ændres finansieringsgrundlaget  

 for Finansstyrelsens inddrivelse af restancer med henblik på i  

 højere grad at gøre området selvbærende.
I den  

 forbindelse indføres med hjemmel i tekstanmærkning nr. 103 til  

 finanslovens § 7 nye gebyrer, som skal betales direkte til  

 Finansstyrelsen af skyldnerne.
Det er hensigten, at disse gebyrer skal  

 udgøre en væsentlig del af finansieringen af Finansstyrelsens  

 omkostninger ved inddrivelse af restancer.
Gebyrerne fastsættes for et  

 år ad gangen i december måned i en bekendtgørelse om  

 gebyrer, der opkræves af Finansstyrelsen.
Fra 1. januar 2000 indføres desuden en  

 provisionsordning, der skal supplere gebyrfinansieringen, jf.  

 tekstanmærkning nr. 104 til § 7 i finansloven.
Efter  

 provisionsordningen skal den overdragende institution betale en provision til  

 Finansstyrelsen af de inddrevne beløb.
Provisionen fastsættes  

 til 5% af de inddrevne beløb.
 Provisionen anvendes til dækning af omkostninger til  

 de opgaver, som ikke dækkes af betaling fra skyldnerne.  

 Provisionsstørrelsen fastsættes med henblik på at skabe  

 fuld omkostningsdækning på de pågældende  

 områder.
 Finansstyrelsen vil fradrage provisionen af inddrevne  

 beløb i forbindelse med de månedlige afregninger til  

 institutionerne.
6. Ikrafttræden Cirkulæreskrivelsen træder i kraft 1. januar  

 2000.
