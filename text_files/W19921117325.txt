 Udtalt om registreringer, der er omfattet af en kendelse om endeligt  

 godkendt gældssanering, at særlig markering med henblik på sletning efter 6  

 måneder bør ske på en sådan måde, at forbudet mod registrering af oplysninger  

 om endeligt godkendt gældssanering ikke overtrædes eller omgås.
 Pålagt kreditoplysningsbureauet i medfør af lovens § 23, stk. 1, at  

 ophøre med at markere at en given registrering er »gældssaneret«,  

 samt at slette allerede foretagne registreringer herom.
 Et kreditoplysningsbureau anmodede på baggrund af en konkret sag om  

 Registertilsynets stillingtagen til bureauets særlige markering af  

 registreringer, som, fordi de vedrører fordringer omfattet af en endeligt  

 godkendt gældssanering, ønskes slettet 6 måneder efter markering.
 Registertilsynet havde i den pågældende sag fundet det særdeles  

 kritisabelt, at bureauet i forbindelse med en registrering af oplysning om  

 tvangsauktion - trods forbudet i lovens § 12, stk. 3, 2. pkt., mod at  

 videregive oplysninger om endeligt godkendt gældssanering - under sagens  

 status havde anført »tvangsauktion gældssaneret«, efter at bureauet  

 var blevet bekendt med, at den registrerede som led i en gældssanering havde  

 fået nedskrevet sin gæld til en given dividendesats.
Kreditoplysningsbureauet oplyste hertil, at det hos bureauet var en  

 almindelig fulgt praksis at foretage en sådan markering af tidligere  

 registrerede oplysninger om tvangsauktion, når der i Statstidende har været  

 bekendtgjort en endelig godkendt gældssanering.
Bureauet anførte endvidere,  

 at oplysningerne om tvangsauktion herefter slettes 6 måneder efter  

 markeringen på trods af, at registreringen ifølge Registertilsynets praksis  

 lovligt vil kunne opretholdes i indtil 2 år efter markeringens foretagelse.
 Registertilsynet fandt, at såfremt kreditoplysningsbureauet fortsat  

 ønskede at foretage en særlig markering af registreringer, som er omfattet af  

 en kendelse om endeligt godkendt gældssanering, der nedskriver gælden til en  

 given dividendesats, med henblik på sletning 6 måneder efter markeringen, bør  

 markeringen ske på en sådan måde, at forbudet mod registrering af oplysninger  

 om endeligt godkendt gældssanering ikke overtrædes eller omgås.
 Under henvisning til lovens § 12, stk. 3, 2. pkt., meddelte  

 Registertilsynet i medfør af lovens § 23, stk. 1, bureauet pålæg om at ophøre  

 med markering i sine registre af, at en given registrering er  

 »gældssaneret« samt pålæg om at slette allerede registrerede  

 markeringer herom.
 Kreditoplysningsbureauet har efterfølgende efterkommet Registertilsynets  

 pålæg og oplyst, at man fremover i sager af denne karakter vil påføre  

 registreringen teksten »betalt«.
 (* 1) Registertilsynets Årsberetning 1992 side 111.
