Offererstatningslovens § 10  medvirken til sagens opklaring  nævnets j.nr. 14-520-04210 Ansøger, der var elev på en teknisk skole, blev overfaldet af to personer på skolens toilet.
Ansøger anmeldte overfaldet til politiet få timer efter, at det havde fundet sted, og han afgav i den forbindelse forklaring til politiet, hvor han udpegede en elev på skolen som en af de to skadevoldere.
Senere samme dag kontaktede ansøger imidlertid politiet og meddelte, at han ønskede at trække sin anmeldelse tilbage, idet der var tale om en misforståelse.
Politiet blev efterfølgende kontaktet af den af ansøger udpegede skadevolder, som oplyste politiet om, at der nu var orden på misforståelsen.
Nævnet besluttede at meddele ansøger afslag i medfør af offererstatningslovens § 10, stk. 1, idet nævnet ikke fandt, at ansøger i tilstrækkeligt omfang efter evne havde medvirket til politiets opklaring af sagen.
Nævnet bemærkede i den forbindelse også, at frygt for repressalier normalt ikke anses som en undskyldning for ikke at medvirke til sagens opklaring.
