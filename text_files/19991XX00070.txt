Skriftlig fremsættelse (27. oktober 1999) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til folketingsbeslutning om tiltrædelse  

 af Euro-Middelhavsassocieringsaftalen mellem De Europæiske  

 Fællesskaber og deres medlemsstater på den ene side og Det  

 Hashemitiske Kongerige Jordan på den anden side.
(Beslutningsforslag nr.
B 20).
 Med tiltrædelsen af  

 Euro-Middelhavsassocieringsaftalen med Jordan bidrager Danmark til opfyldelse  

 af målsætningen for EU's styrkede Middelhavspolitik, der formelt  

 blev indledt med Euro-Middelhavskonferencen i Barcelona i 1995. Her indgik EU  

 partnerskab med tolv partnere fra Middelhavsområdet: Marokko, Algeriet,  

 Tunesien, Egypten, Israel, Den Palæstinensiske Selvstyremyndighed,  

 Libanon, Jordan, Syrien, Tyrkiet, Malta og Cypern.
 Partnerskabet er baseret på dels en multilateral del  

 mellem EU og Middelhavslandene samlet, dels en bilateral del mellem EU og de  

 enkelte lande.
Euro-Middelhavsassocieringsaftalerne udgør den  

 bilaterale del af partnerskabet.
På nuværende tidspunkt er  

 aftalerne med Tunesien og Marokko trådt i kraft, mens aftalerne med  

 Israel, den Palæstinensiske Selvstyremyndighed og Jordan er  

 færdigforhandlet.
Der er endvidere indledt forhandlinger om bilaterale  

 aftaler med Egypten, Libanon, Algeriet og Syrien.
 Den multilaterale del af partnerskabet bygger på  

 øget samarbejde inden for tre områder: Det politiske og  

 sikkerhedspolitiske område, det økonomiske, finansielle og  

 handelsmæssige område, samt det kulturelle og menneskelige  

 område.
Formålet med Euro-Middelhavspartnerskabet er at  

 styrke EU's bestræbelser for fred, sikkerhed og velstand i regionen.  

 På kort sigt skal EU's bistand støtte økonomisk  

 omstilling, større socio-økonomisk ligevægt og regional  

 integration.
På lang sigt er målet etablering af et  

 frihandelsområde i overensstemmelse med Verdenshandelsorganisationens  

 (WTO s) bestemmelser.
Den økonomiske støtte går hånd i  

 hånd med en forpligtelse om overholdelse af de demokratiske  

 spilleregler og respekt for menneskerettighederne.
Respekten for de  

 demokratiske principper og menneskerettighederne udgør således  

 et væsentligt element for hele Euro-Middelhavspartnerskabet.
 Uanset at der ikke er nogen direkte sammenhæng  

 mellem Euro-Middelhavspartnerskabet og den mellemøstlige fredsproces,  

 er det forhåbningen, at der kan blive tale om et gensidigt positivt  

 samspil.
Euro-Middelhavspartnerskabet er en langsigtet strategi,  

 der er naturligt sideløbende med EU's politik over for Øst- og  

 Centraleuropa.
Målet er at sikre en stabil og bæredygtig  

 udvikling i EU's naboområder.
 Idet jeg i øvrigt henviser til bemærkningerne  

 til forslaget, og idet jeg kan tilføje, at tiltrædelsen ikke vil  

 medføre statsfinansielle udgifter, skal jeg tillade mig at anbefale  

 det til det Høje Tings velvillige behandling.
