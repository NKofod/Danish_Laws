Nr BSF 80 Forslag til folketingsbeslutning om udbygning og forbedring af støtten til  

 Østeuropa Fremsat af Ahlmann-Ohlsen (KF) Pia Christmas-Møller (KF) Fischer (KF)  

 Agnete Laustsen (KF) Per Stig Møller (KF) den 24. marts 1993 Folketinget opfordrer regeringen til hurtigst muligt at gennemføre  

 følgende forslag til udbygning og forbedring af støtten til Østeuropa:
1. Den samlede økonomiske støtte til Østeuropa forøges.
Finansieringen  

 heraf, op til 1 mia. kr., sker ved en tilsvarende reduktion af den samlede  

 multilaterale støtte til landene uden for Europa.
 2. Behandlings- og godkendelsesproceduren for samtlige ordninger relateret  

 til Østeuropa, herunder eksportkreditordningerne, styrkes og koordineres  

 således, at en hurtig og effektiv forretningsgang opnås.
 3. Sagsbehandlingstiden for ansøgninger ansættes til maksimalt 8 uger fra  

 modtagelsen af den enkelte ansøgning.
 4. Særlige projekter af større betydning for modtagerlandet kan  

 igangsættes igennem en specielt hurtig godkendelsesprocedure.
 5. Støtteordningerne bør, hvor det er hensigtsmæssigt, sammenlægges.
 6. Der bør ydes rentestøtte til opnåelse af internationale Øststøttelån.
 7. Ved prioriteringen af ansøgningerne om støtte skal følgende principper  

 lægges til grund:
a.
Ansøgninger, der indeholder udførelse og løbende finansiering af anlæg  

 og leverancer byggende på dansk knowhow, herunder system-knowhow, bør  

 fortrinsvis fremmes.
b.
Den foreslåede teknologi skal være tilpasset modtagerlandets faktiske  

 forudsætninger.
c.
Af ansøgningen skal fremgå, hvor meget virksomheder i modtagerlandet  

 skal udføre af det samlede projekt.
Ansøgninger med størst lokal medvirken  

 bør nyde fortrinsret.
d.
Ansøgninger om etablering af anlæg, der er egnet som  

 demonstrationsanlæg, skal fremmes.
e.
Etablering af joint venture-projekter med østeuropæiske partnere skal  

 fremmes.
 8. Der bør for hvert modtagerland, sektor for sektor, udarbejdes en  

 overordnet strategisk investeringsoversigt efter følgende kriterier:
a.
Forbedringer, der umiddelbart kan foretages og gennemføres for små  

 midler og med stor effekt - i første række med henblik på udbygning af  

 selvforsyningen og infrastrukturen.
b.
Egentlige investeringer i forbedret teknologi, dvs. bedre maskiner,  

 automatik etc.
Organisatoriske strukturomlægninger. (Tidshorisont 3-5 år).
c.
Udbygning af selvforsyningen og infrastrukturen.
Modernisering af anlæg  

 og af hele samfundet i øvrigt. (Tidshorisont 5-10 år).
 9. Støtte til sikring af, at modtagerlandet selv er i stand til  

 forsvarligt at videreføre de pågældende projekter.
Bemærkninger til forslaget Støtten til Østeuropa har nu fungeret i nogle år.
Det er derfor  

 hensigtsmæssigt samlet at vurdere de erfaringer, der har været med den  

 hidtidige ordning, og på grundlag heraf foretage en udbygning og forbedring  

 af støttemulighederne.
 Den overordnede politiske begrundelse for støtten til Østeuropa kan  

 opdeles i 4 hensyn:
A.
Et humanitært hensyn.
B.
Et sikkerhedspolitisk hensyn.
C.
Et økonomisk og beskæftigelsesmæsigt hensyn.
D.
Et ønske om at forbedre miljøet i Østersøregionen.
Udviklingen og usikkerheden om fremtiden, ikke alene for det tidligere  

 Jugoslavien, men først og fremmest i det tidligere Sovjetunionen,  

 understreger den helt centrale betydning, det har for Danmarks og Europas  

 sikkerhed, at der sker en hurtig stigning i levestandarden i Østeuropa, og at  

 demokratiseringsprocessen styrkes.
Der skal derfor skabes en bred folkelig  

 forståelse for, at massive investeringer i Østeuropa ikke blot vil skabe nye  

 arbejdspladser i såvel Østeuropa som Vesteuropa, men også vil være en  

 nødvendig del af og forudsætning for en ny europæisk sikkerhedspolitik.
Forslagsstillerne mener derfor, at støtten til Østeuropa skal forøges med  

 op mod 1 milliard kroner.
Da Danmark med hensyn til støtte til  

 udviklingslandene ligger langt over de fleste af de lande, vi naturligt  

 sammenligner os med, kan denne merudgift i nogle år finansieres ved en  

 tilsvarende reduktion af den multilaterale støtte til udviklingslandene.
 Denne finansiering skal jf. »Aftale om Finanslov 1993« (afsnit  

 VI nr. 4: International miljø- og katastrofebistand m.v.) forhandles mellem  

 de seks partier bag finanslovaftalen.
 Der kan konstateres en række problemer med de eksisterende  

 støtteordninger.
 I Danmark er behandlingstiden for ansøgninger for tiden 3-4 måneder mod  

 3-4 uger i andre lande.
 Hertil kommer, at afregningen af støttebeløb kan trække ud i indtil 6  

 måneder uden rentekompensation.
 Det er væsentligt, at støtte leveres i form af projektforslag,  

 masterplaner og lignende, der ud fra en økonomisk vurdering er realistiske,  

 f.eks. som oplæg til og forudsætning for større investeringer fra nationale  

 eller internationale kilder som Verdensbanken, EBRD og NIB, idet der også her  

 kan skabes basis for store danske leverancer.
Rentesatsen hos de internationale finansieringskilder er på et højt  

 niveau.
Derfor bør der kunne ydes rentestøtte fra dansk side til opnåelse af  

 disse lån.
Det er derfor vigtigt, at hovedparten af støtten ydes i form af knowhow,  

 maskinleverancer, installationer, bygningsarbejder og lignende.
Der bør  

 endvidere etableres yderligere støttemulighed for strategiske alliancer såsom  

 licensproduktioner, joint ventures, managementaftaler etc. med lokale  

 firmaer.
Der er i hele Østeuropa meget store mulighed for miljøforbedrende  

 ressourcebesparelser ved at gennemføre en række installationer og  

 systemforbedringer for små midler.
Opgaven består derfor i at udpege de  

 områder, hvor dette er tilfældet, vælge en eller flere teknologiske  

 løsninger, gennemføre et passende antal demonstrationsprojekter samt uddanne  

 et tilstrækkeligt antal firmaer i modtagerlandet, således at de pågældende  

 firmaer gradvis kan udvikle sig til at påtage sig opgaven generelt.
 Det er for hvert støttet projekt af betydning at få vurderet, hvor stor en  

 andel af projektet der kan udføres af virksomheder i modtagerlandet.
Principielt bør de ansøgninger, der kan påvise, at virksomheder i  

 modtagerlandet udfører en relativ stor andel af projektet, foretrækkes.
Dette  

 gælder dog ikke udstyrsleverancer.
 Det er endvidere af betydning, at de projekter, der ansøges om støtte til,  

 forsvarligt kan videreføres i modtagerlandet.
Hvis en væsentlig del af de projekter, hvortil der meddeles støtte, ikke  

 drives forsvarligt i modtagerlandet og derfor af modtagerlandet blive bedømt  

 som fiaskoer, vil det betyde tab af goodwill for danske interesser.
Det er  

 derfor væsentligt, at de projekter, der meddeles støtte, også rent faktisk  

 opleves som en succes af modtagerlandet.
Derfor bør det personale, der  

 fremover skal varetage driften af pågældende projekt, kunne uddannes i  

 hjemlandet eller i Danmark.
Danske virksomheder har på eksportkreditområdet i overgangsfasen fra  

 planøkonomi til markedsøkonomi i Østeuropa haft vanskelige vilkår.
Dette  

 forhold bør der rettes op på - også, når henses til de  

 eksportkreditordninger, som andre vesteuropæiske lande tilbyder sine  

 eksportører i relation til Østeuropa.
I forbindelse med behandlingen af ansøgninger om støtte til Østprojekter  

 er det vigtigt at gøre de ansøgende virksomheder opmærksomme på, at de bør  

 være bekendt med modtagerlandenes samfundsforhold.
Der bør i denne  

 forbindelse etableres tilstrækkeligt med uddannelsestilbud på f.eks. landets  

 eksportskoler.
