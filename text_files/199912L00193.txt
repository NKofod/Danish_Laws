Fremsat den 9. februar 2000 af ministeren for  

 ligestilling (Jytte Andersen) Forslag til lov om ligestilling af kvinder og  

 mænd Kapitel 1 Formål § 1. Lovens formål er at fremme ligestilling mellem  

 kvinder og mænd, herunder lige integration, lige indflydelse og lige  

 muligheder i alle samfundets funktioner med udgangspunkt i kvinders og  

 mænds lige værd.
Lovens formål er desuden at modvirke  

 direkte og indirekte forskelsbehandling på grund af køn samt at  

 modvirke seksuel chikane.
Kapitel 2 Forbud mod forskelsbehandling på grund af  

 køn (kønsdiskrimination) § 2. Kvinder og mænd skal behandles på lige  

 vilkår inden for offentlig forvaltning og erhvervsmæssig og almen  

 virksomhed.
Personer, hvis rettigheder efter 1. pkt. krænkes,  

 kan tilkendes en godtgørelse.
 Stk. 2. Ministeren for ligestilling kan fastsætte regler  

 om, at nærmere angiven erhvervsmæssig og almen virksomhed ikke er  

 omfattet af stk. 1.
Stk. 3. Inden for anvendelsesområdet i stk. 1 kan  

 der tilkendes personer, der udsættes for seksuel chikane, en  

 godtgørelse.
Der læggers herved navnlig vægt på, om  

 der har bestået et afhængighedsforhold mellem den, der har  

 været udsat for chikanen, og den, der har udøvet den.
 Stk. 4. Lov om ligebehandling af mænd og kvinder med  

 hensyn til beskæftigelse og barselorlov mv., lov om lige løn til  

 mænd og kvinder og lov om ligebehandling af mænd og kvinder inden  

 for de erhvervstilknyttede sikringsordninger finder anvendelse på de  

 områder, der er omfattet af disse love.
Foranstaltninger til fremme af ligestilling § 3. Ressortministeren kan, uanset bestemmelsen i § 2,  

 på eget område tillade foranstaltninger til fremme af  

 ligestilling, der har til formål at forebygge eller opveje  

 forskelsbehandling på grund af køn.
 Stk. 2. Ministeren for ligestilling kan fastsætte regler  

 for, i hvilke tilfælde, der kan iværksættes  

 foranstaltninger til fremme af ligestilling uden tilladelse efter  

 stk. 1.
 Stk. 3. § 13 i lov om ligebehandling af mænd og  

 kvinder med hensyn til beskæftigelse og barselorlov mv. finder  

 anvendelse på områder, der er omfattet af denne lov.
Kapitel 3 Offentlige myndigheders forpligtelser § 4. Offentlige myndigheder skal inden for deres område  

 arbejde for ligestilling og indarbejde ligestilling i al planlægning og  

 forvaltning.
Redegørelser for ligestilling § 5. Ministerier, statslige institutioner og statslige  

 virksomheder skal hvert andet år inden den 1. september udarbejde en  

 redegørelse om ligestilling.
Statslige institutioner og statslige  

 virksomheder skal dog kun udarbejde redegørelser, hvis de har mere end  

 50 ansatte.
Stk. 2. Redegørelsen skal indeholde oplysninger  

 om 1)	hvorvidt ministeriet, institutionen eller virksomheden har  

 formuleret en ligestillingspolitik og i givet fald det nærmere indhold  

 af denne, 2)	den kønsmæssige fordeling i forhold til de enkelte  

 stillingskategorier, og 3)	andre forhold, der skønnes at have betydning for vurderingen  

 af ministeriets, institutionens eller virksomhedens indsats på  

 ligestillingsområdet.
 Stk. 3. Redegørelserne fra de i stk. 1  

 nævnte institutioner og virksomheder indsendes til  

 ressortministeren.
 Stk. 4. Ressortministeren bearbejder de indsendte  

 redegørelser og indsender inden den 1. november i de år, hvor  

 redegørelserne udarbejdes, en samlet rapport vedlagt de enkelte  

 redegørelser til ministeren for ligestilling.
 § 6. Ministeren for ligestilling kan fastsætte regler om  

 indholdet af de i § 5, stk. 1, nævnte  

 redegørelser.
 § 7. Ministeren for ligestilling udarbejder hvert år  

 inden den 1. marts en redegørelse og en perspektiv- og handlingsplan  

 for ligestilling til Folketinget.
 Stk. 2. Offentlige myndigheder, virksomheder og organisationer  

 skal efter anmodning give ministeren for ligestilling de oplysninger  

 vedrørende ligestilling, der er nødvendige til brug for  

 udarbejdelse af den årlige redegørelse og perspektiv- og  

 handlingsplan.
Kapitel 4 Udvalg og bestyrelser Kønssammensætning i offentlige udvalg,  

 kommissioner o. lign.
 § 8. Offentlige udvalg, kommissioner og lignende, der er  

 nedsat af en minister til at forberede fastsættelse af regler eller  

 planlægning af samfundsmæssig betydning, bør have en  

 ligelig sammensætning af kvinder og mænd.
§ 9. Myndigheder eller organisationer, der skal stille forslag  

 om et medlem af udvalg mv. som nævnt i § 8, skal foreslå  

 både en kvinde og en mand.
Hvis der skal stilles forslag om flere  

 medlemmer, skal der foreslås lige mange kvinder og mænd, og i  

 tilfælde af ulige antal én mere af det ene køn end af det  

 andet.
Tilsvarende gælder, hvor myndigheden eller organisationen efter  

 lovgivningen skal udpege medlemmer.
Ministeren afgør, hvem der skal  

 beskikkes som medlem og skal i den forbindelse tilstræbe en ligelig  

 kønssammensætning.
 Stk. 2. Myndigheden eller organisationen kan fravige  

 bestemmelsen i stk. 1, hvis der foreligger særlige grunde.  

 Myndigheden eller organisationen skal i så fald samtidig angive  

 begrundelsen herfor.
Stk. 3. Hvis myndigheder og organisationer mv. ikke udpeger  

 eller indstiller medlemmer i overensstemmelse med stk. 1, kan  

 ressortministeren beslutte, at udvalget, kommissionen mv. kan fungere uden de  

 pågældende medlemmer.
Det samme gælder, hvis ministeren  

 ikke kan acceptere en begrundelse i henhold til stk. 2 for at fravige  

 bestemmelsen i stk. 1.
 § 10. Ved nedsættelse af udvalg mv. som nævnt i  

 § 8, stk.1, skal ressortministeren indberette den påtænkte  

 sammensætning til ministeren for ligestilling inden beskikkelse af  

 medlemmer finder sted.
 Stk. 2. Hvis den påtænkte  

 kønssammensætning ikke er i overensstemmelse med § 8,  

 stk. 1, kan ministeren for ligestilling rette henvendelse til  

 ressortministeren og anmode om en begrundelse og i særlige  

 tilfælde anmode om en fornyet sammensætning af udvalget.
 Kønssammensætning ved besættelse af  

 visse bestyrelsesposter i den statslige forvaltning mv.
 § 11. Bestyrelser, repræsentantskaber eller tilsvarende  

 kollektiv ledelse i statslige forvaltningsmyndigheder bør have en  

 ligelig sammensætning af kvinder og mænd.
Stk. 2. Bestyrelser, repræsentantskaber eller  

 tilsvarende kollektiv ledelse for selvejende institutioner,  

 interessentskaber, anpartsselskaber og aktieselskaber, der ikke kan henregnes  

 til den offentlige forvaltning, bør så vidt muligt have en
afbalanceret sammensætning af kvinder og mænd.
Dette  

 gælder hvis udgifterne ved de selvejende institutioners virksomhed  

 overvejende dækkes af statslige midler, eller hvis den overvejende del  

 af selskabet ejes af staten.
 Stk. 3. Ressortministeren kan beslutte, at stk. 1 skal  

 gælde for de i stk. 2 nævnte institutioner og selskaber  

 mv.
Stk. 4. Ressortministeren kan beslutte, at stk. 1 eller  

 stk. 2 skal gælde for nærmere angivne selvejende  

 institutioner, interessentskaber, anpartsselskaber og aktieselskaber, hvis  

 udgifterne ved de selvejende institutioners virksomhed dækkes med over  

 50 pct. af statslige midler, eller hvis over 50 pct. af selskabet mv. ejes af  

 staten.
Ressortministeren kan endvidere beslutte, at stk. 1 eller  

 stk. 2 skal gælde for selskaber, der udøver virksomhed i  

 henhold til koncession eller lignende offentlig godkendelse.
§ 12. Hvis bestyrelsen mv. som nævnt i § 11 helt  

 eller delvist udpeges af en minister, skal de myndigheder eller  

 organisationer, der indstiller et medlem til bestyrelsen mv., foreslå  

 både en kvinde og en mand.
Hvis der skal stilles forslag om flere  

 medlemmer, skal der foreslås lige mange kvinder og mænd, og i  

 tilfælde af ulige antal én mere af det ene køn end af det  

 andet.
Tilsvarende gælder, hvor myndigheden eller organisationen efter  

 lovgivningen skal udpege medlemmer.
Ministeren afgør, hvem der skal  

 udpeges som medlem.
 Stk. 2. Myndigheden eller organisationen kan fravige  

 bestemmelsen i stk. 1, hvis der foreligger særlige grunde og skal  

 i så fald samtidig angive en begrundelse herfor.
 Stk. 3. Stk. 1 gælder ikke, hvis medlemmerne af  

 bestyrelsen mv. helt eller delvist vælges ved direkte afstemning.
Stk. 4. Hvis myndigheder og organisationer ikke udpeger eller  

 indstiller medlemmer i overensstemmelse med stk. 1, kan  

 ressortministeren beslutte, at bestyrelsen mv. kan fungere uden det eller de  

 pågældende medlemmer.
Det samme gælder, hvis ministeren  

 ikke kan acceptere en begrundelse i henhold til stk. 2 for at fravige  

 bestemmelsen i stk. 1.
 § 13. Ressortministeren skal hvert tredje år inden den  

 1. november indberette sammensætningen af de bestyrelser mv., der er  

 omfattet af § 11, stk. 1, til ministeren for ligestilling.
Stk. 2. Bestyrelser mv., der er omfattet af § 11, skal  

 efter anmodning give ressortministeren oplysninger om  

 kønssammensætningen af bestyrelsen mv.
Ressortministeren kan  

 fastsætte nærmere regler for, hvordan og på hvilket  

 tidspunkt disse oplysninger skal gives.
 Stk. 3. Hvis der er tvivl om, hvorvidt en bestyrelse mv.,
som nævnt i § 11, er omfattet af indberetningspligten,  

 træffer ressortministeren afgørelse herom.
Kapitel 5 Videnscenter for Ligestilling § 14. Videnscenter for Ligestilling er en selvejende  

 institution, der har til formål at fremme, kvalificere og skabe  

 debat om ligestilling mellem kvinder og mænd samt at understøtte  

 bestræbelserne for at indarbejde ligestilling i al politik,  

 planlægning og forvaltning.
 Stk. 2. Videnscenter for Ligestilling skal formidle viden og  

 information om ligestilling til offentligheden.
 Stk. 3. Videnscenter for Ligestilling kan påpege behov  

 for og iværksætte undersøgelser, forskning, analyser eller  

 andet, der har betydning for at sikre en alsidig ligestillingsdebat og kan  

 stille forslag om ligestillingsinitiativer og -indsatser til ressortministre.  

 Ministeren for ligestilling kan stille forslag om ligestillingsinitiativer og  

 -indsatser til Videnscenter for Ligestilling.
§ 15. Videnscenter for Ligestilling ledes af en bestyrelse,  

 der nedsættes af ministeren for ligestilling.
Bestyrelsen  

 består af 11 medlemmer, hvoraf et medlem vælges af og  

 blandt centrets medarbejdere.
Ministeren for ligestilling udpeger formanden  

 og 3 medlemmer, der forsker i ligestilling eller køn.
De øvrige  

 6 medlemmer udpeges af ministeren for ligestilling efter indstilling  

 fra:
1)	1 medlem fra Finansministeriet, Amtsrådsforeningen i Danmark,  

 Kommunernes Landsforening, Københavns og Frederiksbergs  

 Kommunalbestyrelser i fællesskab, 2)	1 medlem fra Dansk Arbejdsgiverforening, 3)	1 medlem fra Landsorganisationen i Danmark, 4)	1 medlem fra Funktionærernes og Tjenestemændenes  

 Fællesråd, 5)	1 medlem fra kvindeorganisationerne i fællesskab, og 6)	1 medlem fra mandeorganisationerne i fællesskab Stk. 2. Bestyrelsen udpeges for en periode på 4  

 år.
Genudpegning kan finde sted.
 Stk. 3. §§ 11 og 12 finder tilsvarende anvendelse ved  

 sammensætning af bestyrelsen.
 § 16. Bestyrelsen har det overordnede ansvar for centrets  

 drift over for ministeren for ligestilling.
 Stk. 2. Bestyrelsen ansætter og afskediger centrets  

 direktør.
 Stk. 3. Bestyrelsen fastsætter centrets budget efter  

 indstilling fra direktøren.
 Stk. 4. Bestyrelsen fastsætter en vedtægt for  

 Videnscenter for Ligestilling, der nærmere regulerer centrets forhold.  

 Vedtægten godkendes af ministeren for ligestilling.
 Stk. 5. Bestyrelsen udarbejder en årlig aktivitets- og  

 handlingsplan.
 Stk. 6. Bestyrelsen afgiver og offentliggør en gang  

 årligt en beretning om centrets virksomhed.
§ 17. Videnscenter for Ligestilling nedsætter et  

 Debatforum, hvis sammensætning godkendes af ministeren for  

 ligestilling.
Debatforum sammensættes således, at det  

 repræsenterer indsigt i og interesse for ligestilling af kvinder og  

 mænd og samfundsforhold i øvrigt, herunder synspunkter som  

 gør sig gældende blandt interesserede organisationer, forskere  

 og andre enkeltpersoner og grupper af personer.
Debatforum skal have en  

 ligelig kønssammensætning.
Kapitel 6 Ligestillingsnævn § 18. Ligestillingsnævnet består af en formand og  

 to andre medlemmer, der udpeges af ministeren for ligestilling for 3 år  

 ad gangen.
Genudpegning kan finde sted.
Formanden skal være dommer.
De  

 øvrige medlemmer skal have bestået juridisk kandidateksamen og  

 et medlem skal have viden om ligestilling, mens det andet medlem skal have  

 viden om arbejdsmarkedsforhold.
Begge køn skal være  

 repræsenteret i nævnet.
 Stk. 2. Ministeren for ligestilling fastsætter  

 nævnets forretningsorden.
 Stk. 3. Ministeren for ligestilling stiller sekretariat til  

 rådighed for nævnet.
 § 19. Nævnet kan behandle sager om forskelsbehandling  

 på grund af køn efter § 2 samt efter lov om lige løn  

 til mænd og kvinder, lov om ligebehandling af mænd og kvinder med  

 hensyn til beskæftigelse og barselorlov mv. og lov om ligebehandling af  

 mænd og kvinder inden for de erhvervstilknyttede sikringsordninger.  

 Nævnet kan herunder tilkende godtgørelse og underkende  

 afskedigelse i det omfang, det følger af de nævnte love mv.
 Stk. 2. Nævnet kan endvidere behandle klager fra en  

 lønmodtager om brud på bestemmelser i kollektive overenskomster,  

 der indeholder tilsvarende pligt til ligebehandling eller lige løn som  

 lov om ligebehandling af mænd og kvinder med hensyn til  

 beskæftigelse og barselorlov mv., jf. denne lovs § 1, stk. 3,  

 lov om lige løn til mænd og kvinder, jf. denne lovs § 1,  

 stk. 4, eller lov om ligebehandling af mænd og kvinder inden for  

 de erhvervstilknyttede sikringsordninger, jf. denne lovs § 2, hvis den  

 pågældende godtgør, at vedkommende faglige organisation  

 ikke agter at iværksætte fagretlig behandling af kravet.
 Stk. 3. Nævnet kan ikke behandle klager, der kan  

 indbringes for en anden forvaltningsmyndighed, før denne har truffet  

 afgørelse i sagen.
 Stk. 4. Nævnet kan ikke behandle klager, der verserer  

 ved domstolene.
 Stk. 5. Så længe en sag verserer ved nævnet,  

 kan sagens parter ikke anlægge sagen ved domstolene.
 § 20. Nævnet afviser klager, der ikke skønnes  

 egnet til behandling ved nævnet.
 Stk. 2. Nævnet kan afvise at behandle en klage, hvis det  

 må anses for åbenbart, at der ikke kan gives klageren medhold i  

 sagen.
 § 21. Nævnets afgørelser kan ikke indbringes for  

 anden administrativ myndighed.
Stk. 2. Nævnets afgørelser protokolleres og  

 offentliggøres.
Er en beslutning ikke enstemmig, indføres  

 tillige oplysning om stemmeafgivningen.
 § 22. Når nævnet har truffet en afgørelse i  

 en klagesag, kan hver af parterne indbringe sagen for domstolene.
 Stk. 2. Hvis nævnets afgørelser eller forlig, der  

 er indgået for nævnet, ikke efterleves, kan ministeren for  

 ligestilling på klagerens anmodning og på dennes vegne indbringe  

 sagen for domstolene.
 § 23. Nævnet afgiver en gang årligt en beretning  

 om sin virksomhed.
Kapitel 7 Ikrafttrædelses-, ophævelses- og  

 revisionsbestemmelser § 24. Loven træder i kraft den 1. maj 2000.
 Stk. 2. De i § 5 nævnte redegørelser  

 udarbejdes første gang i 2001. De i § 13 nævnte  

 indberetninger indsendes første gang til ministeren for ligestilling i  

 2003.
 Stk. 3. Formanden for det i § 18 nævnte  

 Ligestillingsnævn udpeges første gang for en periode på 4  

 år.
 Stk. 4. Følgende love og bestemmelser  

 ophæves:
 1)	Lov nr. 157 af 24. april 1985 om ligestilling mellem mænd og  

 kvinder ved udpegning af medlemmer til offentlige udvalg, kommissioner o.  

 lign.
 2)	Lov nr. 238 af 20. april 1988 om ligestilling mellem mænd og  

 kvinder med de ændringer, der følger af lov nr. 374 af 20. maj  

 1992.
 3)	Lov nr. 427 af 13. juni 1990 om ligestilling mellem mænd og  

 kvinder ved besættelse af visse bestyrelsesposter i den statslige  

 forvaltning.
 4)	§§ 5a og 6a i lov om lige løn til mænd og kvinder,  

 jf. lovbekendtgørelse nr. 639 af 17. juli 1992.
§ 25 I lov om ligebehandling af mænd og kvinder med hensyn til  

 beskæftigelse og barselorlov mv., jf. lovbekendtgørelse nr. 213  

 af 3. april 1998, foretages følgende ændringer:
 1. I § 1, stk. 3, udgår », jf. dog  

 § 18, stk. 2«.
 2. § 13 affattes således:
 »§ 13. Hvis det ved visse former for  

 erhvervsudøvelse og uddannelse er afgørende, at udøveren  

 er af et bestemt køn, kan den minister under hvis  

 forretningsområde, den pågældende virksomhed hører,  

 fravige bestemmelserne i §§ 2-6.
 Stk. 2. Den minister, under hvis forretningsområde en  

 virksomhed hører, kan tillade foranstaltninger, der fraviger  

 §§ 2-6, med henblik på at fremme lige muligheder for kvinder og  

 mænd, navnlig ved at afhjælpe de faktiske uligheder, som  

 påvirker adgangen til beskæftigelse, uddannelse mv.
 Stk. 3. Ministeren for ligestilling kan efter lov om  

 ligestilling af kvinder og mænd fastsætte nærmere regler  

 for, i hvilke tilfælde, der kan iværksættes  

 foranstaltninger til fremme af lige muligheder for kvinder og mænd uden  

 tilladelse efter stk. 2.
Stk. 4. De i stk. 1 og 2 nævnte fravigelser skal  

 indberettes til ministeren for ligestilling af vedkommende minister mindst  

 hvert andet år inden den 1. november, første gang i 2002.« 3. § 18 ophæves.
 4. I § 19, stk. 1: udgår »og § 18,  

 stk. 2, «.
§ 26 I lov nr. 375 af 14. juni 1995 om Teknologirådet foretages  

 følgende ændring:
 1. I § 5, stk. 2, nr. 5, ændres  

 »Ligestillingsrådet« til: »Videnscenter for Ligestilling«.
§ 27 I lov om uddannelses- og erhvervsvejledning, jf. lovbekendtgørelse  

 nr. 452 af 4. juni 1996, foretages følgende ændringer:
 1. I § 3, stk. 3, ændres  

 »Ligestillingsrådet« til: »Videnscenter for Ligestilling«.
 2. § 3, stk. 4, affattes således:
»Stk. 4. Desuden tilforordnes rådet 2  

 repræsentanter for Arbejdsministeriet, 2 repræsentanter for  

 Undervisningsministeriet og 1 repræsentant for ministeren for  

 ligestilling.« § 28 I lov nr. 134 af 25. februar 1998 om ligebehandling af mænd og  

 kvinder inden for de erhvervstilknyttede sikringsordninger foretages  

 følgende ændring:
 1. I § 18, stk. 1 ændres  

 »Ligestillingsrådet« til: »Ministeren for ligestilling«.
 2. I § 18 stk. 2 ændres  

 »Ligestillingsrådet« til: »ministeren for ligestilling«, og  

 »Ligestillingsrådets« til: »ministeren for ligestillings«.
 3. I § 18, stk. 3 ændres  

 »Ligestillingsrådet« til: »ministeren for ligestilling«.
 § 29. Ministeren for ligestilling fremsætter forslag til  

 revision af lovens kapitel 6 i folketingsåret 2002-2003.
 § 30. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger 1. Baggrund for lovforslaget Lovforslaget er et led i
regeringens arbejde for ligestilling i det nye årtusinde, hvor  

 arbejdet skal tage afsæt i nye værdier og temaer, forankret i en  

 ny organisering.
I sin oprindelse var ligestillingsarbejdet koncentreret om  

 at sikre kvinders rettigheder, men det nye og moderne ligestillingsarbejde  

 skal omhandle både kvinders og mænds rettigheder og muligheder,  

 herunder lige indflydelse på det demokratiske velfærdssamfunds  

 videre udvikling.
Det nye ligestillingsarbejde skal tage udgangspunkt i  

 mangfoldighed og hensynet til den enkelte kvindes og mands behov og  

 forudsætninger.
Det er ikke tanken, at alle skal behandles ens, men at  

 ligestillingsarbejdet med afsæt i kvinders og mænds lige  

 værd skal fremme lige indflydelse og lige vilkår og muligheder  

 for begge køn.
Der vil derfor kunne være behov for i givet fald  

 at iværksætte særlige foranstaltninger for at forebygge  

 eller opveje forskelsbehandling p.g.a. køn.
Det må erkendes   og det ses også af  

 statistikken, at der fortsat eksisterer uligestilling i Danmark, og at det  

 derfor er nødvendigt at fortsætte arbejdet med  

 ligestillingsspørgsmål, så kvinder, mænd og  

 børn kan få et godt liv.
Det er hensigtsmæssigt, at der  

 udarbejdes relevant statistik   ikke fordi der skal arbejdes ud fra  

 millimeterretfærdighed, men statistik kan kaste lys over eventuelle  

 uligheder.
Der vil herved også kunne tilvejebringes større viden  

 om ligestillingsspørgsmål, og Folketinget har i vedtagelse V 87  

 netop peget på dette forhold, jf. nedenfor.
Det vil også være nødvendigt at tage  

 nye redskaber i brug.
Ligestillingsarbejdet er en fortløbende proces,  

 og et vigtigt arbejdsredskab, som lovforslaget indfører, er  

 anvendelsen af mainstreaming-princippet, som alle offentlige myndigheder  

 ifølge lovforslaget forpligtes til.
Princippet kan imidlertid ikke  

 anvendes alene, men bør suppleres med særlige foranstaltninger  

 som nævnt ovenfor.
Lovforslaget med en ny organisering af  

 ligestillingsarbejdet skal også ses på baggrund af, at den  

 gældende organisation og arbejdsgrundlaget for Ligestillingsrådet  

 stort set har været uændret siden 1978, hvor rådet blev  

 lovfæstet.
Der har således i de senere år været rejst  

 kritik af organiseringen, der er blevet betegnet som forældet og  

 utidssvarende, og der var den 8. december 1995 en debat i Folketinget om,  

 hvorvidt der burde etableres et ligestillingsombud.
Dette var der ikke  

 flertal for, men regeringen nedsatte på den baggrund og som  

 opfølgning på Verdenskvindekonferencen i Beijing i september  

 1995 Udvalget vedrørende det fremtidige ligestillingsarbejde den 1.  

 april 1996.
Udvalget fik til opgave at overveje ændringer i  

 organiseringen af ligestillingsarbejdet set i lyset af, hvilke opgaver,  

 herunder også internationale opgaver, der burde prioriteres i det  

 fremtidige ligestillingsarbejde.
Udvalget afgav "Betænkning nr.  

 1370 om det fremtidige ligestillingsarbejde og dets organisering"  

 (herefter benævnt bet. 1370) til statsministeren i januar 1999.  

 Betænkningen indeholdt forslag til en ny organisering af  

 ligestillingsarbejdet samt til temaer for det fremtidige  

 ligestillingsarbejde.
Betænkningen blev sendt til høring i  

 ministerierne, kvinde- og mandeorganisationer, offentlige og private  

 arbejdsmarkedsorganisationer mv., og der blev i høringssvarene udtrykt  

 overvejende tilslutning til forslaget om omorganisering af  

 ligestillingsarbejdet og til temaerne for arbejdet.
 Betænkningen dannede baggrund for en  

 forespørgselsdebat i Folketinget den 12. maj 1999 (F48), og i  

 forbindelse med debatten vedtog Folketinget følgende den 18. maj 1999  

 (V87):
"Folketinget tager regeringens redegørelse om  

 initiativer på baggrund af betænkningen fra "Udvalget  

 vedrørende det fremtidige ligestillingsarbejde" til efterretning  

 og opfordrer regeringen til at forbedre den offentlige forvaltnings evne til at gennemføre  

 mainstreaming-princippet, at arbejde for lige løn og pensionsforhold, at arbejde for ligelig kønsmæssig deltagelse i  

 beslutningsprocesserne i samfundet, at understøtte bestræbelserne for bedre sammenhæng  

 mellem arbejds- og familieliv, at tilvejebringe større viden om  

 ligestillingsspørgsmål, herunder kønsopdelt  

 statistik, at udarbejde en årlig redegørelse til Folketinget om  

 ligestillingen i samfundet, at Ligestillingsrådet nedlægges i overensstemmelse med  

 udvalgets anbefalinger, at der etableres et Videnscenter for Ligestilling som en selvejende  

 institution ledet af en bestyrelse med repræsentation fra blandt andet  

 arbejdsmarkedets parter og med et tilknyttet debatforum, og at der i en 2-årig forsøgsperiode etableres et  

 klagenævn, som kan træffe administrativt endelige  

 afgørelser i sager om kønsdiskrimination".
 Lovforslaget er i vidt omfang udformet på baggrund  

 af denne vedtagelse, jf. nærmere herom nedenfor.
Lovforslaget skal også ses i lyset af de  

 forpligtelser, som Danmark gennem deltagelse i internationalt samarbejde har  

 påtaget sig på kvinde- og ligestillingsområdet.
Danmark har  

 ved sin tilslutning til dokumentet "Platform for Action " fra  

 verdenskvindekonferencen i Beijing 1995 blandt andet forpligtet sig til at  

 gennemføre mainstreaming-princippet.
Endvidere er Danmark ved sit medlemskab af EU forpligtet  

 gennem de vedtagne direktiver, resolutioner eller anbefalinger mv.
Blandt  

 andet i Kommissionens årsrapport fra 1998 om ligestilling mellem  

 kvinder og mænd understreges det, at "der skal gøres en  

 indsats for at fremme ligestilling mellem kvinder og mænd ved at satse  

 på såvel mainstreaming som specifikke foranstaltninger.
Denne  

 tosidede strategi er nu bestemmende for udformningen af alle  

 ligestillingspolitikker"(KOM(1999) 106 endelig udg.).
Et andet væsentligt element i EU- samarbejdet  

 på ligestillingsområdet er gennemførelsen af Rådets  

 direktiv 97/80/EF af 15. december 1997 om bevisbyrden i sager om  

 forskelsbehandling på grundlag af køn, jf. afsnittet i de  

 almindelige bemærkninger om forholdet til EU-retten.
Direktivet, der  

 omfatter arbejdsmarkedet og erhvervsuddannelser, skal gennemføres i  

 dansk ret inden den 1. januar 2001. Ifølge direktivet påhviler  

 bevisbyrden den indklagede, hvis der foreligger faktiske  

 omstændigheder, der giver formodning om forskelsbehandling på  

 grund af køn.
Arbejdsministeriet forestår arbejdet med  

 gennemførelsen af direktivet, og det er hensigten, at den delte  

 bevisbyrde i forbindelse med denne gennemførelse på  

 arbejdsmarkedet vil blive søgt gennemført på de  

 områder, der er omfattet af lovforslagets forbud mod forskelsbehandling  

 på grund af køn.
2. Lovforslagets indhold og omfang Lovforslaget er en generel lov, som det kendes fra for  

 eksempel forvaltningsloven og offentlighedsloven.
Herudover omfatter  

 lovkomplekset om ligestilling lov om ligebehandling af mænd og kvinder  

 med hensyn til beskæftigelse og barselorlov mv., lov om lige løn  

 og lov om ligebehandling af mænd og kvinder inden for de  

 erhvervstilknyttede sikringsordninger samt eventuelle særbestemmmelser  

 i den øvrige lovgivning.
Det bemærkes, at ligebehandlingsloven,  

 lov om lige løn og lov om ligebehandling inden for de  

 erhvervstilknyttede sikringsordninger på disse loves områder  

 finder anvendelse forud for bestemmelserne i ligestillingsloven og  

 således er at betragte som "lex specialis" i forhold til  

 ligestillingsloven.
Dette indebærer, at forskelsbehandling på  

 områder, der er reguleret af ligebehandlingsloven, ligelønsloven  

 og loven om de erhvervstilknyttede sikringsordninger fortsat skal behandles  

 efter de pågældende love.
Lovforslaget indeholder bestemmelser, der kan medvirke til  

 at styrke ligestillingsarbejdet både centralt og decentralt, herunder  

 først og fremmest gennemførelse af det såkaldte  

 mainstreaming-princip, hvorefter kønsaspektet skal indarbejdes i al  

 politik, planlægning og forvaltning, hvilket den enkelte  

 ressortminister og den enkelte kommune har ansvaret for.
Blandt andet for at  

 kunne påse, at ligestillingsarbejdet udvikler sig på en  

 tilfredsstillende og hensigtsmæssig måde, skal ministerier,  

 statslige institutioner og statslige virksomheder udarbejde  

 ligestillingsredegørelser, således som det kendes for  

 kommunernes vedkommende.
 I lovforslaget er indskrevet lov nr. 157 af 24. april 1985  

 om ligestilling mellem mænd og kvinder ved udpegning af medlemmer til  

 offentlige udvalg, kommissioner o. lign. (udvalgsloven) og lov nr. 427 af 13.  

 juni 1990 om ligestilling mellem mænd og kvinder ved besættelse  

 af visse bestyrelsesposter i den statslige forvaltning (bestyrelsesloven),  

 idet er der dog er foreslået visse ændringer, jf. nedenfor.  

 Endvidere indeholder lovforslaget konsekvensændringer af blandt andet  

 lovbekendtgørelse nr. 213 af 3. april 1998 om ligebehandling af  

 mænd og kvinder med hensyn til beskæftigelse og barselorlov mv.  

 (ligebehandlingsloven) og lovbekendtgørelse nr. 639 af 17. juli 1992  

 om lige løn til mænd og kvinder (ligelønsloven).
3. Organisering af ligestillingsarbejdet Udvalget vedrørende det fremtidige  

 ligestillingsarbejde opdelte i bet. 1370 opgaverne i ligestillingsarbejdet i  

 tre hovedgrupper:
1)	politiske og administrative opgaver, 2)	debat, dokumentation og formidling og 3)	juridisk vejledning og klagebehandling.
Statsministeren udpegede den 1. juli 1999 en minister for  

 ligestilling, der skal varetage de politiske og administrative opgaver, og i  

 forbindelse med finansloven for 2000 er oprettet en departemental enhed, der  

 skal bistå ministeren, og som indtil nedlæggelsen af  

 Ligestillingsrådet også skal bistå rådet.
Som  

 følge af mainstreaming-princippet vil ligestillingsministeren have det  

 overordnede ansvar for koordinering af regeringens ligestillingsarbejde,  

 medens de enkelte ressortministre har ansvaret for ligestillingsarbejdet  

 på hver deres område.
Tilsvarende har de kommunale myndigheder  

 ansvaret for ligestillingen i kommunerne - dermed har alle myndigheder et  

 ansvar for at integrere ligestilling på hver sit område i hele  

 forvaltningsstrukturen.
 Ved nærværende forslag foreslås  

 etableret et Videnscenter for Ligestilling med et tilknyttet Debatforum, der  

 skal varetage debat, dokumentation og formidling samt i en  

 forsøgsperiode på 2 år et klagenævn for  

 kønsdiskrimination, betegnet Ligestillingsnævnet, der skal  

 varetage klagevejledning og klagebehandling i sager om  

 kønsdiskrimination.
 Behovet for den nævnte opdeling af opgaverne og  

 styrkelse af ligestillingsarbejdet generelt er beskrevet i bet. 1370, og der  

 henvises til betænkningen for en gennemgang af det hidtidige  

 ligestillingsarbejde.
Nedlæggelse af Ligestillingsrådet Med lovforslaget ophæves den gældende  

 ligestillingslov, og Ligestillingsrådet nedlægges.  

 Ligestillingsrådet har siden oprettelsen i midten af 70 erne  

 udført et stort arbejde med at skabe debat og viden om aktuelle  

 ligestillingsspørgsmål, men som nævnt ovenfor, har  

 organiseringen været udsat for kritik.
Det er blandt andet blevet  

 fremført, at Ligestillingsrådet skal varetage mange og meget  

 forskelligartede opgaver i ligestillingsarbejdet, herunder som  

 vidensindsamler, debatformidler og juridisk sagsbehandler.
For så vidt  

 angår det sidste har det været problematiseret, at  

 Ligestillingsrådet alene kan give vejledende udtalelser i sager om  

 kønsdiskrimination på grund af køn.
Videnscenter for Ligestilling og Debatforum Med lovforslaget foreslås oprettet et Videnscenter  

 for Ligestilling som en selvejende institution, der har til formål at  

 fremme, kvalificere og skabe debat om ligestilling af kvinder og mænd  

 samt understøtte bestræbelserne for at indarbejde ligestilling i  

 al politik, planlægning og forvaltning.
Videnscenter for Ligestilling  

 skal formidle viden og information om ligestilling til offentligheden.  

 Centret skal have  høj grad af frihed til at  

 tilrettelægge sit arbejde og vælge sine opgaver.
Centret skal  

 fungere som formidler af synspunkter og viden mellem myndigheder,  

 organisationer, virksomheder og befolkningen i bred forstand samt  

 udgøre en kundskabsbase med bred faglig kompetence.
De tre  

 hovedelementer i centret bliver således:
· · · Det er vigtigt, at centret samarbejder med  

 ministeren for ligestilling, andre myndigheder, institutioner, virksomheder,  

 organisationer mv.
Det forudsættes, at der etableres klare  

 samarbejdsflader til for eksempel Center for information om kvinde- og  

 kønsforskning (Kvinfo), Socialforskningsinstituttet, Danmarks  

 Statistik mv.
Centret kan nedsætte ad hoc ekspertgrupper om aktuelle  

 ligestillingsspørgsmål og på den måde inddrage alle  

 relevante aktører.
I tilknytning til centret foreslås etableret et  

 Debatforum, der foreslås sammensat således, at medlemmerne  

 repræsenterer indsigt i og interesse for ligestilling mellem kvinder og  

 mænd og samfundsforhold i øvrigt, herunder synspunkter som  

 gør sig gældende blandt interesserede organisationer, forskere  

 og andre enkeltpersoner og grupper af personer.
Debatforum skal have en  

 ligelig kønssammensætning.
Ligestillingsnævn Hidtil har enhver haft mulighed for at indbringe sager for  

 Ligestillingsrådet og få en vejledende udtalelse i sager om  

 forskelsbehandling på grund af køn.
Denne mulighed bortfalder  

 ved nedlæggelse af Ligestillingsrådet og i stedet foreslås  

 det, at der for en 2-årig forsøgsperiode oprettes  

 Ligestillingsnævnet, der er et klagenævn for sager om  

 kønsdiskrimination, som skal kunne træffe administrativt  

 endelige afgørelser.
På arbejdsmarkedet vil sager om  

 kønsdiskrimination ofte blive behandlet i det fagretlige system, og  

 det foreslås derfor alene at tillægge Ligestillingsnævnet  

 kompetence til at behandle klager over kønsdiskrimination på  

 arbejdsmarkedet i det omfang, sagerne ikke vil blive behandlet fagretligt.
Af  

 hensyn til ønsket om i videst mulig omfang at beskytte individets  

 retsstilling i sager om forskelsbehandling på grund af køn, skal  

 nævnet dog kunne behandle sådanne sager, såfremt  

 vedkommende faglige organisation ikke agter at forfølge sagen i det  

 fagretlige system, eller hvor klageren ikke er medlem af en faglig  

 organisation.
 Nævnets sekretariat vil kunne rådgive borgere,  

 virksomheder, organisationer, myndigheder mv. med hensyn til, hvor og  

 hvorledes en sag om forskelsbehandling på grund af køn kan  

 indbringes.
Nævnet får kompetence inden for lovens  

 anvendelsesområde samt inden for ligebehandlingsloven,  

 ligelønsloven og lov om ligebehandling af mænd og kvinder inden  

 for de erhvervstilknyttede sikringsordninger.
Det betyder bl.a., at  

 nævnet kan tilkende godtgørelse for overtrædelse af  

 forbudet mod kønsdiskrimination.
Nævnet skal afvise sager, der  

 ikke er egnede til behandling ved nævnet, for eksempel fordi  

 afgørelsen vil forudsætte en egentlig bevisførelse,  

 herunder afhøring af vidner.
Dette kan bl.a. være  

 tilfældet, hvor sagen omhandler seksuel chikane, eller hvor en  

 arbejdstager har nedlagt påstand om underkendelse af afskedigelser.
 Da nævnets afgørelser efter lovforslaget skal  

 offentliggøres anonymiseret, vil det være muligt at følge  

 udviklingen med hensyn til omfanget og arten af sager om  

 forskelsbehandling.
 Nævnet er underlagt reglerne i forvaltningsloven og  

 offentlighedsloven og dermed også bestemmelser om partshøring,  

 tavshedspligt, habilitet mv.
4. Særlige foranstaltninger til fremme af ligestilling og  

 fravigelse af ligebehandlingsprincippet Det vurderes som nødvendigt, at den generelle  

 inddragelse af kønsaspektet suppleres med konkrete initiativer for at  

 fremme ligestilling, hvis der skal sikres reelt lige vilkår for kvinder  

 og mænd.
Kompetencen til konkret at fravige ligebehandlingsprincippet  

 foreslås henlagt til de enkelte ressortministre, hvilket understreger  

 de enkelte ministres ansvar for ligestilling.
Herudover kan ministeren for ligestilling fastsætte  

 overordnede regler for, hvornår ligebehandlingsprincippet kan fraviges.  

 Formålet er at skabe en mere smidig og fleksibel adgang  

 til at iværksætte specifikke ligestillingsinitiativer, som  

 især vurderes at kunne få en positiv virkning for nedbrydning af  

 det kønsopdelte uddannelses- og arbejdsmarked.
Adgangen til at  

 iværksætte positive særforanstaltninger er hjemlet i  

 Amsterdamtraktatens artikel 141.
5. Gennemførelsen af mainstreaming-princippet Et af de nye elementer i lovforslaget er  

 gennemførelsen af mainstreaming-princippet, det vil sige, at alle  

 offentlige myndigheder skal indarbejde kønsaspektet i al  

 planlægning og forvaltning.
Erfaringerne med det internationale og det  

 nationale ligestillingsarbejde viser, at mainstreaming forudsætter  

 politisk og administrativ opbakning samt nuanceret og kvalificeret viden om  

 kønsrelaterede problemstillinger.
 Ministeren for ligestilling har en  

 overvågningsfunktion og ansvaret for de overordnede retningslinier og  

 politikker, medens udførelsen af det konkrete arbejde placeres hos de  

 statslige myndigheder, kommuner og amtskommuner.
 Mainstreaming-princippet gennemføres alene for de  

 offentlige myndigheders virke, men da stadig flere offentlige opgaver  

 varetages af private virksomheder ved privatisering eller licitation,  

 bør stat, amt og kommune overveje, hvordan mainstreaming-princippet  

 kan udmøntes ved for eksempel at stille krav om ligestillingspolitik  

 hos leverandører til offentlige virksomheder og ved udbud af  

 opgaver.
 Et særligt punkt i gennemførelsen af  

 mainstreaming-princippet kan være at indtænke kønsaspektet  

 ved udarbejdelse af ny lovgivning, ligesom det er tilfældet med  

 miljømæssige konsekvenser.
 Mainstreaming-princippet forudsætter  

 rådgivning, vejledning og undervisning i  

 ligestillingsspørgsmål i et tæt samarbejde med de  

 ansvarlige myndigheder, hvilket ministeren for ligestilling vil tage  

 initiativ til.
6. Ligestillingsredegørelser Statslige institutioner og virksomheder med mere end 50  

 ansatte har hidtil været forpligtet til at udarbejde handlingsplaner  

 for ligestilling.
Ifølge lovforslaget skal ministerier, statslige  

 institutioner og statslige virksomheder i stedet udarbejde  

 ligestillingsredegørelser efter samme retningslinier, som gælder  

 for kommuner og amtskommuner i medfør af lov om kommunernes styrelse  

 (lovbekendtgørelse nr. 810 af 28. oktober 1999). Kravet omfatter alle  

 ministerierne, uanset om der er mindre end 50 ansatte.
Der skabes herved ens  

 retningslinier for stat, amt og kommune og dermed også et mere  

 sammenligneligt materiale.
Redegørelserne skal være et redskab  

 for den enkelte myndighed, institution eller virksomhed i  

 gennemførelsen af ligestillingspolitik, herunder personalepolitik ikke  

 mindst i forhold til den allerøverste politiske og administrative  

 ledelse.
 Redegørelserne vil være et vigtigt instrument  

 i forbindelse med gennemførelsen af mainstreaming-princippet, idet det  

 herved kan vurderes, hvor der især skal sættes ind med nye  

 initiativer.
Redegørelserne skal efter lovforslaget udarbejdes  

 hvert andet år og i de pågældende år danne grundlag  

 for ministeren for ligestillings årlige redegørelse og  

 perspektiv- og handlingsplan til Folketinget.
Det giver mulighed for en  

 nær og koordineret sammenhæng mellem regeringens  

 ligestillingspolitik og kommunalt ligestillingsarbejde.
Offentlige  

 myndigheder og offentlige virksomheder har pligt til at give ministeren for  

 ligestilling de oplysninger, der er nødvendige i forbindelse med  

 udarbejdelsen af den årlige redegørelse og perspektiv- og  

 handlingsplan til Folketinget.
7. Kønssammensætningen i offentlige udvalg og statslige  

 bestyrelser Kvinders og mænds lige muligheder for at deltage i  

 samfundets beslutningsprocesser er et af fokusområderne i Folketingets  

 vedtagelse V87. Den gældende lovgivning omfatter udvalgsloven og  

 bestyrelsesloven, hvorefter udvalg, der er nedsat af en minister og  

 bestyrelser mv. for statslige forvaltningsmyndigheder så vidt muligt  

 bør have en afbalanceret kønssammensætning.
Virkningerne af den gældende udvalgslov fra 1985 og  

 den gældende bestyrelseslov fra 1990 har været fulgt  

 løbende.
I de seneste år har kvindeandelen i følge  

 Statsministeriets opgørelser over nynedsatte og indberettede udvalg  

 udgjort ca. 38 % og for de statslige bestyrelser er andelen i den seneste  

 opgørelse fra 1997 opgjort til 26,9 %.
 Formuleringen om kønssammensætningen i udvalg  

 og bestyrelser mv. foreslås skærpet i forhold til  

 den gældende udvalgslov og bestyrelseslov, således at offentlige  

 udvalg mv. og bestyrelser for statslige forvaltningsmyndigheder bør  

 have en ligelig kønssammensætning.
 Det vil som hidtil være en forudsætning for at  

 blive udpeget som medlem af et udvalg eller en bestyrelse, at medlemmet har  

 den for arbejdet nødvendige sagkundskab og relevante kvalifikationer.  

 Derfor fastholdes muligheden for at fravige kravet om en ligelig eller en  

 afbalanceret kønssammensætning, hvis der er saglige grunde  

 hertil.
 Reglernes anvendelsesområde udvides til at omfatte  

 bestyrelser for en række institutioner, der ikke direkte er omfattet af  

 den statslige forvaltning, men som hovedsageligt er offentligt finansieret  

 eller ejet, dog således at de alene bør have en afbalanceret  

 kønssammensætning.
 Endvidere får ressortministrene adgang til i visse  

 tilfælde at lade pladser stå tomme i udvalg og bestyrelser, hvis  

 der ikke kan gives en saglig grund til at fravige kravet om, at der  

 bør være en ligelig henholdsvis en afbalanceret  

 kønssammensætning.
8. Seksuel chikane Seksuel chikane på arbejdsmarkedet er i en  

 omfattende domspraksis blevet behandlet og pådømt som  

 overtrædelse af ligebehandlingsloven.
Det er regeringens opfattelse, at  

 seksuel chikane udenfor arbejdsmarkedsområdet er lige så  

 anstødelig og nedværdigende for den, det går ud over, og  

 derfor bør sanktioneres.
Det er derfor en del af lovens formål at modvirke  

 seksuel chikane.
Som led heri vil personer, der har været udsat for  

 seksuel chikane udenfor arbejdsmarkedsområdet, efter lovforslaget kunne  

 få tilkendt en godtgørelse, såfremt der foreligger et  

 afhængighedsforhold mellem den forurettede og krænkeren, jf.  

 nedenfor under bemærkningerne til § 24. Godtgørelsen vil  

 blive udmålt konkret af domstolene i forhold til grovheden af den  

 seksuelle chikane, og den omfattende praksis på  

 arbejdsmarkedsområdet vil danne udgangspunkt herfor.
 Spørgsmålet om bevisbyrden i sager om seksuel  

 chikane vil blive taget op i forbindelse med gennemførelsen af  

 Rådets direktiv om bevisbyrden i sager om forskelsbehandling på  

 grundlag af køn, jf. ovenfor i afsnittet om lovforslagets  

 baggrund.
9. Høring Lovforslaget har i en tidligere fase været sendt til  

 høring til de her nævnte, og efter omarbejdelse på  

 baggrund af høringssvarene er forslaget samtidig med  

 fremsættelsen sendt til fornyet høring i samtlige ministerier,  

 Advokatsamfundet, Akademikernes Centralorganisation, Aktive Fædre,  

 Børnerådet, Danmarks Statistik, Dansk Arbejdsgiverforening,  

 Dansk Industri, Dansk Kvindesamfund, Dansk Ungdoms Fællesråd, Den  

 Danske Dommerforening, Det Danske Center for Menneskerettigheder, Foreningen  

 Far, Finansforbundet, Finanssektorens Arbejdsgiverforening, Foreningen af  

 Aktive Kvinder, Frederiksberg Kommune, Foreningen for Kvinde- og  

 Kønsforskere, Funktionærernes og Tjenestemændenes  

 Fællesråd, HK, Københavns Kommune, Kommunernes  

 Landsforening, Kvinderådet, Kvinfo, Landsorganisationen i Danmark,  

 Maskulint Forum, Nævnet for etnisk ligestilling, Rektorkollegiet,  

 Rådet for Uddannelses- og Erhvervsvejledning, Sammenslutningen Af  

 Landbrugets Arbejdsgiverforeninger og Teknologirådet.
Derudover har  

 lovforslaget været offentliggjort på internettet.
Økonomiske og administrative konsekvenser Lovforslaget har økonomiske og administrative  

 konsekvenser for staten i år 2000 og frem.
Lovforslaget medfører  

 statslige merudgifter i år 2000-2003 på 10 mill. kr.  

 årligt.
Merudgifterne afholdes i 2000 inden for de på FL2000  

 afsatte bevillinger til ligestillingsområdet.
 Der vil være udgifter på 10,0 mill. kr.  

 årligt til tilskud til aktiviteter vedrørende ligestilling,  

 herunder tiskud til etablering og drift af et Videnscenter for Ligestilling.  

 Heraf forventes ca. 5 mill. kr. anvendt til projekter mv., mens resten  

 anvendes til løn og drift.
 Lovforslaget medfører endvidere udgifter på  

 9,5 mill. kr. til en departemental enhed under ministeren for ligestilling og  

 til et klagenævn for kønsdiskrimination  

 (Ligestillingsnævnet). Udgiften omfatter udgifter til projekter samt  

 udgifter til løn og drift.
Udgifterne afholdes inden for de eksisterende bevillinger  

 herunder ved de allerede overførte bevillinger på 1,1 mill. kr.  

 fra Statsministeriet og 0,3 mill. kr. fra Arbejdsministeriet.
Endvidere  

 bortfalder den udgift på 7,6 mill. kr., der har været i  

 forbindelse med Ligestillingsrådet.
Lovforslaget har ikke herudover økonomiske eller  

 administrative konsekvenser, idet der primært overføres  

 administrative opgaver fra et organ til andre.
Lovforslaget bygger på  

 mainstreaming-princippet, hvilket indebærer, at administration af  

 lovgivningen i højere grad henlægges til ressortministrene.
Den  

 offentlige forvaltning skal således fortsat løbende forbedre sin  

 evne til at arbejde med ligestilling.
Samtidig sker der en ændring af  

 kravet til statslige institutioner og virksomheder med mere end 50 ansatte,  

 idet de ikke længere skal udarbejde handlingsplaner for ligestilling,  

 men derimod redegørelser for ligestilling.
Det skønnes ikke at  

 have administrative konsekvenser.
Lovforslaget skønnes ikke at have økonomiske  

 eller administrative konsekvenser for amter eller kommuner.
Lovforslagets  

 kommunaløkonomiske konsekvenser skal forhandles med de kommunale  

 parter.
Erhvervsmæssige konsekvenser Lovforslaget vurderes ikke at have økonomiske eller  

 administrative konsekvenser for erhvervslivet.
Miljømæssige konsekvenser Lovforslaget har ingen miljømæssige  

 konsekvenser.
Administrative konsekvenser for borgerne Lovforslaget forventes at skabe større  

 gennemskuelighed i fordelingen af opgaver og kompetence, og dermed give  

 borgerne lettere adgang til at få råd og vejledning om  

 ligestilling.
Forholdet til EU-retten Lovforslaget rummer ikke umiddelbart konsekvenser i  

 forhold til EU-retten.
Det skal dog bemærkes, at Rådets direktiv  

 97/80/EF af 15. december 1997 om bevisbyrden i sager om forskelsbehandling  

 på grundlag af køn (Bevisbyrdedirektivet) skal være  

 gennemført i dansk ret senest den 1. januar 2001. Med direktivet  

 indføres en delt bevisbyrde, således at det  

 påhviler indklagede at bevise, at der ikke foreligger diskrimination,  

 hvis der er faktiske omstændigheder, der giver en formodning for  

 diskrimination på grund af køn.
Bevisbyrdedirektivet er et  

 minimumsdirektiv, der omfatter arbejdsmarkedsforhold, herunder adgang til  

 beskæftigelse, erhvervsuddannelse, forfremmelse samt  

 arbejdsvilkår og ligeløn.
Arbejdsministeriet er ansvarlig for  

 gennemførelsesprocessen, der vil ske i samspil med arbejdsmarkedets  

 parter.
Den delte bevisbyrde vil i forbindelse hermed blive søgt  

 gennemført for alle de områder, der er omfattet af lovforslaget,  

 dvs. også uden for arbejdsmarkedsområdet.
Samlet vurdering af lovforslaget Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner Nej Lovforslaget medfører en øget årlig  

 udgift for staten på 10 mill. kr.
Administrative konsekvenser for stat, kommuner og  

 amtskommuner Lovforslaget medfører en øget gennemskuelighed  

 i fordelingen af kompetencen, ansvaret og opgaverne i den offentlige  

 administration og vil forbedre evnen til at gennemføre  

 mainstreaming-princippet.
Ingen Økonomiske konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Lovforslaget forventes at skabe større  

 gennemskuelighed i fordelingen af opgaver og kompetence, og dermed give  

 borgerne lettere adgang til at få råd og vejledning om  

 ligestilling i relevante organer Ingen Forholdet til EU-retten Lovforslaget understreger, at ligestilling skal integreres i  

 al politik og planlægning, herunder gennem specifikke foranstaltninger,  

 hvilket i EU-retten er fastlagt som det bærende princip for  

 ligestillingsarbejdet.
Derudover har forslaget ingen konsekvenser i forhold  

 til EU-retten, men principperne i Rådets direktiv 97/80/EF af 15.  

 december 1997 om bevisbyrden i sager om forskelsbehandling på grundlag  

 af køn forventes overført til hele lovens  

 anvendelsesområde, når direktivet gennemføres i dansk  

 ret.
Bemærkninger til lovforslagets  

 enkelte bestemmelser Til kapitel 1 Formål Til § 1 Bestemmelsen svarer delvist til  

 formålsbestemmelsen i den gældende lov om ligestilling mellem  

 mænd og kvinder (lov nr. 238 af 20. april 1988). Ved ligestilling  

 forstås blandt andet lige integration i alle samfundets funktioner,  

 herunder lige adgang til samfundets styrende organer, lige adgang til  

 arbejdsmarkedet, lige muligheder for at få uddannelse og undervisning  

 mv.
Ligestilling skal således forstås bredt med udgangspunkt i  

 kvinders og mænds lige værd, lige muligheder og lige rettigheder  

 og omfatter alle forhold, herunder også private og rent personlige  

 forhold.
Ligestilling forudsætter ikke alene sikring af lige  

 rettigheder og fravær af forskelsbehandling, men også en aktiv  

 indsats for at fjerne faktiske kønsskævheder i alle samfundets  

 forhold.
Formålet er derfor understreget som på den ene side at  

 sikre aktivt ligestillingsfremmende arbejde og på den anden at modvirke  

 kønsdiskrimination og seksuel chikane.
Det er ikke hensigten at give en endegyldig definition af  

 ligestillingsbegrebet, der udvikler sig i takt med det omgivende samfund.
Det  

 centrale er, at der tages udgangspunkt i kvinders og mænds lige  

 værd og lige muligheder i respekt for, at ikke alle kvinder er ens og  

 ikke alle mænd er ens.
Ligestilling skal derfor forstås som et  

 mangfoldigt begreb med udgangspunkt i den enkeltes livssituation uanset  

 køn.
Ligestillingsbegrebet blev diskuteret af Udvalget  

 vedrørende det fremtidige ligestillingsarbejde (bet. 1370, kap.  

 5.1.1), men udvalget fandt det ikke muligt at lægge sig fast på  

 en bestemt opfattelse.
Den brede forståelse af ligestillingsbegrebet og  

 arbejdet med ligestilling, der foreslås i formålsbestemmelsen,  

 skal sikre, at nye problematikker kan inddrages.
Til kapitel 2 Forbud mod forskelsbehandling på grund af køn  

 (kønsdiskrimination) Til § 2 Bestemmelsen indeholder lovforslagets generelle regel om  

 lige behandling af kvinder og mænd.
 I stk. 1 fastslås i 1. pkt., at kvinder og  

 mænd skal behandles på lige vilkår inden for den offentlige  

 forvaltning og inden for erhvervsmæssig og almen virksomhed.
Bestemmelsens anvendelsesområde svarer bortset fra  

 den offentlige forvaltning i det væsentlige til  

 anvendelsesområdet for lov om forbud mod forskelsbehandling på  

 grund af race mv.
Særligt med hensyn til den offentlige forvaltning  

 bemærkes, at der her efter almindelige forvaltningsretlige principper  

 allerede gælder et forbud mod usaglig forskelsbehandling, herunder af  

 kvinder og mænd.
Det er imidlertid af principielle grunde fundet  

 rigtigst at fastsætte en udtrykkelig bestemmelse herom i lovforslaget.  

 Bestemmelsen indebærer ikke på dette punkt ændringer i  

 forhold til gældende ret.
 Offentlig forvaltning omhandler bl.a. ydelser fra det  

 offentlige, f.eks. det offentliges betjening af arbejdsmarkedet i  

 arbejdsformidlingerne og det offentliges servicering af borgerne, for  

 eksempel retten til offentlige sundhedsforanstaltninger, lægebehandling  

 og sociale ydelser.
Den foreslåede bestemmelse indebærer  

 således navnlig et forbud mod forskelsbehandling af kvinder og  

 mænd inden for erhvervsmæssig virksomhed.
Udtrykket almen  

 virksomhed er i den forbindelse alene medtaget for at sikre, at forbudet  

 også gælder for de almene boligorganisationers  

 udlejningsvirksomhed.
Udtrykket erhvervsmæssig virksomhed skal som i  

 racediskriminationsloven forstås bredt og omfatter ikke kun egentlige  

 forretningsdrivende, men også f.eks. udbydere af tjenesteydelser,  

 herunder håndværkere, advokater, tandlæger,  

 ejendomsmæglere mv.
Endvidere er bl.a. forlystelser, herunder  

 restauranter, cafeer, udstillinger, biografer og diskoteker mv.,  

 omfattet.
Det er således uden betydning, hvilken nærmere  

 karakter den pågældende virksomhed har, blot den kan betegnes som  

 erhvervsmæssig.
Ved afgørelsen af dette spørgsmål  

 må der anlægges en samlet vurdering, hvor det bl.a. må  

 tillægges betydning, i hvilket omfang virksomheden bidrager til den  

 pågældendes samlede indkomst, og i hvilket omfang virksomheden i  

 øvrigt kan siges at have forretningsmæssig karakter.
Der  

 må i den forbindelse også lægges vægt på, om  

 reale grunde taler for, at den pågældende frit bør kunne  

 vælge kun at indgå aftale mv. med personer af et bestemt  

 køn.
Som eksempler på virksomhed, der ud fra disse principper i  

 almindelighed vil falde uden for bestemmelsen, kan nævnes  

 enkeltpersoners udlejning på rent privat basis af værelser mv.  

 samt salg af private ejendele.
Endvidere vil f.eks. lokale sportsforeninger i  

 almindelighed falde uden for bestemmelsen.
 Privatlivsforhold er selvsagt heller ikke omfattet.
 Der henvises nærmere til stk. 4 og til  

 bemærkningerne til denne bestemmelse for områder, der allerede er  

 omfattet af anden lovgivning om ligestilling og ligebehandling.
 Inden for bestemmelsens anvendelsesområde skal  

 kvinder og mænd behandles på lige vilkår.
Det betyder, at der ikke må finde vilkårlig  

 forskelsbehandling sted mellem kvinder og mænd.
Det gælder,  

 uanset om der er tale om direkte eller indirekte forskelsbehandling.
Direkte forskelsbehandling omfatter beslutninger,  

 handlinger, begrundelser og valg af kriterier mv., hvor motivet er at  

 forskelsbehandle kvinder og mænd.
Indirekte forskelsbehandling omfatter  

 forhold, handlinger, beslutninger, begrundelser mv., der i praksis har en  

 kønsskæv effekt.
Motivet er for så vidt underordnet, hvis  

 effekten er kønsskæv.
 Omfattet af forbudet er således ikke kun  

 tilfælde, hvor der udtrykkeligt lægges vægt på den  

 pågældendes køn, men efter omstændighederne  

 også tilfælde, hvor der lægges vægt på andre  

 »kønsspecifikke« forhold, f.eks. graviditet.
Forbudet mod forskelsbehandling gælder på den  

 anden side ikke, hvis denne er begrundet i saglige og objektive forhold, der  

 ikke er begrundet i køn.
Bestemmelsen er f.eks. ikke til hinder for,  

 at der opkræves forskellig betaling for erhvervsmæssig betjening  

 mv. af kvinder og mænd, hvis dette er begrundet i en forskel i  

 omkostninger, eller at betjening af det ene køn afvises med den  

 begrundelse, at den pågældende alene er fagligt kvalificeret til  

 eller særligt specialiseret i behandling mv. af det andet køn.  

 Det vil f.eks. selvsagt ikke være i strid med bestemmelsen, at  

 personer, der er specialiserede i betjening af det ene køn, afviser at  

 betjene det andet, som f.eks. uddannede herre- eller dameskræddere.
Det  

 samme synspunkt gør sig gældende for skønhedsklinikker og  

 frisører, der er specialiseret i at betjene det ene køn.
 Afgørelsen af, om der i en konkret situation er  

 tale om behandling på lige vilkår eller der foreligger  

 diskrimination i strid med loven, må træffes efter en samlet  

 vurdering af de foreliggende omstændigheder.
 Om fravigelse af bestemmelsen med det formål at  

 fremme ligestilling henvises til den foreslåede bestemmelse i  

 § 3.
 Efter bestemmelsens 2. pkt. kan der tilkendes en person,  

 hvis rettigheder efter stk. 1 overtrædes, en godtgørelse.  

 Tilsvarende bestemmelser findes i anden ligestillingslovgivning, jf. f.eks.  

 § 14 i lov om ligebehandling af mænd og kvinder med hensyn til  

 beskæftigelse og barselorlov mv.
 Bestemmelsen er ikke til hinder for, at der efter  

 almindelige regler tillige tilkendes den pågældende erstatning.  

 Det kan f.eks. gælde, hvis det forhold, at en erhvervsdrivende i strid  

 med 1. pkt. har afvist at betjene en person, har påført  

 vedkommende et økonomisk tab.
Efter stk. 2 kan ministeren for ligestilling  

 fastsætte regler om, at nærmere angiven erhvervsmæssig og  

 almen virksomhed ikke er omfattet af stk. 1. Bestemmelsen giver derimod  

 ikke hjemmel til at fastsætte undtagelser for den offentlige  

 forvaltnings vedkommende.
Det skyldes, at bestemmelsen i stk. 1 på  

 dette punkt svarer til gældende ret, jf. ovenfor.
Bestemmelsen tager sigte på tilfælde, hvor  

 kvinder og mænd for så vidt ikke kan siges at blive behandlet  

 på lige vilkår, jf. stk. 1, men hvor det må anses for  

 rimeligt og naturligt at opretholde en adgang til en sådan  

 forskelsbehandling.
Der kan f.eks. i det omfang, der i øvrigt er tale  

 om erhvervsmæssig virksomhed, jf. stk. 1 være tale om  

 danseskoler, balletskoler eller madlavningsskoler mv., der ønskes  

 forbeholdt det ene køn.
 Ministeren for ligestilling vil gennemføre en  

 høring af ministerier og relevante erhvervsorganisationer mv. for at  

 få afdækket, om der er behov for at undtage nærmere angivne  

 former for virksomhed som ovenfor nævnt.
Efter stk. 3 kan der tilkendes personer, der  

 udsættes for seksuel chikane, en godtgørelse.
Der skal herved  

 navnlig lægges vægt på, om der har bestået et  

 afhængighedsforhold mellem den, der har været udsat for chikanen,  

 og den, der har udøvet den.
 Bestemmelsen supplerer de øvrige bestemmelser i  

 dansk ret om seksuel chikane, jf. navnlig erstatningsansvarslovens § 26  

 om godtgørelse for tort og § 4 i lov om ligebehandling af  

 mænd og kvinder med hensyn til beskæftigelse og barselorlov  

 mv.
Tilfælde, der er omfattet af sidstnævnte lov,  

 vil fortsat skulle behandles efter denne, jf. den foreslåede  

 bestemmelse i stk. 4 og bemærkningerne til bestemmelsen.
I forhold  

 til erstatningsansvarslovens § 26 indebærer bestemmelsen navnlig  

 en lempelse af niveauet for, hvornår der foreligger en retsstridig  

 adfærd.
 Anvendelsesområdet for bestemmelsen er det samme som  

 i stk. 1, dvs. den offentlige forvaltning, erhvervsmæssig og almen  

 virksomhed.
En betingelse for, at der kan ydes godtgørelse, er  

 at omstændighederne taler for det, dvs. at det må anses for  

 rimeligt.
Bestemmelsen har karakter af en lovbestemt retlig standard, og har  

 til formål også uden for ligebehandlingslovens område at  

 give et rimeligt retsværn mod den omhandlede form for chikane.
Der skal efter bestemmelsen navnlig lægges  

 vægt på, om der har bestået et afhængighedsforhold  

 mellem den, der har været udsat for chikanen, og den, der har  

 udøvet den.
Det er her forudsat, at der i almindelighed må  

 være tale om et afhængighedsforhold mellem »offeret« og  

 »chikanøren«, der kan sammenlignes med forholdet mellem arbejdsgiveren  

 og den ansatte, jf. herved den nævnte bestemmelse i  

 ligebehandlingslovens § 4. Der kan f.eks. være tale om  

 lærere i forhold til elever, læger eller andet sundhedspersonale  

 i forhold til patienter eller institutionsansatte i forhold til anbragte  

 mv.
Det er ikke i sig selv afgørende, hvilken form den  

 seksuelle chikane har, herunder om der er tale om fysiske eller verbale  

 tilnærmelser mv.
Der må således anlægges en samlet og  

 konkret vurdering af, om den adfærd, der har været udvist,  

 overskrider grænserne for, hvad den pågældende må  

 acceptere.
Der må bl.a. lægges vægt på den  

 nærmere karakter af adfærden, og på de hidtidige personlige  

 forhold mellem de involverede personer.
 Som følge af, at der, jf. ovenfor, skal være  

 tale om et afhængighedsforhold mellem de pågældende, der  

 kan sammenlignes med forholdet mellem arbejdsgiver og ansat,  

 forudsættes det, at hidtidig retspraksis efter ligebehandlingslovens  

 § 4 tillægges væsentlig vejledende betydning ved  

 fastlæggelsen af grænserne for den retsstridige adfærd.
Seksuel chikane defineres inden for EU ( resolution af 27.  

 november 1991, KOM(1991)2625) som adfærd af seksuel karakter eller  

 anden kønsbestemt adfærd, der krænker kvinders eller  

 mænds værdighed på arbejdspladsen.
Dansk  

 Arbejdsgiverorganisation og Landsorganisationen i Danmark har anvendt samme  

 definition i deres aftale om ligebehandling, tillæg til  

 samarbejdsaftalen.
Forbudet gælder uanset om den seksuelle chikane  

 udøves mod en person af samme eller modsatte køn.
Chikanen er  

 alene omfattet, hvis den retter sig mod en eller flere bestemte personer,  

 dvs. et reklamefremstød af seksuel karakter vil ikke umiddelbart  

 være omfattet af bestemmelsen.
Uden for bestemmelsens område vil der selvsagt  

 fortsat kunne tilkendes godtgørelse efter erstatningsansvarslovens  

 § 26, såfremt betingelserne i denne bestemmelse må anses for  

 opfyldt.
Bestemmelsen indebærer ingen ændring i gældende  

 ret i forhold til denne bestemmelse.
 Efter stk. 4 gælder, at lov om ligebehandling  

 af mænd og kvinder med hensyn til beskæftigelse, barselorlov mv.,  

 lov om lige løn til mænd og kvinder og lov om ligebehandling af  

 mænd og kvinder inden for de erhvervstilknyttede sikringsordninger  

 finder anvendelse på de områder, der er omfattet af disse love.  

 Disse love finder på deres område anvendelse i stedet for  

 bestemmelserne i ligestillingsloven og er således at betragte som »lex  

 specialis« i forhold til ligestillingsloven.
 Dette berører imidlertid ikke det overordnede  

 ansvar for koordinering af regeringens ligestillingsarbejde, som er tillagt  

 ministeren for ligestilling, og som således også omfatter bl.a.  

 arbejdsmarkedsområdet.
Lovforslaget tilsigter i øvrigt ikke at ændre  

 i anden lovgivning.
Det almindelige princip, som lovforslaget er udtryk for,  

 bør imidlertid indgå i overvejelser om ændring af  

 lovgivning mv., der direkte eller indirekte kan have en  

 kønsdiskriminerende virkning.
Særlige foranstaltninger til fremme af  

 ligestilling Til § 3 Efter stk. 1 kan ressortministeren på eget  

 område uanset bestemmelsen i § 2 tillade foranstaltninger til  

 fremme af ligestilling, der har til formål at forebygge eller opveje  

 forskelsbehandling på grund af køn.
Bestemmelsen tager sit  

 udgangspunkt i retten til at indføre positive  

 særforanstaltninger til fremme af lige muligheder for kvinder og  

 mænd for EUs medlemsstater, der blev traktatfæstet med  

 Amsterdamtraktaten.
Det fremgår af EF-traktatens artikel 141 (tidligere  

 artikel 119), at "For at sikre fuld ligestilling mellem mænd og  

 kvinder i praksis på arbejdsmarkedet er princippet om ligebehandling  

 ikke til hinder for, at de enkelte medlemsstater opretholder eller vedtager  

 foranstaltninger, der tager sigte på at indføre specifikke  

 fordele, der har til formål at gøre det lettere for det  

 underrepræsenterede køn at udøve en erhvervsaktivitet  

 eller at forebygge eller opveje ulemper i den erhvervsmæssige  

 karriere".
 Positive særforanstaltninger kan omfattet en lang  

 række instrumenter, hvor bl.a. kan nævnes særligt  

 formulerede informationskampagner, økonomiske incitamenter og  

 personalepolitiske tiltag i den enkelte virksomhed.
De enkelte ressortministre kan efter forslaget på  

 hver deres forretningsområde tillade positive særforanstaltninger  

 uanset det generelle forbud mod forskelsbehandling i § 2. Den myndighed,  

 virksomhed eller organisation, der ønsker en dispensation fra forbudet  

 mod forskelsbehandling skal søge om den hos de enkelte  

 ressortministre, der herefter beslutter om ansøgningen skal  

 imødekommes.
Efter ligebehandlingslovens regler kan der  

 iværksættes foranstaltninger til fremme af ligestilling, og  

 § 3 skal sikre, at der også på områder, der ikke er  

 omfattet af ligebehandlingsloven, kan tages særlige  

 ligestillingsinitiativer, idet initiativerne kan have enten kvinder eller  

 mænd som den primære målgruppe.
Særforanstaltninger  

 kan tænkes anvendt for eksempel inden for undervisning, der ikke er  

 omfattet af ligebehandlingsloven, fordi der ikke er tale om egentlig  

 erhvervsuddannelse.
I stk. 2 foreslås ministeren for ligestilling  

 bemyndiget til at fastsætte overordnede regler for,  

 hvornår der kan iværksættes positive  

 særforanstaltninger til fremme af ligestilling uden forudgående  

 dispensation fra ressortministrene.
Arbejdsministeren er i dag tillagt en  

 lignende bemyndigelse i ligebehandlingslovens § 13, stk. 4, men det  

 omfatter alene beskæftigelse og erhvervsuddannelse.
Af bet. 1370  

 fremgår bl.a., at udvalget indstiller, at dispensationsreglerne i  

 ligebehandlingsloven tages op til overvejelse, så det bliver muligt at  

 gennemføre positiv særbehandling inden for fastlagte rammer uden  

 konkret ansøgning.
Det vil efter lovforslaget være muligt for  

 ministeren for ligestilling at udarbejde en  

 bekendtgørelse, der beskriver de foranstaltninger, der  

 kan iværksættes uden dispensation.
Der er tale om en generel  

 bemyndigelse, der både vedrører områder, der er omfattet  

 af ligebehandlingsloven og områder, der er omfattet af  

 nærværende lovforslag.
Bestemmelsen skal ses i sammenhæng  

 med, at kompetencen til at fravige ligebehandlingsprincippet konkret i  

 forbindelse med beskæftigelse og erhvervsuddannelse mv.  

tillægges ressortministrene, jf. § 3, stk. 1.
 Kompetencen hos ministeren for ligestilling dækker  

 således de mere overordnede principper, hvorimod administrationen og de  

 konkrete fravigelser tillægges de enkelte ressortministre.
§ 3 skal ses i nær sammenhæng med  

 § 2. Forbudet mod forskelsbehandling i § 2 skal derfor ikke ses som  

 absolut, da det kan være nødvendigt at behandle kvinder og  

 mænd forskelligt for netop at stille dem lige og sikre reelt lige  

 muligheder.
Adgangen til at iværksætte positive  

 særforanstaltninger kan derfor i nogle tilfælde være en  

 forudsætning for at opfylde lovens formål i henhold til  

 § 1.
I stk. 3 præciseres det, at dispensationer  

 inden for områder, der er omfattet af ligebehandlingsloven skal gives i  

 henhold til den pågældende lov, jf. ligebehandlingsloven  

 § 13. Med dette lovforslag ændres reglerne i ligebehandlingsloven  

 § 13, så det er de samme principper, der gælder for  

 tilladelse til at fravige princippet om lige behandling og dermed gennem  

 positive særforanstaltninger at fremme ligestilling og lige muligheder  

 for kvinder og mænd i denne lov og i ligebehandlingsloven.
Dispensation  

 fra ligebehandlingsprincippet inden for beskæftigelse og  

 erhvervsuddannelse reguleres i ligebehandlingsloven efter tilsvarende princip  

 om, at ressortministeren har ansvaret for og retten til at tillade positive  

 særforanstaltninger på eget område, mens ministeren for  

 ligestilling kan udstede generelle undtagelser fra ligebehandlingsprincippet  

 i bekendtgørelsesform, jf. bemærkningerne til § 25.
Til kapitel 3 Offentlige myndigheders forpligtelser Til § 4 Bestemmelsen er en delvis videreførsel af § 1,  

 stk. 2, i den gældende ligestillingslov.
Det foreslås, at  

 alle offentlige myndigheder, herunder også kommuner og amtskommuner,  

 får en handlepligt til at arbejde for at fremme ligestilling både  

 i forhold til borgerne og i forhold til myndighedens forvaltningsområde  

 og personale.
Af bestemmelsen fremgår, at ansvaret for at fremme  

 ligestilling er placeret hos de enkelte
myndigheder.
Som noget nyt skal myndigheder i overensstemmelse med  

 mainstreamingprincippet indarbejde ligestilling i al offentlig  

 planlægning og forvaltning.
Dette vedrører både  

 myndighedens interne forhold som personalepolitik, rekruttering af  

 medarbejdere og ledere o.lign. og myndighedens forvaltningsområde,  

 herunder for eksempel udarbejdelse af vejledninger og formidling til borgerne  

 og planlægning af opgaver.
I den forbindelse kan der for eksempel  

 udvikles redskaber og metoder til at analysere ligestillingsmæssige  

 konsekvenser af myndighedens praksis, initiativer og regler.
 Med bestemmelsen lovfæstes mainstreaming-princippet,  

 som Danmark har forpligtet sig til internationalt, jf. de almindelige  

 bemærkninger.
Redegørelser for ligestilling Til § 5 Lovforslaget pålægger ministerier og visse  

 statslige institutioner og virksomheder en pligt til at udarbejde  

 redegørelser for ligestilling i overensstemmelse med den pligt, som  

 kommuner og amtskommuner har, jf. lov om kommunernes styrelse § 62,  

 stk. 3. Ministerier vil være forpligtet til at udarbejde  

 redegørelser for ligestilling uanset antallet af ansatte, mens de  

 statslige institutioner og virksomheder alene skal udarbejde  

 redegørelser, hvis de har mere end 50 ansatte.
Det gældende krav  

 til statslige institutioner og virksomheder om at udarbejde handlingsplaner  

 for ligestilling erstattes af de nævnte redegørelser.
Dermed  

 skabes ens retningslinier for indberetninger fra hele den offentlige  

 forvaltning og dermed også et sammenligneligt materiale.
Det  

 skønnes at få positiv effekt i forhold til det kommunale  

 ligestillingsarbejde og kan danne grundlag for ministeren for  

 ligestillings årlige redegørelse og perspektiv- og handlingsplan  

 til Folketinget.
Stk. 2 indeholder bestemmelser om  

 redegørelsernes indhold.
Forslaget skal betragtes som et minimumskrav,  

 således at ministerier, statslige institutioner og statslige  

 virksomheder selv kan vælge at udvide redegørelsernes indhold,  

 dersom de har taget særlige initiativer.
Kravet til indholdet svarer  

 til de gældende regler i lov om kommunernes styrelse § 62,  

 stk. 3. Som andre forhold, der kan medtages i redegørelserne i  

 henhold til stk. 2, nr. 3, kan nævnes  

 iværksættelse af positive særforanstaltninger, udarbejdelse  

 af konsekvensanalyser af ligestillingsmæssig betydning af ny regulering  

 og beskrivelse af målsætninger for det fremtidige arbejde mv.
Ressortministerene skal efter stk. 3 og 4 indsamle og  

 bearbejde de indsendte redegørelser og sammenfatte dem til en rapport,  

 der indsendes til ministeren for ligestilling.
Redegørelserne skal  

 udarbejdes mindst hvert andet år inden 1. september og første  

 gang den 1. september 2001.
 For så vidt angår de kommunale  

 ligestillingsredegørelser er der ikke fastsat en egentlig frist for  

 indsendelse i lov om kommunernes styrelse, men i praksis er  

 redegørelserne blevet indsamlet i september, jf. bemærkningerne  

 til § 7.
Hensigten med forslaget er dels at skabe en større  

 viden om det decentrale ligestillingsarbejde, dels at sætte fokus  

 på nye behov og aktuelle ligestillingsproblemer.
I rapporten kan  

 desuden indgå, om ministeriet har foretaget analyse af  

 ligestillingsmæssige konsekvenser for ny lovgivning.
Rapporten kan  

 endvidere medvirke til at give de enkelte ministre bedre mulighed for at  

 følge udviklingen i ligestillingsarbejdet på netop deres  

 område samt at give ministeren for ligestilling mulighed for at  

 følge udviklingen generelt.
Såvel bestemmelsens krav til hvilke oplysninger, der  

 skal indgå i redegørelsen, som kravet om indsendelse af  

 ligestillingsredegørelser hvert andet år, skal opfattes som  

 minimumskrav.
Der er intet til hinder for, at ressortministrene udarbejder  

 mere detaljerede redegørelser med et kortere tidsinterval.
Til § 6 Bestemmelsen indeholder en bemyndigelse for ministeren for  

 ligestilling til at fastsætte regler for ministerier, visse statslige  

 institutioner og virksomheders ligestillingsredegørelser.
Baggrunden  

 for bemyndigelsen er erfaringerne fra 1997, hvor kommuner og amtskommuner for  

 første gang udarbejdede ligestillingsredegørelser.
Der var  

 store forskelle på redegørelserne, hvorfor det kan være  

 nødvendigt på længere sigt at specificere kravene til  

 indholdet af redegørelserne.
Endvidere vil det være muligt at  

 tilpasse kravene til redegørelserne i takt med, at erfaringerne  

 indsamles, ligesom der på sigt kan være behov for at belyse nye  

 eller andre emner, for eksempel udviklingen i den kønsmæssige  

 sammensætning af udvalg og bestyrelser.
Til § 7 Folketinget har med V87 opfordret til, at der  

 tilvejebringes øget viden om ligestilling.
Forslaget, om  

 udarbejdelse af redegørelser og perspektiv og handlingsplan til  

 Folketinget, er derfor indføjet i loven som et redskab til at  

 sætte større fokus på ligestillingsarbejdet i Danmark.
 Det er tanken, at redegørelsen skal give et  

 kvalificeret grundlag for Folketingets debatter om ligestilling.
Ministeren for ligestilling udarbejder den årlige  

 redegørelse, der kan være generel og overordnet eller  

 sætte særlig fokus på aktuelle problemstillinger inden for  

 ligestillingsarbejdet.
Redegørelsen kan for eksempel hvert andet  

 år indeholde status for de i § 5, nævnte  

 redegørelser, eller redegøre for udviklingen i  

 kønssammensætningen i beslutningsprocesser i de år, hvor  

 der er indberetningspligt for så vidt angår  

 kønssammensætningen i visse statslige bestyrelser, jf.  

 bemærkningerne til § 13.
 Kommunerne skal ifølge § 62, stk.3, i den  

 kommunale styrelseslov mindst hvert andet år redegøre for  

 situationen med hensyn til ligestilling mellem kvinder og mænd blandt  

 de kommunalt ansatte.
 Det er aftalt med Indenrigsministeriet, at ministeren for  

 ligestilling fra Indenrigsministeriet modtager de kommunale  

 ligestillingsredegørelser, således at der kan udarbejdes en  

 redegørelse til Folketinget, der omfatter den samlede offentlige  

 sektor.
I følge stk. 2 kan ministeren  

 indhente de nødvendige oplysninger fra offentlige myndigheder,  

 offentlige virksomheder og offentlige organisationer for at kunne udarbejde  

 den årlige redegørelse og perspektiv- og handlingsplan for  

 ligestilling.
Det kan f.eks. være, om myndigheden, virksomheden eller  

 organisationen har en ligestillingspolitik, samt hvilke initiativer disse har  

 taget blandt andet for at fremme ligestillingen blandt de ansatte.
Endvidere  

 kan ministeren evaluere virkningerne og resultaterne af bestemmelserne om  

 kønssammensætningen i udvalg og bestyrelser, herunder udvalg og  

 bestyrelser, der ikke er omfattet af indberetningspligten, jf.  

 bemærkningerne til kapitel 4.
 Det bemærkes, at oplysninger om lønstatistik  

 kan indhentes hos Danmarks Statistik.
Til kapitel 4 Udvalg og bestyrelser Ligelig kønssammensætning i offentlige udvalg,  

 kommissioner mv.
Til § 8 Bestemmelsen er en videreførsel og delvis udvidelse  

 af reglerne i udvalgsloven.
Med forslaget er der er sket en skærpelse  

 af kravet til kønssammensætningen af udvalg mv., idet kravet  

 efter udvalgsloven § 1 er, at udvalg så vidt muligt bør  

 have en afbalanceret kønssammensætning, mens der efter  

 lovforslaget bør være en ligelig kønssammensætning.  

 Skærpelsen skal ses som en opfølgning på V87, hvor  

 regeringen blev opfordret til at arbejde for en lige kønsmæssig  

 deltagelse i beslutningsprocesser i samfundet, jf. pkt. 7 i de almindelige  

 bemærkninger vedrørende baggrunden for skærpelsen.
Udtrykket afbalanceret kønssammensætning er i  

 praksis blevet fortolket således, at det underrepræsenterede  

 køn skulle være repræsenteret med mindst 1/3. Udtrykket  

 ligelig skal derimod fortolkes således, at der bør arbejdes for  

 reelt lige kønssammensætning i det omfang, det er muligt.
Der er  

 dog ikke tale om et absolut krav, da udtrykket "bør"  

 overlader et vist rum for fortolkning og konkret skøn.
Det er  

 nødvendigt at kunne foretage et sådant konkret skøn, da  

 det ikke altid vil være muligt at sammensætte et udvalg med lige  

 mange kvinder og mænd, der alle har de rette kvalifikationer og  

 sagkundskab.
 Det vil naturligvis som hidtil være en  

 forudsætning for at kunne blive beskikket som medlem af udvalg mv., at  

 den pågældende, der indstilles eller udpeges, er i besiddelse af  

 de for udvalgsarbejdet nødvendige og relevante kvalifikationer.
Bestemmelsen omhandler statslige udvalg mv. med  

 væsentlige samfundsrelevante opgaver, også udvalg mv. nedsat i  

 henhold til lov.
Derimod falder udvalg med arbejdsopgaver af udelukkende  

 administrativ og/eller teknisk karakter uden for loven.
Udvalg, der efter  

 lovgivningen har både administrative og regelforberedende opgaver, vil  

 være omfattet af lovforslaget, medmindre arbejdet med  

 regelforberedelsen er af underordnet eller begrænset betydning i  

 forhold til de administrative opgaver.
Selve betegnelsen udvalg og kommission  

 er ikke afgørende for, om lovens bestemmelser skal anvendes ved  

 medlemsbeskikkelser.
Også når andre betegnelser som f.eks.  

 råd, nævn, mv. skal anvendes, er loven gældende, hvis  

 arbejdsopgaverne er af den i lovforslaget beskrevne art.
Interne  

 arbejdsgrupper indenfor ministerier og styrelser, hvor der typisk ikke  

 foreligger en egentlig beskikkelse fra en minister, falder uden for  

 loven.
Endvidere undtages tværministerielle arbejdsgrupper,  

 hvor medlemmer udpeges på grundlag af deres særlige funktion i  

 ministeriet eller styrelsen.
Uden for lovens område falder også  

 alle kommunale og amtskommunale udvalg.
Derimod vil formelt nedsatte udvalg,  

 der har til opgave at forberede lovgivning eller anden generel  

 regelfastsættelse, eller som har til opgave at forberede  

 planlægning af samfundsudviklingen, som hovedregel være omfattet  

 af bestemmelsen.
Til § 9 Det foreslås, at proceduren ved indstilling af  

 medlemmer til ministernedsatte udvalg videreføres som i den  

 gældende udvalgslov § 2. Bestemmelsen omfatter alene udvalg mv.,  

 der helt eller delvist udpeges af en minister.
Bestemmelsen omfatter nye  

 udvalg, periodevise gen- og nybeskikkelser samt beskikkelser i tilfælde  

 af enkeltudskiftning af medlemmer.
 Det vil naturligvis være en forudsætning for  

 at blive medlem, at den pågældende er i besiddelse af de for  

 arbejdet nødvendige kvalifikationer.
Efter stk. 1 skal der stilles forslag om både  

 en kvinde og en mand, når myndigheden eller organisationen skal  

 foreslå eller udpege et medlem af udvalg.
Efter stk. 1, 4. punktum  

 gælder kravet om at indstille lige mange kvinder og mænd  

 tilsvarende hvor myndigheden eller organisationen efter lovgivningen skal  

 udpege medlemmer.
Den kompetence, der er tillagt myndigheden eller  

 organisationen til selv at bestemme, hvem der skal repræsentere  

 myndigheden eller organisationen vil således blive overført til  

 ministeren, for så vidt angår afgørelsen af, hvem af de  

 indstillede, der skal beskikkes som medlem.
Stk. 2 indeholder en adgang for myndigheden eller  

 organisationen til at fravige kravet om at indstille både kvinder og  

 mænd, hvor der foreligger særlige grunde.
Undtagelsesbestemmelsen  

 kan tænkes anvendt i tilfælde, hvor krav om en særlig  

 fagkundskab efter en konkret vurdering udelukker en ligelig  

 kønssammensætning.
Der kan endvidere være myndigheder  

 eller organisationer, som ikke har mulighed for at lade sig  

 repræsentere med både kvinder og mænd, for eksempel fordi  

 det ene køn kun i ringe omfang er repræsenteret eller valgt ind  

 i kompetente organer.
Særlige grunde kan tillige foreligge, hvis  

 organisationen ikke har mulighed for at foreslå eller udpege både  

 kvinder og mænd med de for udvalgsarbejdets fornødne  

 kvalifikationer og/eller sagkundskaber.
Stk. 3 indebærer, at hvis der ikke foreligger  

 særlige grunde for at fravige indstillingsreglerne, og de indstillende  

 organisationer mv. ikke indstiller både kvinder og mænd, kan  

 ressortministeren, der har ansvaret for nedsættelse eller udpegning af  

 det pågældende udvalg, bestemme, at udvalget kan fungere uden de  

 pågældende medlemmer.
Bestemmelsen er indføjet af hensyn  

 til gennemførelsen af intentionerne i § 8, hvorefter udvalg mv.  

 bør have en ligelig sammensætning.. Ressortministeren kan  

 således lade poster være ubesatte, hvis der ikke indstilles begge  

 køn, og begrundelsen for fravigelse af indstillingsreglerne ikke kan  

 accepteres.
Bestemmelsen indebærer, at bestemmelser i andre love mv. om  

 sammensætningen af og antallet af medlemmer i udvalg, kommissioner mv.  

 kan fraviges.
Der opstår således ikke regelkonflikter mellem  

 på den ene side ligestillingsloven og på den anden side  

 lovgivningen om de pågældende udvalg og bestyrelser.
Til § 10 Efter stk. 1 skal ressortministeren indberette den  

 påtænkte sammensætning af udvalg og kommissioner mv. til  

 ministeren for ligestilling inden beskikkelse af medlemmerne finder sted.  

 Indberetningen vedrører alene de udvalg mv., som er omfattet af  

 § 8, stk. 1. Ændringer i udvalgssammensætningen efter  

 beskikkelsen skal ligeledes indberettes til ministeren for ligestilling.  

 Stk. 1 er en videreførsel af de gældende regler.
Efter stk. 2 foreslås det derfor, at hvis den  

 påtænkte kønssammensætning ikke er ligelig, kan  

 ministeren for ligestilling rette henvendelse til ressortministeren og anmode  

 om en begrundelse for, hvorfor kønssammensætningen ikke er  

 ligelig.
Endvidere kan ministeren for ligestilling anmode om en fornyet  

 sammensætning af udvalget mv., hvis der ikke kan gives en saglig  

 begrundelse.
Det er ikke hensigten, at ministeren for ligestilling skal  

 gå ind i vurderinger af de enkelte medlemmers faglige kvalifikationer,  

 men derimod alene se på, om den ansvarlige ressortminister sagligt kan  

 begrunde udvalgets ulige kønssammensætning.
Den særlige  

 procedure skal ses i sammenhæng med, at der her er tale om udvalg mv.,  

 der forbereder og fastsætter regler eller planlægning af  

 samfundsmæssig betydning, herunder f.eks. lovforberedende udvalg.
Det  

 er her særligt vigtigt, at begge køn har lige mulighed for  

 indflydelse og for at gøre deres synspunkter gældende.
Det bemærkes, at Folketingets  

 politisk-økonomiske udvalg til den gældende udvalgslov i  

 betænkning afgivet den 28. marts 1985 over forslag til lov om  

 ligestilling mellem mænd og kvinder ved udpegning af medlemmer til  

 offentlige udvalg, kommissioner o.lign. har understreget vigtigheden af, at  

 der ikke kun skal ske underretning om kønssammensætning i  

 udvalg, men sikres tid og mulighed for at reagere, jf.
Folketingstidende B  

 (1984-85) spalte 991.
 Ligelig kønssammensætning i visse  

 bestyrelser i den statslige forvaltning mv.
Til § 11 Bestemmelsen er en videreførsel og delvis udvidelse  

 af reglerne i bestyrelsesloven.
Efter stk. 1 bør bestyrelser,  

 repræsentantskaber og anden kollektiv ledelse i statslige  

 forvaltningsmyndigheder have en ligelig kønssammensætning, idet  

 det dog er en forudsætning for at indtræde i bestyrelsesarbejde,  

 at det pågældende bestyrelsesmedlem har den for arbejdet  

 fornødne sagkundskab og kvalifikationer.
Der er sket en vis  

 skærpelse af kravet til kønssammensætningen i bestyrelser  

 mv.
I § 1 i den gældende bestyrelseslov bør de omfattede  

 bestyrelser så vidt muligt have en afbalanceret  

 kønssammensætning, mens de efter stk. 1 bør have en  

 ligelig kønssammensætning.
Det skal bemærkes, at der ikke  

 er tale om et absolut krav til kønssammensætningen, idet  

 stk. 1. anvender udtrykket "bør" og ikke  

 "skal", jf. bemærkningerne til § 8, stk. 1.
Folketinget har i V87 opfordret regeringen til at arbejde  

 for en ligelig kønsmæssig deltagelse i samfundets  

 beslutningsprocesser.
Da det fremgår af statistikken, at kvinder  

 på trods af den gældende bestyrelseslov udgør under en  

 tredjedel af bestyrelsesmedlemmerne, nemlig 26,9 % i 1997, og at udviklingen  

 i løbet af den gældende lovs tid ikke har været  

 væsentlig, vil der være behov for en skærpelse af  

 kravet.
Såfremt en myndighed ledes af både en  

 bestyrelse og et repræsentantskab, gælder loven for  

 sammensætningen af begge organer.
Bestemmelsen omfatter bestyrelser,  

 der allerede er omfattet af den gældende bestyrelseslov.
Hvis  

 ressortministeren udpeger medlemmer til sådanne bestyrelser mv. skal  

 reglerne i § 12 iagttages ved indstilling, og det er således  

 ressortministeren, der skal påse den kønsmæssige  

 sammensætning.
Hvis bestyrelsen mv. ikke helt eller delvist udpeges af  

 ressortministeren, men f.eks. sammensættes i henhold til vedtægt  

 e.lign. påhviler det forvaltningsmyndigheden selv at påse en  

 ligelig kønssammensætning.
Efter stk. 2 bør bestyrelser,  

 repræsentantskaber mv. for selvejende institutioner mv. så vidt  

 muligt have afbalanceret kønsmæssig sammensætning.
Dette  

 gælder, når udgifterne ved de selvejende institutioners  

 virksomhed overvejende dækkes af statslige midler dvs. ikke under  

 60-70% statstilskud.
Denne afgrænsning kendes fra  

 forvaltningsloven.
Endvidere omfattes interessentskaber,  

 anpartsselskaber og aktieselskaber, hvor den overvejende del ejes af staten,  

 dvs. ikke under 60-70 %. Hvis der er tvivl om, hvorvidt en bestyrelse er  

 omfattet af stk. 2, træffer ressortministeren afgørelse  

 herom.
Disse institutioner er ikke umiddelbart omfattet af den  

 gældende bestyrelseslov, men ressortministeren kan, jf.  

 bestyrelseslovens § 1, stk. 2, fastsætte regler for, at  

 institutionerne bliver omfattet, og lovforslaget indebærer derfor en  

 udvidelse for så vidt angår de institutioner, der er nævnt  

 i den gældende lov.
Baggrunden for udvidelsen er regeringens arbejde  

 for at skabe en mere lige deltagelse af kvinder og mænd i  

 beslutningsprocesserne.
Kvindeandelen i bestyrelser mv. er fortsat lav, jf.  

 bemærkningerne til stk.1. og loven skal medvirke til at fremme  

 udviklingen i kønssammensætningen.
Endvidere skal det  

 bemærkes at stadig flere opgaver, der tidligere har været  

 varetaget af statslige forvaltningsmyndigheder, i dag varetages af  

 institutioner mv., der ikke direkte er omfattet af den statslige forvaltning,  

 hvorfor det findes nødvendigt at udvide anvendelsesområdet til  

 bestyrelsen mv. for sådanne institutioner og selskaber.
Det er som hidtil en forudsætning for deltagelse i  

 bestyrelser mv. at personen har de rette kvalifikationer.
Det er  

 således muligt at fravige en afbalanceret  

 kønssammensætning.
Hvis bestyrelsen mv. sammensættes i henhold til  

 vedtægt e.lign., og ministeren således ikke har indflydelse  

 på, hvem der udpeges til bestyrelsen mv., påhviler det den  

 selvejende institution mv. selv at påse den kønsmæssige  

 sammensætning.
Udtrykket "afbalanceret" er i praksis blevet  

 fortolket således, at der skal være mindst en tredjedel medlemmer  

 af det ene køn.
Efter stk. 3 kan ressortministeren beslutte, at  

 stk. 1 skal gælde for de i stk. 2 nævnte institutioner  

 mv.
Dette indebærer, at bestyrelserne for institutionerne bør  

 have en ligelig kønsmæssig sammensætning, og at  

 sammensætningen skal indberettes i henhold til § 13. Muligheden  

 for at skærpe kravet til kønssammensætningen skal ses i  

 sammenhæng med, at visse af de i stk. 2 nævnte bestyrelser  

 mv. kan have opgaver, der i høj grad svarer til statslige  

 forvaltningsmyndigheder, hvorfor det vil være naturligt at kunne  

 fastsætte samme krav for dem, som for de i stk. 1 nævnte  

 myndigheder.
Stk. 4 giver de enkelte ressortministre  

 mulighed for at lade stk. 1 eller stk. 2 omfatte  

 selvejende institutioner, interessentskaber, aktie- og anpartsselskaber, hvis  

 det offentlige dækker mere end 50% af den selvejende institutions  

 virksomhed, eller hvis staten ejer mere end 50% af selskabet mv.
Ligeledes  

 kan ressortministeren beslutte, at dette skal gælde for selskaber, der  

 udøver virksomhed i henhold til koncession eller lignende offentlig  

 godkendelse.
Ressortministerens mulighed for at omfatte selskaber, der  

 udøver sin virksomhed i henhold til koncession eller lignende  

 offentlig godkendelse, er møntet på bestyrelser i private  

 virksomheder, der har overtaget offentlige opgaver.
Det vil være op til  

 ressortministeren at vurdere, om dette vil være relevant.
Hvis  

 institutionerne mv. bliver omfattet af stk. 1, bør bestyrelsen  

 have en ligelig kønsmæssig sammensætning, og  

 sammensætningen skal indberettes i henhold til § 13. Hvis  

 institutionen bliver omfattet af stk. 2, skal det tilstræbes, at  

 bestyrelsen får en afbalanceret kønssammensætning.
Der er  

 ingen indberetningspligt.
Vedrørende begrundelse for at udvide  

 bestemmelsens anvendelsesområde se bemærkningerne til stk. 2  

 og 3.
Til § 12 Det foreslås, at proceduren ved indstilling af  

 medlemmer til ministernedsatte bestyrelser tager udgangspunkt i de  

 gældende regler i bestyrelsesloven.
Bestemmelsen omfatter således  

 alene bestyrelser mv., der helt eller delvist udpeges af en minister.  

 Reglerne om indstilling omfatter således ikke bestyrelser mv., der  

 sammensættes i henhold til vedtægt e.lign., hvor ministeren ikke  

 har indflydelse på, hvem der bliver medlem af bestyrelsen mv.
 Det vil naturligvis være en forudsætning for  

 at kunne blive udpeget til medlem af ministernedsatte udvalg og bestyrelser  

 mv., at den pågældende er i besiddelse af de for arbejdet  

 nødvendige kvalifikationer.
Efter stk. 1 skal der stilles forslag om både  

 en kvinde og en mand, når myndigheden eller organisationen skal  

 foreslå eller udpege et medlem af bestyrelsen mv.
Efter stk. 1, 4.  

 punktum gælder kravet om at indstille lige mange kvinder og mænd  

 tilsvarende hvor myndigheden eller organisationen efter lovgivningen skal  

 udpege medlemmer.
Den kompetence, der er tillagt myndigheden eller  

 organisationen, bliver overført til ministeren, for så vidt  

 angår afgørelsen af, hvem af de indstillede, der skal beskikkes  

 som medlem, jf. bemærkningerne til § 9, stk. 1. Bestemmelsen  

 er en videreførsel af den gældende bestyrelseslov.
Efter stk. 2 kan kravet om at indstille lige mange  

 kvinder og mænd fraviges, hvis der foreligger særlige grunde.
De  

 indstillingsberettigede skal redegøre for de særlige grunde over  

 for ressortministeren.
Fravigelsesadgangen kan således finde
anvendelse, hvor krav om en særlig sagkundskab efter konkret  

 vurdering udelukker ligelig eller afbalanceret  

 kønssammensætning, eller hvor myndigheden, institutionen eller  

 selskabet mv. ikke har mulighed for at lade sig repræsentere af  

 både kvinder og mænd, jf. i øvrigt bemærkningerne  

 til § 9, stk. 2 om særlige grunde.
Bestemmelsen svarer til  

 den gældende bestyrelseslov § 3.
Det foreslås med stk. 3, at kravet om  

 indstilling af lige mange kvinder og mænd ikke skal gælde, hvis  

 medlemmer af de i stk. 1 nævnte udvalg og bestyrelser helt eller  

 delvist vælges ved direkte afstemning.
I disse tilfælde kan der  

 kun ved at foreskrive en uforholdsmæssig kompliceret procedure  

 varetages et krav om en ligelig kønssammensætning af udvalget og  

 bestyrelsen mv.
Det forekommer endvidere betænkeligt gennem lovgivning  

 at fastsætte begrænsninger for gennemførelse af  

 demokratiske valg.
Hvis der ikke foreligger særlige grunde for at  

 fravige indstillingsreglerne, og de indstillende organisationer mv. ikke  

 indstiller både kvinder og mænd, kan ressortministeren, der har  

 ansvaret for nedsættelse eller udpegning af den pågældende  

 bestyrelse mv., bestemme, at bestyrelsen kan fungere uden de  

 pågældende medlemmer.
Bestemmelsen i stk. 4 er  

 indføjet af hensyn til gennemførelsen af intentionerne i  

 § 11. Ressortministeren kan således lade poster være  

 ubesatte, hvis der ikke indstilles begge køn, og begrundelsen for  

 fravigelse af indstillingsreglerne ikke kan accepteres.
Dette svarer til  

 forslagets § 9, stk. 3 om udvalg.
Til § 13 Ressortministrene skal efter forslaget hvert tredje  

 år indberette kønssammensætningen af de bestyrelser, der  

 er omfattet af § 11, stk. 1, til ministeren for  

 ligestilling.
Såfremt ressortministeren i medfør af  

 § 11 stk. 3 og 4 beslutter, at visse bestyrelser skal være  

 omfattet af stk. 1, skal disse bestyrelser indberettes i henhold til den  

 almindelige indberetningspligt efter § 13, stk. 1.
I den gældende bestyrelseslov blev fastlagt en  

 tre-årlig indberetningspligt.
Baggrunden herfor var blandt andet, at  

 Statsministeriet gennem indberetning ville få mulighed for at  

 følge udviklingen, uden at derved at iværksætte et stort  

 bureaukrati med indberetning i hvert enkelt tilfælde.
Endvidere blev  

 det påpeget, at bestyrelser mv. sædvanligvis kun udskiftes hvert  

 3. eller 4. år.
 Bestemmelsen fastholdes.
Stk. 2 fastsætter en pligt for de omfattede  

 bestyrelser mv. til at indberette kønssammensætningen til  

 ressortministeren.
Det fremgår videre af stk. 2, at  

 ressortministeren kan fastsætte nærmere regler for, hvordan  

 indberetninger om kønssammensætningen i bestyrelser mv. mest  

 hensigtsmæssigt indsendes fra institutionen, myndigheden eller  

 selskabet mv. til ministeren.
Det er op til den enkelte ressortminister at  

 vurdere, om de pågældende indberetninger kan samordnes med andre  

 oplysninger fra de pågældende institutioner mv. til ministeren,  

 således at den administrative byrde begrænses i videst muligt  

 omfang.
Der er ingen formkrav til disse indberetninger, da ressortministeren  

 selv kan fastsætte regler for indberetningen.
 Efter stk. 3 træffer ressortministeren  

 afgørelse om, hvorvidt en bestyrelse er omfattet af § 11 og  

 dermed af indberetningspligten, hvis der er tvivl om, hvorvidt en bestyrelse  

 mv. er omfattet.
Til kapitel 5 Videnscenter for Ligestilling Til § 14 Det foreslås, at der etableres et Videnscenter for  

 Ligestilling som en selvejende institution ledet af en bestyrelse med  

 repræsentation fra blandt andre arbejdsmarkedets parter og med et  

 tilknyttet debatforum.
Oprettelsen af et særligt videnscenter indgik i  

 V87 samt i de anbefalinger, som Udvalget fremsatte i bet. 1370.  

 Videnscentrets formål er at fremme, kvalificere og skabe debat om  

 ligestilling mellem kvinder og mænd samt at understøtte  

 bestræbelserne for at indarbejde ligestilling i al politik,  

 planlægning og forvaltning.
Herunder skal Videnscenter for Ligestilling  

 formidle viden og information om ligestilling til offentligheden.
Videnscenter for Ligestilling kan påpege behov for  

 eller iværksætte undersøgelser, forskning, analyser eller  

 andet, der har betydning for at sikre en alsidig ligestillingsdebat og kan  

 stille forslag om ligestillingsinitiativer og -indsatser til  

 ressortministrene, herunder ministeren for ligestilling, der har ansvaret for  

 det overordnede og generelle ligestillingsarbejde.
Det er en naturlig del af  

 Videnscenter for Ligestillings arbejde, at centret også vil kunne  

 stilles forslag om ligestillingsinitiativer og -indsatser til andre relevante  

 aktører.
Samarbejdet mellem Videnscenter for Ligestilling og  

 ministeren for ligestilling skønnes at være frugtbart i det  

 samlede ligestillingsarbejde.
Det må forventes, at videnscentret vil  

 spille en væsentlig rolle i forhold til ministeren for ligestilling,  

 når denne iværksætter nye initiativer eller  

 planlægning, ligesom ministeren for ligestilling efter stk. 3, 2.  

 punktum kan stille forslag om indsatsområder og initiativer til  

 Videnscenter for Ligestilling.
Centret skal udgøre en kundskabsbase med bred  

 faglig kompetence og i samarbejde med andre aktører kvalificere  

 ligestillingsdebatten i Danmark.
I det omfang andre institutioner, som f.eks.  

 Kvinfo, varetager tilgrænsende opgaver, skal centret samarbejde med de  

 pågældende, men ikke overtage opgaver fra allerede eksisterende  

 organer.
Udgifterne til centrets etablering og drift afholdes i  

 første omgang af bevillinger på de årlige finanslove til  

 ligestillingsområdet.
Det er hensigten, at centret skal modtage  

 statstilskud til at opfylde sine lovbundne opgaver, men at centret kan drive  

 indtægtsdækket virksomhed.
Til § 15 Der foreslås nedsat en bestyrelse for Videnscenter  

 for Ligestilling sammensat således, at parterne på det offentlige  

 og det private arbejdsmarked, kvinde- og mandeorganisationer samt kvinde-,  

 mande- og kønsforskningen er repræsenteret.
Forslaget svarer i  

 hovedtræk til anbefalingerne i bet. 1370.
Ministeren for ligestilling udpeger endvidere formanden  

 samt de tre repræsentanter, der forsker i spørgsmål om  

 ligestilling og/eller køn.
Centrets medarbejdere vælger et  

 medlem til bestyrelsen blandt medarbejderne selv.
Stk. 2 fastsætter udpegningsperioden for  

 medlemmerne til 4 år.
Der kan ske genudpegning af medlemmerne, så  

 der på den måde kan sikres kontinuitet i bestyrelsens og centrets  

 arbejde.
Efter stk. 3 gælder § 11-12 for  

 sammensætningen af bestyrelsen.
De opregnede organisationer indstiller  

 medlemmer til ministeren for ligestilling, der herefter skal påse, at  

 bestyrelsen får en ligelig kønssammensætning, medmindre  

 der foreligger særlige grunde for fravigelser.
Når det  

 særskilt nævnes, at §§ 11 og 12 gælder ved udpegning  

 af bestyrelsen, er det for at sikre, at centret vil være omfattet af  

 bestemmelserne uanset om centret som selvejende institution vil få  

 så store indtægter, at udgifterne i overvejende grad vil blive  

 dækket gennem egenfinansiering og dermed ikke overvejende dækkes  

 af offentlige midler, jf. § 11.
Til § 16 Bestemmelsen beskriver bestyrelsens opgaver og ansvar.
Bestyrelsen har efter stk. 1 ansvaret for den  

 overordnede ledelse af centret.
Da centret vil modtage offentlige tilskud, er  

 det særskilt nævnt, at bestyrelsen er ansvarlig herfor i forhold  

 til ministeren for ligestilling som ressortansvarlig for centret.
Efter stk. 2 ansætter og afskediger bestyrelsen  

 centrets direktør.
Det er hensigten, at direktøren  

 ansætter centrets øvrige personale, hvilket forventes reguleret  

 i centrets vedtægt, jf. bemærkningerne til stk. 4.
Bestyrelsen har det overordnede ansvar for centrets  

 økonomi, hvorfor det også er bestyrelsen, der efter stk. 3  

 fastsætter centrets budget.
Fastsættelsen af budgettet sker dog  

 på grundlag af indstilling fra centrets direktør, der har  

 ansvaret for den daglige ledelse af centret.
Bestyrelsen skal efter stk. 4 sørge for, at  

 der udarbejdes en vedtægt for centrets daglige virke, bestyrelsens  

 arbejde, afstemningsregler, direktørens kompetence og lignende regler  

 for centrets virke.
Vedtægten skal godkendes af ministeren for  

 ligestilling, blandt andet fordi bestyrelsen er ansvarlig over for  

 ministeren.
Vedtægten må forventes at tage udgangspunkt i regler  

 for andre selvejende institutioner.
Det er hensigten, at vedtægten skal  

 indeholde regler om, at formandens stemme er udslagsgivende ved stemmelighed,  

 men det er op til bestyrelsen at fastsætte nærmere regler om  

 afstemning i forbindelse med afgørelser.
Ordningen med at lade  

 formandens stemme være udslagsgivende kendes fra andre bestyrelser.
Det foreslås med stk. 5, at bestyrelsen hvert  

 år sørger for, at der bliver udarbejdet en årlig  

 aktivitets- og handlingsplan.
Aktivitets- og handlingsplanen fastlægger  

 rammerne for det kommende års arbejde, og der bør skabes plads  

 for varetagelse af evt. nye opgaver og pludseligt opståede  

 problematikker.
Bestyrelsen har det endelige ansvar for at aktivitets- og  

 handlingsplanen udarbejdes, men det vil være naturligt, at bestyrelsen  

 inddrager Debatforum i udarbejdelsen og i en dialog om de planlagte  

 aktiviteter mv.
 Efter stk. 6 skal bestyrelsen endvidere sørge  

 for, at der udarbejdes og offentliggøres en årsberetning for  

 centrets virksomhed.
Til § 17 Det foreslås, at Videnscenter for Ligestilling  

 nedsætter et Debatforum.
Debatforums sammensætning afhænger  

 af den til enhver tid værende ligestillingsdebat og centrets behov for  

 eller ønske om tilførsel af særlige kvalifikationer  

 og/eller sagkundskab.
Debatforum har efter lovforslaget ikke nogen egentlig  

 beslutningskompetence, men skal virke som sparringspartner for Videnscentrets  

 bestyrelse og medarbejdere og kan pege på de indsatsområder, som  

 Videnscentret kan tage op.
Der skal være en ligelig  

 kønssammensætning i Debatforum, og det er således centrets  

 opgave ved udpegning af medlemmer til Debatforum at sikre lige mange  

 kvindelige og mandlige medlemmer.
Da der ikke er fastsat regler for et  

 bestemt antal medlemmer eller bestemte kvalifikationer, der skal være  

 repræsenteret i Debatforum, er kravet om en ligelig  

 kønssammensætning ufravigeligt.
 Ministeren for ligestilling godkender  

 sammensætningen af Debatforum og skal i den forbindelse blandt andet  

 sikre, at der er en ligelig kønssammensætning.
Medlemmerne af Debatforum bør afspejle bredden i  

 ligestillingsdebatten, dvs. at der bør være en spredning i  

 alder, køn, etnisk oprindelse, geografisk tilknytning, faglig  

 baggrund, politisk anskuelse mv.
Det kan være særligt relevant at  

 inddrage parter, der ikke er repræsenteret i bestyrelsen, men der er  

 intet til hinder for, at organisationer, der er repræsenteret i  

 bestyrelsen tillige er repræsenteret i Debatforum.
Lovforslaget indebærer, at Debatforum kan variere i  

 størrelse og sammensætning afhængigt af den aktuelle debat  

 og centrets aktiviteter.
Der er ikke foreslået nogen fast tidsperiode  

 for medlemskab af Debatforum.
Medlemmerne kan således udpeges for  

 kortere eller længere perioder.
Da det foreslås, at Videnscentret  

 selv nedsætter Debatforum, kan centret vælge at give  

 interesserede personer mulighed for at ansøge om en plads i  

 Debatforum, så personer uden for det mere organiserede eller etablerede  

 ligestillingsarbejde også har mulighed for at blive hørt.
Det forudsættes, at Debatforum mødes så  

 ofte, at det kan opfange aktuelle strømninger i ligestillingsdebatten.  

 Udvalget understregede desuden i bet. 1370, at der skal sikres dynamik og  

 aktualitet i Debatforum uden at kontinuiteten svækkes, samt at  

 Debatforum skulle bestå af ca. 20-25 personer, herunder  

 "ressourcepersoner" med særlig viden, engagement eller  

 interesse i ligestilling.
Nærmere regler om sammensætningen af  

 Debatforum kan fastsættes i centrets vedtægt.
Til kapitel 6 Ligestillingsnævn Til § 18 I stk. 1 foreslås, at der etableres et  

 klagenævn for kønsdiskrimination, der betegnes  

 Ligestillingsnævnet, og som skal bestå af en formand og to  

 øvrige medlemmer udpeget af ministeren for ligestilling.
Under hensyn  

 til nævnets særlige sagsområde, foreslås det, at  

 medlemmerne skal have juridisk sagkundskab.
Formanden skal være dommer,  

 og nævnets øvrige medlemmer skal have viden om  

 arbejdsmarkedsforhold og ligestilling, således at hvert af de to  

 medlemmer repræsenterer viden på et af områderne.  

 Klagenævnets medlemmer udpeges for tre år ad gangen.
Dog udpeges  

 formanden første gang for 4 år, så der sikres en vis  

 kontinuitet i nævnet med forskudte udpegningsperioder, jf. § 24,  

 stk. 2. Medlemmerne kan alle genudpeges.
Ligestillingsnævnet vil udgøre en del af den  

 offentlige forvaltning og dermed være et forvaltningsorgan, som udover  

 reglerne i lovforslaget omfattes af de almindelige forvaltningsretlige  

 regler, herunder forvaltningsloven.
Det indebærer blandt andet, at  

 nævnet får pligt til at begrunde sine afgørelser, ligesom  

 nævnet under sin sagsbehandling skal foretage partshøring.  

 Nævnet bliver også underlagt det såkaldte officialprincip,  

 hvilket indebærer, at nævnet har pligt til at oplyse sagen i  

 fornødent omfang, før det træffer afgørelse i en  

 sag.
Dette omfatter såvel sagens retlige som faktiske forhold.
Omkostninger ved nævnets behandling afholdes af  

 nævnets midler.
Nævnsbehandlingen er således gratis for  

 parterne.
Hvis parterne selv har udgifter i forbindelse med sagen, f.eks. til  

 advokatsalær, vil det dog være nævnet uvedkommende.  

 Nævnet kan således heller ikke pålægge en tabende  

 part at godtgøre modpartens eventuelle omkostninger.
Det foreslås i stk. 2, at ministeren for  

 ligestilling fastsætter en forretningsorden for nævnet, der bl.a.  

 vil komme til at indeholde regler for nævnets sagsbehandling.
Det er  

 hensigten, at forretningsordenen skal indeholder nærmere regler for  

 indbringelse af klager, regler om afstemning og beslutningsdygtighed,  

 indhentning af oplysninger og iværksættelse af  

 undersøgelser.
Det er endvidere hensigten, at forretningsordenen skal  

 indeholder regler om, at nævnet skal udøve sin virksomhed  

 på skriftligt grundlag.
Nævnet vil således ikke kunne  

 foranstalte bevisførelse, herunder vidneafhøring mv.
Efter stk. 3. stiller ministeren for ligestilling  

 sekretariat til rådighed for nævnet.
Medarbejdere, der varetager  

 sekretariatsopgaver for nævnet er alene underlagt nævnets  

 instruktionsbeføjelse i dette arbejde.
Det kan forventes, at  

 sekretariatet udover at forberede sager for nævnet også får  

 en væsentlig rådgivningsfunktion i relation til konkrete  

 forespørgsler, herunder om praksis, ligestillingslovgivningen generelt  

 samt om i hvilke fora, sager om diskrimination kan behandles Til § 19 I stk. 1 fastsættes klagenævnets  

 kompetence.
 Det foreslås, at nævnet kan behandle sager om  

 forskelsbehandling på grund af køn efter § 2, herunder  

 seksuel chikane, samt efter lov om lige løn til mænd og kvinder,  

 lov om ligebehandling af mænd og kvinder med hensyn til  

 beskæftigelse og barselorlov mv. og lov om ligebehandling af mænd  

 og kvinder inden for de erhvervstilknyttede sikringsordninger.
Nævnet skal ikke behandle sager, der hører  

 under det fagretlige system.
Dette er i overensstemmelse med  

 ligebehandlingsloven og ligelønsloven, idet disse love viger for  

 tilsvarende regler om ligebehandling i kollektive overenskomster.
 Nævnet kan dog behandle klager om  

 kønsdiskrimination på arbejdsmarkedet fra organiserede  

 arbejdstagere, som ikke får bistand fra deres faglige organisation, jf.  

 § 19, stk. 2, ligesom arbejdstagere, der ikke er fagligt  

 organiserede eller omfattet af en kollektiv overenskomst, kan rejse en sag  

 for nævnet.
Klager over overtrædelse af andre regler i  

 lovgivning må afvises.
For så vidt angår klager over  

 afgørelser, som er truffet af den offentlige forvaltning,  

 bemærkes, at nævnet her må tage stilling til, om sagen -  

 selv om der angives at være tale om forskelsbehandling i strid med  

 § 2 - reelt vedrører spørgsmål om anvendelse og  

 fortolkning af den lovgivning mv., som afgørelsen er truffet  

 efter.
I så fald vil nævnet ikke være  

 kompetent.
Dette vil i almindelighed indebære, at klager af den  

 nævnte karakter normalt kun kan behandles af nævnet i det omfang,  

 de (også) kan forstås som klager over f.eks. den  

 pågældende sagsbehandlers personlige adfærd mv. i forhold  

 til klageren.
 Det foreslås endvidere, at nævnet kan  

 træffe afgørelse om godtgørelse og underkendelse af  

 afskedigelse i det omfang, det følger af de nævnte love mv., jf.  

 f.eks. ligebehandlingslovens §§ 14 og 16 og lovforslagets § 2,  

 stk. 1, 2. pkt.
For så vidt angår underkendelse af  

 afskedigelse kan det kun finde sted, hvor en lønmodtager er afskediget  

 på grund af graviditet eller barsel, eller fordi lønmodtageren  

 har fremsat krav om lige løn eller lønvilkår, jf.  

 ligebehandlingslovens § 16 og ligelønslovens § 3. Det kan  

 endvidere kun finde sted, hvis lønmodtageren direkte nedlægger  

 påstand herom, og det efter en afvejning af parternes interesser ikke  

 findes urimeligt, at ansættelsesforholdet opretholdes.
I praksis  

 forventes nævnet kun sjældent at skulle tage stilling til  

 spørgsmålet om underkendelse af afskedigelse, da  

 arbejdsforholdet i mange tilfælde vil være ødelagt,  

 således at parterne ikke er interesseret i, at ansættelsen  

 fortsætter, jf. også hertil bemærkningerne til § 20,  

 stk. 1. I sager, hvor der ikke sker underkendelse af afskedigelsen, kan  

 der i stedet tilkendes en godtgørelse, der ikke kan overstige 78 ugers  

 løn, jf. ligebehandlingsloven § 16, stk. 2 og  

 ligelønsloven § 3, stk. 3.
 Nævnet kan ikke træffe afgørelse om  

 erstatning.
Det foreslås i stk. 2, at nævnet skal  

 kunne behandle klager fra en lønmodtager om brud på bestemmelser  

 i kollektive overenskomster om diskrimination på grund af køn,  

 hvis klageren godtgør, at der ikke iværksættes fagretlig  

 behandling af klagen.
Dette svarer til bestemmelsen i arbejdsretsloven  

 § 11, stk. 2, hvoraf det fremgår, at en lønmodtager  

 kan anlægge sag ved de almindelige domstole om påståede  

 løntilgodehavender mv., såfremt den pågældende  

 godtgør, at vedkommende faglige organisation ikke agter at  

 iværksætte fagretlig behandling af kravet.
Det er hensynet med  

 denne bestemmelse, at personer, der mener sig diskrimineret på grund af  

 køn, kan få behandlet en sag ved nævnet, når sagen  

 ikke vil blive behandlet ad fagretlig vej.
 Efter stk. 3 kan nævnet ikke behandle klager,  

 der kan indbringes for en anden forvaltningsmyndighed, før denne har  

 truffet afgørelse i sagen.
Det anførte indebærer f.eks., at en  

 afgørelse om afskedigelse mv., der er truffet af en selvstændig  

 styrelse, ikke kan indbringes for nævnet, før vedkommende  

 departement har truffet afgørelse i sagen.
I tilfælde, hvor der  

 kan klages over private institutioner mv. til offentlige myndigheder, skal  

 også denne klagemulighed være udnyttet, før der kan klages  

 til nævnet.
 I stk. 4 foreslås, at klagenævnet ikke  

 skal kunne behandle en sag, der allerede verserer ved domstolene.
En klager kan altid trække sin klage tilbage og  

 derved stoppe nævnsbehandlingen, såfremt klageren ønsker,  

 at sagen skal behandles i andet forum.
Dette kan   hvis klageren  

 ønsker det   komme på tale, såfremt den faglige  

 organisation tilkendegiver, at den uanset en tidligere beslutning om ikke at  

 ville føre sagen i det fagretlige system nu er indforstået med  

 at iværksætte fagretlig behandling.
 Efter stk. 5 kan sagens parter ikke anlægge sag  

 ved domstolene, så længe sagen verserer for nævnet.  

 Bestemmelsen har til formål at beskytte klageren mod at blive frataget  

 den mere lempelige adgang til prøvelse af sagen, som  

 nævnsordningen indebærer, ved at indklagede indbringer sagen for  

 domstolene.
 Bestemmelsen er selvsagt ikke til hinder for, at klageren  

 selv trækker sin klage tilbage og herefter anlægger sag ved  

 domstolene.
Til § 20 Det foreslås i stk. 1, at nævnet skal  

 afvise sager, der ikke skønnes egnet til behandling ved  

 nævnet.
Som anført i bemærkningerne til § 18  

 forudsættes nævnet alene at behandle sager på skriftligt  

 grundlag.
Nævnet kan således bl.a. ikke foranstalte  

 bevisførelse, herunder afhøring af parter og vidner.
Nævnet vil derfor skulle afvise klager, hvis  

 behandling forudsætter en egentlig bevisførelse.
Nævnet  

 må også i øvrigt afvise sager, som skønnes mere  

 egnede til behandling ved domstolene, eller som det i øvrigt må  

 give anledning til betænkelighed at behandle i nævnet.
Det kan  

 bl.a. være tilfældet, hvor sagen omhandler seksuel chikane eller  

 hvor en arbejdstager har nedlagt påstand om underkendelse af  

 afskedigelse.
 Efter stk. 2 kan nævnet endvidere afvise at  

 behandle en sag, hvis det må anses for åbenbart, at der ikke kan  

 gives klageren medhold.
 Der vil i nævnets forretningsorden kunne  

 fastsættes regler, hvorefter sekretariatet bemyndiges til at  

 træffe afgørelse om afvisning af klager efter bestemmelsen.
Til § 21 Nævnet skal efter lovforslaget træffe  

 administrativt endelige afgørelser i sager om forskelsbehandling  

 på grund af køn.
Når nævnet derfor har afgjort en  

 sag, kan den ikke efterfølgende prøves ved andet administrativt  

 organ, hvorimod sagen kan prøves ved domstolene.
Det foreslås i stk. 2, at afgørelserne  

 offentliggøres.
Nævnet er, som nævnt under  

 bemærkningerne til § 18, underlagt reglerne i forvaltningsloven og  

 dermed også reglerne om tavshedspligt.
Afgørelserne vil derfor  

 blive anonymiseret inden offentliggørelse.
Det vil blive fastsat i  

 forretningsordenen, at afgørelserne skal indeholde oplysninger om  

 stemmeafgivelsen, hvis afgørelsen ikke er truffet enstemmigt for  

 derved at give sagens parter mulighed for at lade udfaldet af  

 stemmeafgivelsen indgå i overvejelserne om, hvorvidt sagen skal  

 indbringes for en domstol.
Til § 22 Nævnsafgørelsen er efter lovforslaget  

 administrativt endelig, men sagen kan indbringes for domstolene, hvorved der  

 sker en ny prøvelse af sagens faktiske og retlige forhold,  

 uafhængigt af nævnets afgørelse, og hvor der eventuelt vil  

 kunne fremlægges nye oplysninger.
Hvis en afgørelse fra nævnet ikke efterleves,  

 kan ministeren for ligestilling, hvis klageren anmoder herom, indbringe sagen  

 for domstolene.
Hensigten med stk. 2 er at sikre en effektiv  

 gennemførelse af nævnets afgørelser.
Klageren skal efter  

 forslaget henvende sig til ministeren for ligestilling og anmode om, at sagen  

 bringes for domstolene.
Ministeren kan ikke af egen drift indbringe en sag  

 for domstolene.
Til § 23 Det foreslås, at nævnet en gang årligt  

 afgiver en beretning om sin virksomhed, hvilket skal medvirke til at  

 synliggøre nævnets afgørelser samt arten og omfanget af  

 sager om forskelsbehandling på grund af køn.
Endvidere kan de  

 årlige beretninger være med til at give Folketinget et  

 kvalificeret beslutningsgrundlag, når loven skal revideres efter to  

 år.
Den årlige beretning omhandler nævnets virksomhed  

 generelt, hvorfor det ikke alene er afgørelser, der vil indgå i  

 beretningen, men tillige nævnets rådgivningsvirksomhed, afviste  

 klager o.lign.
Til kapitel 7 Ikrafttrædelses-, ophævelses- og  

 revisionsbestemmelser Til § 24 Det foreslås, at loven træder i kraft den 1.  

 maj 2000.
Stk. 2 er en overgangsbestemmelse, hvorefter  

 formanden for Ligestillingsnævnet udpeges første gang for en  

 periode af 4 år.
Herefter følger udpegningsperioden de  

 almindelige regler.
Bestemmelsen er indsat af hensyn til at sikre kontinuitet  

 i nævnets arbejde.
 I forbindelse med nedlæggelse af  

 Ligestillingsrådet foretages konsekvensrettelser i ligebehandlings- og  

 ligelønsloven vedrørende Ligestillingsrådets kompetence.  

 Endvidere ophæves ligestillingsloven, udvalgsloven og bestyrelsesloven  

 som konsekvens af lovforslaget.
Til § 25 Til nr. 1.
 Der foretages konsekvensrettelse i forbindelse med  

 nedlæggelse af Ligestillingsrådet.
 Til nr. 2.
Bestemmelsen i ligebehandlingsloven § 13 om  

 dispensation ændres.
De enkelte ressortministre kan fremover uden  

 høring fravige bestemmelserne i §§ 2-6, hvis det ved visse former  

 for erhvervsudøvelse og -uddannelse er afgørende, at  

 udøveren er af et bestemt køn.
Som eksempel på  

 dispensation fra forbudet mod forskelsbehandling kan nævnes, at der  

 på Kirkeministeriets område i dag er en bekendtgørelse,  

 der fritager præstestillinger i folkekirken og lignende stillinger  

 inden for trossamfund fra ligebehandlingslovens område, jf. bekg. nr.  

 350 af 10. juli 1978. Kirkeministeren vil som ressortminister kunne fastholde  

 en sådan fritagelse.
De enkelte ressortministre kan endvidere tillade  

 særlige foranstaltninger til fremme af lige muligheder for kvinder og  

 mænd.
Arbejdsministeren har efter gældende lov bemyndigelse til  

 at fastsætte nærmere regler om positive  

 særforanstaltninger.
Denne bemyndigelse overføres til ministeren  

 for ligestilling, der således kan udfærdige generelle  

 retningslinier for særforanstaltninger til fremme af ligestilling.
 Til nr. 3 og 4.
 Der foretages konsekvensrettelser på grund af  

 Ligestillingsrådets nedlæggelse.
Til § 26 Der foretages konsekvensrettelser i lov om  

 Teknologirådet, således at Videnscenter for Ligestilling  

 indgår som medlem af repræsentantskabet i stedet for  

 Ligestillingsrådet.
Til § 27 Der foretages konsekvensrettelse i lov om uddannelses- og  

 erhvervsvejledning, således at Videnscenter for Ligestilling  

 indtræder som medlem af Rådet for Uddannelses- og  

 Erhvervsvejledning i stedet for Ligestillingsrådet.
Endvidere  

 foreslås det, at 1 repræsentant for ministeren for ligestilling  

 tilforordnes Rådet i lighed med Undervisningsministeriet og  

 Arbejdsministeriet.
Til § 28 Der foretages konsekvensrettelse af i lov om  

 ligebehandling af mænd og kvinder inden for de erhvervstilknyttede  

 sikringsordninger.
Den kompetence der tidligere var tillagt  

 Ligestillingsrådet tilægges med forslaget ministeren for  

 ligestilling.
Til § 29 Ministeren for ligestilling fremsætter forslag om  

 revision af lovens regler vedrørende Ligestillingsnævnet efter  

 en toårig forsøgsperiode.
Relevante aktører, herunder  

 arbejdsmarkedets parter, vil blive hørt i forbindelse med den  

 evaluering af nævnet, der forventes iværksat før revision  

 af lovens bestemmelser.
Til § 30 Loven gælder ikke for Færøerne og  

 Grønland.
Bilag 1 Lovforslaget sammenholdt med gældende lov Gældende formulering Lovforslaget § 25 I lov om ligebehandling af mænd og kvinder med hensyn til  

 beskæftigelse og barselorlov mv., jf. lovbekendtgørelse nr. 213  

 af 3. april 1998, foretages følgende ændringer:
 Stk. 3. Loven finder ikke anvendelse i det omfang, en  

 tilsvarende pligt til ligebehandling følger af en kollektiv  

 overenskomst, jf. dog § 18, stk. 2.
 1. I § 1, stk. 3, udgår », jf. dog  

 § 18, stk. 2«.
 2. § 13 affattes således:
 § 13. Såfremt det ved visse former for  

 erhvervsudøvelse- og uddannelser er afgørende, at  

 udøveren er af et bestemt køn, kan den minister, under hvis  

 forretningsområde den pågældende virksomhed hører,  

 efter indhentet udtalelse fra arbejdsministeren og Ligestillingsrådet  

 fravige bestemmelserne i §§ 2-6.
 »§ 13. Hvis det ved visse former for erhvervsudøvelse-  

 og uddannelse er afgørende, at udøveren er af et bestemt  

 køn, kan den minister, under hvis forretningsområde den  

 pågældende virksomhed hører, fravige bestemmelserne i  

 §§ 2-6.
 Stk. 2. Ligestillingsrådet kan efter indhentet udtalelse  

 fra den minister, hvorunder spørgsmålet hører, tillade  

 foranstaltninger, der fraviger §§ 2-6 med henblik på at fremme  

 lige muligheder for mænd og kvinder, navnlig ved at afhjælpe de  

 faktiske uligheder, som påvirker adgangen til beskæftigelse,  

 erhvervsuddannelse mv.
 Stk. 2. Den minister, under hvis forretningsområde en  

 virksomhed hører, kan tillade foranstaltninger, der fraviger  

 §§ 2-6 med henblik på at fremme lige muligheder for kvinder og  

 mænd, navnlig ved at afhjælpe de faktiske uligheder, som  

 påvirker adgangen til beskæftigelse, erhvervsuddannelse mv.
 Stk. 3. En tilladelse i henhold til stk. 2  

 forudsætter tilslutning fra arbejdsmarkedets parters  

 repræsentanter i Ligestillingsrådet.
 Stk. 3. Ministeren for Ligestilling kan efter lov om  

 ligestilling af kvinder og mænd fastsætte nærmere regler  

 for i hvilke tilfælde, der kan iværksættes foranstaltninger  

 til fremme af lige muligheder for kvinder og mænd uden tilladelse efter  

 stk. 2.
 Stk. 4. Arbejdsministeren kan efter indstilling fra  

 Ligestillingsrådet og efter forhandling med den minister, hvorunder  

 spørgsmålet hører, bestemme, at der inden for  

 nærmere afgrænsede områder kan iværksættes  

 foranstaltninger til fremme af lige muligheder for mænd og kvinder uden  

 tilladelse efter stk. 2.
 Stk. 4. De i stk. 1 og 2 nævnte fravigelser skal  

 indberettes til ministeren for ligestilling af vedkommende minister hvert  

 andet år inden den første november, første gang i  

 år 2002.
 § 18. Ligestillingsrådet kan af egen drift eller efter  

 anmodning undersøge forhold, der vedrører denne lov.
 3. § 18 ophæves.
 Stk. 2. Arbejdsgivere og lønmodtagere samt disses  

 organisationer skal efter anmodning overlade Ligestillingsrådet enhver  

 oplysning, der er af betydning for Ligestillingsrådets virksomhed.
 § 19. Overtrædelse af §§ 2-6 og § 18,  

 stk. 2, straffes med bøde.
 4. I § 19, stk. 1 udgår »og § 18,  

 stk. 2«.
§ 27 I lov nr. 375 af 14. juni 1995 om Teknologirådet foretages  

 følgende ændringer:
5)	1 medlem udpeges af Ligestillingsrådet, 1. I § 5, stk. 2, nr. 5, ændres  

 »Ligestillingsrådet« til: »Videnscenter for Ligestilling«.
§ 28 I lov om uddannelses- og erhvervsvejledning, jf. lovbekendtgørelse  

 nr. 452 af 4. juni 1996, foretages følgende ændringer:
 Stk. 3. Rådets øvrige medlemmer udpeges af  

 arbejdsministeren efter indstilling således:
 1. I § 3, stk. 3 ændres  

 »Ligestillingsrådet« til: »Videnscenter for Ligestilling«.
1 medlem indstilles af Landsorganisationen i Danmark, 1 medlem indstilles af Funktionærernes og Tjenestemændenes  

 Fællesråd, 1 medlem indstilles af Akademikernes Centralorganisation, 1 medlem indstilles af Dansk Arbejdsgiverforening, 1 medlem indstilles af Sammenslutningen af Landbrugets  

 Arbejdsgiverforeninger, 1 medlem indstilles af Amtsrådsforeningen i Danmark, 1 medlem indstilles af Kommunernes Landsforening, 1 medlem indstilles af Københavns og Frederiksberg Kommuner i  

 fællesskab, 1 medlem indstilles af Fællesrådet for Foreninger for  

 Uddannelses- Erhvervsvejledning, 1 medlem indstilles af Ligestillingsrådet, 1 medlem indstilles af Danske Kvinders Nationalråd, 3 medlemmer indstilles af Dansk Ungdoms Fællesråd, 1 medlem indstilles af Ledernes Hovedorganisation, 1 medlem indstilles af De danske Landboforeninger og Dansk Familielandbrug  

 i fællesskab, 1 medlem indstilles af De samvirkende invalideorganisationer, og 1 medlem indstilles af Rådet for etniske minoriteter.
 2. § 3, stk. 4, affattes således:
 Stk. 4. Desuden tilforordnes rådet 2  

 repræsentanter for Arbejdsministeriet og 2 repræsentanter for  

 Undervisningsministeriet.
»Stk. 4. Desuden tilforordnes rådet 2  

 repræsentanter for Arbejdsministeriet og 2 repræsentanter for  

 Undervisningsministeriet og 1 repræsentant for ministeren for  

 ligestilling.« § 29 I lov nr. 134 af 25. februar 1998 om ligebehandling af mænd og  

 kvinder inden for de erhvervstilknyttede sikringsordninger foretages  

 følgende ændringer:
 § 18. Ligestillingsrådet kan af egne drift eller efter  

 anmodning undersøge forhold, der vedrører loven.
 1. I § 18, stk. 1 ændres  

 »Ligestillingsrådet« til: »Ministeren for ligestilling«.
 Stk. 2. Faglige organisationer og arbejdsgivere omfattet af  

 loven og virksomheder under tilsyn af Finanstilsynet skal efter anmodning  

 overlade Ligestillingsrådet enhver oplysning, der er af betydning for  

 Ligestillingsrådets virksomhed efter loven.
 2. I § 18, stk. 2 ændres  

 »Ligestillingsrådet« til: »ministeren for ligestilling« og  

 »Ligestillingsrådets« til: »ministeren for ligestillings«.
 Stk. 3. De oplysninger, jf. stk. 1 og 2, som  

 Ligestillingsrådet modtager efter loven, er omfattet af tavshedspligten  

 i § 240 c i lov om forsikringsvirksomhed.
 3. I § 18, stk. 3 ændres  

 »Ligestillingsrådet« til: »ministeren for ligestilling«.
Bilag 2 Folketingets forhandlinger vedrørende lov om  

 ligebehandling af mænd og kvinder med hensyn til beskæftigelse og  

 barselorlov mv.
 Folketingsåret 1977-78:
Sp. 4113, 5287, 7874, 8056 A 3083, B 577, C 389 Loven stadfæstet 12. april 1978 (Lovtidende 161) Folketingsåret 1983-84:
Sp. 142, 739, 1794, 2273 A 783, B 177, C 57 Loven stadfæstet 28. marts 1984 (Lovtidende 117) Folketingsåret 1988-89:
Sp. 755, 1386, 8340, 8496 A 1835, B 1025, C 797 Loven stadfæstet 19. april 1988 (Lovtidende 244) Folketingsåret 1989-90:
Sp. 2860, 4279, 8750, 8873 A 2449, B 741, C 483 Loven stadfæstet 2. maj 1990 (Lovtidende 268) Folketingsåret 1993-94:
Sp. 5242, 6135, 10930, 11129 A 6095, B 1237, C 1033 Loven Stadfæstet 1. juni 1994 (Lovtidende 412) Folketingstidende 1993-94:
p. 10006, 10536, 11800, 12348 A 8769, B 1631, C 1441 Loven stadfæstet 1. juni 1994 (Lovtidende 416) Folketingsåret 1997-98:
Sp. 1978, 2436, 2621 A 2435, 2428, B 150, C 282 Loven Stadfæstet 19. december 1997 (Lovtidende 1111) Bilag 3 Folketingets forhandlinger vedrørende lov om  

 Teknologirådet Folketingsåret 1994-95 Sp. 1917, 2364, 6083, 6326 A 1165, B 603, C 494 Loven stadfæstet 14. juni 1995 (Lovtidende 375) Bilag 4 Folketingets forhandlinger vedrørende lov om  

 uddannelses- og erhvervsvejledning Folketingsåret 1980-81:
Sp. 10234, 10523, 11983, 12330 A 4937, B1007, 1015 C 713 Loven stadfæstet 10. juni 1981 (Lovtidende nr.276) Folketingsåret 1995-96:
Sp. 3011, 3429, 5159, 5468 A 3744, B 450, C 404 Loven stadfæstet 24. april 1996 (Lovtidende 288) Bilag 5 Folketingets forhandlinger vedrørende lov om  

 ligebehandling af mænd og kvinder inden for de erhvervstilknyttede  

 sikringsordninger Folketingsåret 1997-89:
