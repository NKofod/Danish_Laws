 Ved lov nr. 204 af 24. maj 1972 om valgmenigheder, der træder i kraft den  

 1. juli 1903, ophæves lov nr. 88 af 15. maj 1903 om valgmenigheder.
Ved den således stedfundne revision af valgmenighedsloven er der bl.a.  

 foretaget ændring af bestemmelserne om anerkendelse af valgmenigheder og  

 stadfæstelse af valgmenighedspræster samt om tilbagekaldelse af  

 valgmenigheders anerkendelse.
Endvidere er en række forældede bestemmelser  

 ophævet eller ajourført.
 Idet man vedlægger særtryk (* 1) af den nye valgmenighedslov, skal man for  

 så vidt angår ændringerne i forhold til den hidtidige lov særlig fremhæve  

 følgende:
 1. Anerkendelse af valgmenigheder og stadfæstelse af  

 valgmenighedspræster meddeles fremtidig af kirkeministeren i stedet for som  

 hidtil ved kongelig resolution.
 Den hidtidige lovs bestemmelse om, at anerkendelse af en valgmenighed som  

 regel ikke bør finde sted i det første år, efter at en ny sognepræst er  

 blevet ansat, er ophævet.
2. Betingelserne for anerkendelse af valgmenigheder er  

 ændret på et par punkter.
Ansøgning om anerkendelse af en valgmenighed skal  

 således fremtidig underskrives af 50 personer, der har stemmeret ved valg til  

 menighedsråd.
Derimod kræves det ikke længere, at underskriverne har egen  

 husstand.
Det er som hidtil en betingelse, at valgmenigheden enten har egen kirke  

 (kirkesal) eller har opnået adgang til at benytte en kirke, men der er ved  

 den stedfundne ændring af loven tilvejebragt hjemmel for, at anerkendelse kan  

 meddeles ikke blot som hidtil i tilfælde, hvor valgmenigheden efter de derom  

 gældende regler har opnået adgang til at benytte en af folkekirkens kirker,  

 men - når forholdene taler derfor - også i tilfælde, hvor valgmenigheden i  

 henhold til en af biskoppen godkendt overenskomst med et trossamfund uden for  

 folkekirken har opnået adgang til at benytte dettes kirke, f.eks. en  

 frimenighedskirke.
Det er dog en forudsætning for biskoppens godkendelse af  

 en sådan overenskomst, at kirken ved en på biskoppens foranledning foretaget  

 besigtigelse findes egnet til folkekirkelig brug.
3. Den hidtil gældende bestemmelse om, at ingen kan få  

 stadfæstelse som præst for mere end een valgmenighed, er ophævet.
En præst  

 vil herefter fremtidig kunne være stadfæstet som præst for flere  

 valgmenigheder samtidig.
Der er som hidtil ikke adgang til at stadfæste 2 sideordnede præster for  

 samme menighed.
Derimod er adgangen til at meddele en hos en  

 valgmenighedspræst ansat præsteviet medhjælper stadfæstelse som sådan  

 opretholdt.
Bestemmelsen i lovens § 17, stk. 3, om, at medhjælperen udfører  

 kirkelige handlinger på valgmenighedspræstens ansvar, er ny, men stemmer med,  

 hvad der hidtil har været antaget i praksis.
Det er anset for ufornødent at  

 opretholde den hidtidige bestemmelse om adgang for biskoppen til at fastsætte  

 et regulativ for embedsforholdet mellem valgmenighedspræsten og den  

 præsteviede medhjælper.
4. Som følge af den under pkt. 3. stk. 1, omtalte  

 ændring er de hidtil gældende regler om adgangen til at oprette  

 filialmenigheder til bestående valgmenigheder ophævet.
De ved lovens  

 ikrafttræden eksisterende filialmenigheder vedbliver at bestå som sådanne,  

 indtil de eventuelt måtte blive omdannet til selvstændige menigheder.
5. Indtræder der ledighed i en valgmenigheds  

 præstestilling, skal menighedens bestyrelse som hidtil gennem provsten og  

 biskoppen afgive indberetning herom til ministeriet.
Derimod er den hidtidige  

 bestemmelse om, at en valgmenigheds anerkendelse skal tilbagekaldes, såfremt  

 der ikke inden 6 måneder efter ledighedens indtræden foreligger indstilling  

 om genbesættelse af en ledigbleven præstestilling, ophævet og afløst af en  

 bestemmelse om, at valgmenighedens bestyrelse snarest muligt skal tage skridt  

 til, at den ledige præstestilling besættes påny.
Denne bestemmelse tjener  

 ifølge lovens motiver til at understrege bestyrelsens forpligtelse til at  

 drage omsorg for, at varigheden af en indtrådt ledighed begrænses mest  

 muligt.
Opmærksomheden henledes i denne sammenhæng på den neden for under  

 pkt. 14 omtalte nye bestemmelse i lovens § 21, stk. 3.
 Forslag om en midlertidig ordning af den kirkelige betjening af  

 valgmenigheden under ledighed i præstestillingen skal som hidtil godkendes af  

 biskoppen.
 6. Den hidtidige bestemmelse om, at provsten og  

 biskoppen skal have underretning om, hvem der udgør valgmenighedens  

 bestyrelse, er afløst af en bestemmelse om, at der skal gives provsten og  

 biskoppen meddelelse om, hvem der er formand og næstformand for  

 valgmenighedens bestyrelse.
 7. Meddelelse om medlemmers ind- og udtrædelse af  

 valgmenigheden afgives i overensstemmelse med de hidtil gældende regler,  

 indtil der som led i en under forberedelse værende nyordning gives ændrede  

 regler herom.
8. Ved en i loven indsat ny bestemmelse er det pålagt  

 valgmenighedens bestyrelse at ammelde til kirkeministeriet, hvor menigheden  

 har sit hjemsted.
Bestemmelsen tjener til at forebygge tvivl, f.eks. i  

 forbindelse med valgmenigheders deltagelse i bispevalg.
9. En til den hidtidige lovs § 15, stk. 2, svarende  

 bestemmelse angående de tilfælde, hvor en valgmenighed, der ikke har egen  

 kirke, men benytter sogne- eller distriktskirken, også benytter de ved denne  

 ansatte kirkebetjente, er ikke optaget i loven.
Nærmere regler om  

 kirkebetjentenes virksomhed i forbindelse med en valgmenigheds brug af sogne-  

 eller distriktskirken må fremtidig fastsættes inden for de rammer for  

 ordningen af kirkebetjeningens forhold, som fastlægges i henhold til  

 bestemmelserne i kapitel 9 i lov om folkekirkens lønningsvæsen m.m.  

 (lovbekendtgørelse af 26. juni 1970).
10. De hidtidige bestemmelser om indsamling i  

 valgmenighedskirker er afløst af en bestemmelse om, at der ved  

 valgmenighedens gudstjenester kan indsamles til samme formål, hvortil  

 indsamling er tilladt ved folkekirkens andre gudstjenester.
I  

 valgmenighedskirker kan der således ligesom i folkekirkens øvrige kirker uden  

 særlig tilladelse indsamles til alle kirkelige formål og med særlig  

 tilladelse (kgl. resolution eller anden særlig hjemmel) til andre formål.
 Bestemmelsen i menighedsrådslovens § 27, stk. 3, hvorefter en valgmenighed  

 ved sine gudstjenester i sognekirken kan have anbragt bøsser til sit eget  

 menighedsarbejde og sin egen frivillige menighedspleje, er fortsat gældende.
 11. I modsætning til den hidtidige lov indeholder den  

 nye lov ingen regler om syn over valgmenighedskirker, idet bestemmelser herom  

 nu findes i § 45, stk. 2, i lov om vedligeholdelse af kirker og kirkegårde  

 m.v., hvorefter valgmenighedskirker er undergivet forskrifterne i nævnte lov,  

 herunder med hensyn til afholdelse af kirkesyn, med de lempelser, som efter  

 andragende fra valgmenighedens bestyrelse måtte blive tiltrådt af  

 kirkeministeriet, jfr. herved også § 41 i kgl. anordning af 11. april 1953  

 angående vedligeholdelse af og tilsyn med kirkebygninger m.v.
 Den valgmenigheder tidligere påhvilende pligt til at betale et årligt  

 beløb til hjælp til dækning af provsternes lønning er bortfaldet pr. 1. juli  

 1969.
12. Der er som hidtil adgang for kirkeministeriet til  

 at meddele en valgmenighed tilladelse til at anlægge en kirkegård til brug  

 for valgmenighedens medlemmer, og denne adgang er ikke som tidligere betinget  

 af, at menigheden har sin egen kirkebygning.
Derimod er det foreskrevet, at  

 en sådan tilladelse fremtidig skal gøres betinget af, at der af  

 valgmenigheden stilles en af kirkeministeriet godkendt sikkerhed for  

 kirkegårdens fortsatte vedligeholdelse i tilfælde af menighedens opløsning,  

 idet der har vist sig behov for tilvejebringelse af økonomisk sikkerhed for  

 vedligeholdelsen af en opløst menigheds kirkegård i tiden indtil denne -  

 efter udløbet af de eksisterende gravstedsrettigheder - lovligt kan  

 nedlægges.
 Den hidtidige bestemmelse om tinglysning af en deklaration på kirkegården  

 til sikring af dennes fred og vedligeholdelse er bortfaldet.
 Da en valgmenighedskirkegård ifølge § 38 i kgl. anordning af 20. april  

 1953 om kirkegårde er undergivet forskrifterne i nævnte anordning med de  

 lempelser, som efter andragende fra menighedens bestyrelse måtte blive  

 tiltrådt af kirkeministeriet, er bestemmelser om indretning og  

 vedligeholdelse af valgmenighedskirkegårde samt om tilsynet hermed udeladt af  

 loven.
 13. Ved en i loven indsat ny bestemmelse er  

 kirkeministeren bemyndiget til at fastsætte regler om valgmenighedspræsters  

 pligt til at afgive meddelelser m.v. i forbindelse med kirkebogsføringen.  

 Indtil nye regler herom måtte blive fastsat, vil der være at forholde i  

 overensstemmelse ned de hidtil gældende bestemmelser.
 Attester efter valgmenighedernes kirkebøger udstedes ligesom attester  

 efter folkekirkens øvrige ministerialbøger uden gebyr.
 Med hensyn til den i loven indsatte nye bestemmelse om aflevering af  

 udskrevne kirkebøger til landsarkiverne henvises til den af ministeriet for  

 kulturelle anliggender udfærdigede bekendtgørelse af 21. juni 1967, der er  

 aftrykt som bilag til kirkeministeriets cirkulære af 24. juli 1967, og  

 hvorefter hovedministerialbøger skal afleveres til landsarkiverne, når der er  

 gået 100 år, efter at de er udskrevet, medens kontraministerialbøgerne på  

 landet og i byerne skal afleveres henholdsvis 10 og 30 år efter, at de er  

 udskrevet.
14. De hidtidige bestemmelser om tilbagekaldelse af  

 valgmenigheders anerkendelse er suppleret med en ny bestemmelse, hvorefter  

 biskoppen i tilfælde, hvor den kirkelige betjening af valgmenighedens  

 medlemmer efter hans skøn ikke varetages på forsvarlig måde, over for  

 kirkeministeren kan stille forslag om, at menighedens anerkendelse  

 tilbagekaldes, efter at spørgsmålet herom forinden har været gjort til  

 genstand for forhandling med valgmenighedens bestyrelse.
Bestemmelsen vil  

 kunne bringes i anvendelse såvel under ledighed i valgmenighedens  

 præstestilling som i andre tilfælde.
 Da det har ligget uden for formålet med den stedfundne revision af loven  

 at ændre valgmenighedernes økonomiske vilkår, er den hidtidige bestemmelse  

 om, at valgmenighedernes udgifter afholdes af medlemmerne selv, opretholdt.  

 Bestemmelsen udelukker, at der ydes driftstilskud til valgmenigheder, men er  

 ikke til hinder for, at der i overensstemmelse med hidtidig praksis ydes  

 statstilskud og lån af stiftsmidlerne til hjælp til dækning af udgifterne ved  

 hovedistandsættelse af valgmenighedskirker samt lån af stiftsmidlerne til  

 bestridelse af udgifterne ved større istandsættelser af de valgmenighederne  

 tilhørende præsteboliger i tilfælde, hvor udgifterne vil gennemførelse af  

 sådanne arbejder ville virke særlig tyngende på menighedens økonomi.
 Kirkeministeriet, den 21. juni 1972.
 P.M.V.
 E.B.
 Arne Truelsen.
(* 1) Lov om vedligeholdelse af kirker og kirkegårde samt kgl. anordning  

 af 11. april 1953 og kgl. anordning af 20. april 1953, er ophævet.
I stedet  

 henvises, til lov nr. 268 af 22. maj 1986 og lov nr. 218 af 23. april 1986  

 samt forskrifter udstedt i medfør af disse love.
