Skriftlig fremsættelse (5. april 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, lov om restrukturering og afvikling af visse finansielle virksomheder og forskellige andre love (Ændrede procedurer vedrørende nedskrivning og konvertering af kapitalinstrumenter m.m.) (Lovforslag nr.
L 186) Formålet med lovforslaget er at gennemføre en række ændringer på det finansielle område.
 Ændringerne skal bl.a. sikre, at kreditinstitutternes ejere og kreditorer er de første til at bære økonomiske tab, når institutter afvikles.
Dette opnås ved, at Finansiel Stabilitet får adgang til at tage højde for konkursretlige principper om modregning og omstødelse i forbindelse med restrukturering eller afvikling af institutter.
Det medvirker til at sikre, at udbetalinger fra Afviklingsformuen holdes på et minimum.
 Lovforslaget har desuden til formål at gennemføre en række mindre ændringer og præciseringer af de regler, som implementer EUs direktiv om genopretning og afvikling af kreditinstitutter og investeringsselskaber (BRRD) i dansk ret.
 Ændringerne skal skabe grundlaget for, at danske virksomheder ikke behandles anderledes end andre virksomheder indenfor Den Europæiske Union, og at der skabes endnu højere præcision i rollefordelingen mellem de involverede parter, end der er i dag.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
