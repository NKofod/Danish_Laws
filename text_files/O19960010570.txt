Resumé Ombudsmanden rettede henvendelse til Finansministeriet i  

 anledning af publikationen "Resultatvurderinger af ledere" som  

 indgik  

 i ministeriets serie af publikationer "Den offentlige sektor år  

 2000".
Med vejledningen fulgte et sæt af spørgeskemaer - og af  

 vejledningen fremgik at skemaerne skulle besvares anonymt.
Det fremgik ikke  

 om  

 disse anonyme bidrag ville kunne indgå som grundlag for konkrete  

 personaleretlige beslutninger over for lederen.
Ombudsmanden udtalte at almindelige forvaltningsretlige krav til  

 hjemmel og sagsbehandling også gælder i forbindelse med beslutninger om  

 afskedigelse og andre indgribende personaleforanstaltninger over for  

 offentligt  

 ansatte.
En myndighed der træffer en indgribende personaleretlig afgørelse,  

 må  

 sikre sig at der foreligger det fornødne grundlag, og at den ansatte forud  

 for  

 afgørelsen bliver partshørt.
På den baggrund mente ombudsmanden at anonyme  

 oplysninger, eller oplysninger der af anden grund ikke kan undersøges af  

 myndigheden eller den ansatte, ikke kan indgå i grundlaget for en indgribende  

 personaleretlig reaktion over for en offentligt ansat.
 Ombudsmanden spurgte om Finansministeriet kunne tilslutte sig  

 hans opfattelse, og om ministeriet var indstillet på at udsende en vejledning  

 om spørgsmålet.  

 (J.nr.  

 1995-523-819).
Anvendelse af anonyme medarbejderbidrag I Finansministeriets serie af  

 publikationer "Den offentlige sektor år 2000" indgår publikationen  

 "Resultatvurdering af ledere", Finansministeriet, august 1992. Der  

 er tale om en vejledning om resultatvurderingen med tilhørende  

 spørgeskemasæt.  

 Ifølge vejledningen, s. 10, er formålet med resultatvurderingen at skabe  

 bedre  

 resultater i en organisation ved "- at fremme den ledelsesmæssige dialog om resultater og  

 resultatkrav i organisationen, - at forpligte den enkelte leder på bestemte resultatkrav og - at forpligte topledelsen på opbakning til den enkelte leder på  

 basis af indgået aftale." I vejledningen om  

 medarbejdernes vurdering af lederen (s. 36-38) er der om anonymitet i  

 forbindelse  

 med den foreslåede spørgeskemaundersøgelse anført følgende:
"Det er vigtigt at  

 fastholde, at skemaerne skal besvares anonymt.
Dette indebærer også, at  

 undersøgelsen ikke vil kunne gennemføres i meget små enheder (under 5  

 medarbejdere).
En leder med få medarbejdere  

 kan i stedet forberede sig til resultatvurderingssamtalen ved at drøfte sin  

 personaleledelse med medarbejderne, enkeltvis eller i fællesskab.
Men  

 resultatet bliver aldrig så pålideligt som ved en anonymt gennemført  

 undersøgelse." Det fremgår ikke af  

 vejledningen om anonyme medarbejderbidrag eller vurderinger som er foretaget  

 på grundlag heraf, vil kunne indgå i grundlaget for konkrete personaleretlige  

 beslutninger over for offentligt ansatte ledere.
En af mine medarbejdere  

 deltog i marts 1995 i et kursus hvor en medarbejder fra Finansministeriet gav  

 udtryk for at spørgsmålet måtte besvares bekræftende.
Da jeg ikke kunne  

 tilslutte mig denne opfattelse, besluttede jeg allerede da af egen drift at  

 oprette en sag herom.
Min plan var herefter ved lejlighed at rette  

 henvendelse  

 til Finansministeriet.
I december 1995 blev en  

 privat konsulentrapport om forholdene i Sundhedsstyrelsen omtalt i medierne.  

 Det fremgik at rapporten var baseret på anonyme medarbejderbidrag.
I den  

 forbindelse  

 modtog jeg en skrivelse af 13. december 1995 fra MF A hvori han spurgte om  

 jeg  

 ville vurdere de retssikkerhedsmæssige aspekter i den forestående  

 "omstrukturering" i Sundhedsstyrelsen.
Jeg svarede A at jeg ikke  

 havde grundlag for at indlede en undersøgelse af den konkrete sag vedrørende  

 Sundhedsstyrelsen.
Samtidig underrettede jeg A om at jeg i lyset af de  

 ovenfor  

 anførte overvejelser over for Finansministeriet havde rejst det generelle  

 spørgsmål om brug af anonyme medarbejderudtalelser i konkrete personalesager.
 I mit brev til  

 Finansministeriet skrev jeg således:
"For beslutninger om  

 uansøgt afskedigelse af offentligt ansatte og for andre indgribende  

 personaleretlige beslutninger i forhold til en offentligt ansat gælder de  

 almindelige forvaltningsretlige krav til sagsbehandlingen og de almindelige  

 forvaltningsretlige hjemmelskrav.
Beslutninger af denne karakter er omfattet  

 af forvaltningslovens afgørelsesbegreb, og denne lovs sagsbehandlingsregler  

 skal derfor iagttages.
Ud over uansøgt afskedigelse gælder det f.eks. uansøgt  

 forflyttelse og disciplinære reaktioner af enhver art.
Tilsvarende krav til  

 sagsbehandlingen og hjemmelsgrundlaget gælder derimod ikke for  

 tjenestebefalinger og andre beslutninger der træffes i forbindelse med en  

 myndigheds ledelse og fordeling af de opgaver, som det påhviler myndigheden  

 at  

 varetage.
F.eks. kan ændringer i en ansats arbejdsopgaver der er begrundet i  

 ændringer i forvaltningens opgaver og hvor ændringen i opgaverne ikke  

 anvendes  

 som en disciplinær reaktion, normalt foretages uden partshøring af den  

 ansatte.
Jeg henviser i den forbindelse til Kaj Larsen mfl., Forvaltningsret  

 (1994), s.  

 40f  

 og s.  

 150ff.
 For de indgribende  

 personaleretlige afgørelser indebærer det anførte bl.a. at vedkommende  

 myndighed må sikre sig at der foreligger det fornødne grundlag for den  

 personaleretlige afgørelse, og at den ansatte forud for afgørelsen får  

 lejlighed til at kommentere, korrigere og supplere det påtænkte  

 afgørelsesgrundlag,  

 jf. reglerne om partshøring.
Myndigheden er ikke afskåret  

 fra at benytte private konsulentfirmaer eller anden form for privat bistand  

 til  

 sagsoplysningen.
Men myndigheden må i givet fald sikre sig at samtlige  

 indhentede oplysninger af betydning for sagen videregives til myndigheden,  

 således at de kan indgå umiddelbart i grundlaget for myndighedens afgørelse.  

 Dette gælder såvel skriftligt som mundtligt modtagne oplysninger.
En sådan  

 videregivelse er påkrævet, dels for at myndigheden som forudsat i det  

 almindelige forvaltningsretlige sagsoplysningsprincip selv kan kontrollere  

 at de fornødne oplysninger for afgørelsen foreligger, dels for at myndigheden  

 kan sikre sig at partshøring og aktindsigt foretages i overensstemmelse med  

 de almindelige bestemmelser herom.
Jeg henviser i den forbindelse til Kaj  

 Larsen mfl., Forvaltningsret (1994), s. 162 og s. 322ff.
Den myndighed som skal træffe  

 en indgribende personaleretlig beslutning, må som anført sikre sig at det  

 fornødne grundlag for den påtænkte afgørelse er tilvejebragt.
Heri ligger  

 ikke  

 alene at alle relevante forhold i sagen er belyst ved det foreliggende  

 materiale, men også at oplysningerne er pålidelige.
Er der tvivl om  

 holdbarheden  

 af et væsentligt faktum, hører det med til en fyldestgørende sagsoplysning at  

 søge denne tvivl afklaret, således at det ved en sædvanlig bevismæssig  

 vurdering kan afgøres om den pågældende oplysning kan lægges til grund for  

 afgørelsen, jf.
Kaj Larsen mfl., Forvaltningsret (1994), s. 299. Heraf følger  

 at oplysninger der alene fremtræder som anonyme, eller oplysninger der af  

 anden  

 grund ikke kan kontrolleres af myndigheden, ikke kan indgå i grundlaget for  

 en indgribende personaleretlig reaktion over for en offentligt ansat.
Det  

 samme gælder for vurderinger hvis faktuelle grundlag ikke lader sig  

 kontrollere.
Når en myndighed er afskåret fra at kontrollere holdbarheden af  

 en oplysning, vil den ansatte selvsagt normalt også være afskåret fra at  

 udtale  

 sig herom i forbindelse med partsaktindsigt og partshøring.
Dette  

 understreger  

 vigtigheden af at anonymt baserede oplysninger og vurderinger ikke indgår som  

 led i den bevismæssige vurdering af om der er grundlag for indgribende  

 personaleretlige reaktioner.
Derimod kan anonyme medarbejdervurderinger  

 benyttes som anledning til overvejelser om hvorvidt der i det hele taget bør  

 indledes en personalesag.
 Finansministeriets  

 publikation om 'Resultatvurdering af ledere' indeholder ingen bemærkninger om  

 de begrænsninger der gælder for brugen af ledervurderinger der er baseret på  

 anonyme udtalelser fra medarbejdere.
På den baggrund vil jeg  

 spørge om Finansministeriet kan tilslutte sig mine ovenfor anførte  

 bemærkninger  

 om anvendelsen af anonyme medarbejderbidrag, og om ministeriet er indstillet  

 på at udsende en vejledning om spørgsmålet til de statslige  

 myndigheder." Finansministeriet meddelte  

 mig ved brev af 12. januar 1996 at ministeriet tilsluttede sig ombudsmandens  

 bemærkninger samt at ministeriet i forbindelse med genoptryk/revurdering af  

 publikationen ville foretage en præcisering vedrørende spørgsmålet.
