Nr LSF 83 Forslag til Lov om ændring af lov om miljøbeskyttelse(Fastsættelse af  

 særlige vilkår, nægtelse og tilbagekaldelse af miljøgodkendelse, tilsyn,  

 konfiskation, rettighedsfrakendelse m.v.) Fremsat af miljø- og energiministeren (Svend Auken) den 27. november 1996 Vedtaget ved tredjebehandling den 30. maj 1997 Lov nr. 425 af 10/06/1997 § 1 I lov om miljøbeskyttelse, jf. lovbekendtgørelse nr. 590 af 27. juni 1994,  

 som ændret ved lov nr. 403 af 14. juni 1995, lov nr. 302 af 24. april 1996 og  

 lov nr. 395 af 22. maj 1996, foretages følgende ændringer:
 1. I § 34 indsættes efter stk. 1 som nyt stykke:
»Stk. 2. Godkendelsesmyndigheden kan nægte godkendelse eller  

 fastsætte særlige vilkår i godkendelsen, herunder vilkår om  

 sikkerhedsstillelse efter reglerne i § 39 a, såfremt ansøgeren, medlemmer af  

 ansøgerens direktion eller bestyrelse eller andre, der kan øve bestemmende  

 indflydelse på virksomhedens drift, er omfattet af § 40 a.« Stk. 2 og 3 bliver herefter stk. 3 og 4.
 2. I § 39 a indsættes efter stk. 1 som nyt stykke:
»Stk. 2. Godkendelsesmyndigheden kan endvidere stille krav om  

 etablering af sikkerhedsstillelse over for listevirksomheder, såfremt  

 virksomhedens ejer eller ansvarlige ledelse er omfattet af § 40 a.« Stk. 2-6 bliver herefter stk. 3-7.
 3. Efter § 40 indsættes:
»§ 40 a.
Anvendelse af § 34, stk. 2, og § 41 a finder sted  

 over for følgende:
 1) Personer, der er blevet frakendt retten til at drive forurenende  

 virksomhed i henhold til denne lovs § 110 b eller i henhold til straffelovens  

 § 79.
 2) Personer, der er dømt efter straffelovens § 196.
 3) Personer og selskaber m.v., der er straffet efter denne lovs § 110,  

 stk. 2, eller tilsvarende bestemmelser fastsat i bekendtgørelser, der er  

 udstedt med hjemmel i loven, såfremt der er fastsat frihedsstraf eller bøde  

 på 10.000 kr. eller derover, og såfremt der ikke er forløbet mere end ti år  

 fra den strafbare handling.
4) Personer og selskaber m.v., der har gæld på 100.000 kr. eller derover  

 til det offentlige for selvhjælpshandlinger foretaget af tilsynsmyndigheden i  

 medfør af denne lovs §§ 69 og 70, såfremt denne gæld er vedgået eller  

 fastslået ved en domstol.
Det er endvidere en betingelse, at gælden er  

 forfalden og ikke er omfattet af en overholdt aftale om henstand eller  

 afdragsvis betaling, samt at der er fremsendt to rykkere til skyldneren.
§ 40 b.
Miljø- og energiministeren opretter et register over de  

 personer og selskaber m.v., der er omfattet af § 40 a.
Registeret kan  

 oprettes på edb efter miljø- og energiministerens bestemmelse herom.
Stk. 2. I sager, der afsluttes ved dom, og i sager, der afgøres  

 endeligt ved anklagemyndigheden med bødevedtagelse, foretager  

 anklagemyndigheden indberetning til registeret.
I sager om gæld til det  

 offentlige for selvhjælpshandlinger foretager den pågældende tilsynsmyndighed  

 indberetning til registeret.
Stk. 3. Forinden der sker registrering, gives der meddelelse herom  

 til den pågældende person eller det pågældende selskab m.v.« 4. Efter § 41 indsættes før overskriften til § 42:
»§ 41 a.
Godkendelsesmyndigheden kan tilbagekalde en  

 godkendelse eller fastsætte særlige vilkår i en eksisterende godkendelse,  

 herunder vilkår om sikkerhedsstillelse, jf. § 39 a, såfremt 1) indehaveren, medlemmer af indehaverens direktion eller bestyrelse eller  

 andre, der kan øve bestemmende indflydelse på virksomhedens drift, bliver  

 omfattet af § 40 a, 2) personer eller selskaber m.v., der er omfattet af § 40 a, bliver ejer  

 eller medejer af virksomheden eller 3) personer, der er omfattet af § 40 a, indtræder i bestyrelse eller  

 direktion i et selskab m.v., der driver godkendt virksomhed.
Stk. 2. Ved indbringelse af afgørelser efter stk. 1 for domstolene  

 kan domstolene tillægge søgsmålet opsættende virkning.« 5. I § 42 ændres i stk. 1, 2 og 4  

 »kommunalbestyrelsen« til: »tilsynsmyndigheden«, og i  

stk. 3 ændres »Kommunalbestyrelsen« til:  

 »Tilsynsmyndigheden«.
 6. I § 73 indsættes efter stk. 1 som nyt stykke:
»Stk. 2. Miljø- og energiministeren kan over for en  

 kommunalbestyrelse eller et amtsråd for en bestemt periode nærmere fastlægge  

 omfanget af disse myndigheders tilsynsforpligtelse.« Stk. 2 bliver herefter stk. 3.
 7. I § 110, stk. 3, indsættes efter »§ 53«:  

 »§ 55 a«.
 8. § 110, stk. 4 og 5, affattes således:
 »Stk. 4. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
Stk. 5. Er der ved en overtrædelse opnået en økonomisk fordel,  

 konfiskeres denne efter reglerne i straffelovens 9. kapitel, selv om der ved  

 overtrædelsen ikke er voldt skade på miljøet eller er fremkaldt fare derfor.  

 Kan der ikke ske konfiskation, skal der tages særskilt hensyn hertil ved  

 udmåling af en bøde, herunder en eventuel tillægsbøde.« 9. Efter § 110 a indsættes:
»§ 110 b.
Retten til at udøve virksomhed omfattet af kapitel  

 5 kan frakendes ved dom for strafbart forhold, hvis den tiltalte gentagne  

 gange eller under i øvrigt skærpende omstændigheder har a) overtrådt bestemmelser i denne lov eller i forskrifter udstedt i medfør  

 af loven eller b) undladt at efterkomme forbud eller påbud, som er udstedt i medfør af  

 disse bestemmelser.
 Stk. 2. Efter samme regel kan der ske frakendelse af retten til at  

 være stifter af, direktør for eller medlem af bestyrelsen i et selskab med  

 begrænset ansvar, et selskab eller en forening, som kræver offentlig  

 godkendelse, eller en fond, der driver virksomhed omfattet af kapitel 5.
Stk. 3. I øvrigt gælder reglerne i straffelovens § 79, stk. 3 og  

 4.« § 2 Stk. 1. Loven træder i kraft den 1. juli 1997.
 Stk. 2. § 40 a, nr. 1-3, som affattet ved denne lovs § 1, nr. 3,  

 omfatter personer og selskaber m.v., der har begået den eller de strafbare  

 overtrædelser efter den 1. juli 1997. § 40 a, nr. 4, som affattet ved denne  

 lovs § 1, nr. 3, omfatter personer og selskaber m.v., der har forårsaget en  

 forurening, der senere fjernes ved myndighedens selvhjælpshandling, når  

 forureningen er forårsaget efter den 1. juli 1997.
Oprindeligt fremsat forslag I lov om miljøbeskyttelse, jf. lovbekendtgørelse nr. 590 af 27. juni 1994  

 som ændret ved lov nr. 403 af 14. juni 1995, lov nr. 302 af 24. april 1996 og  

 lov nr. 395 af 22. maj 1996 foretages følgende ændringer:
§ 1 1. I § 34 indsættes efter stk. 1 som nyt stykke:
»Stk. 2. Godkendelsesmyndigheden kan nægte godkendelse eller  

 fastsætte særlige vilkår i godkendelsen, herunder vilkår om  

 sikkerhedsstillelse efter reglerne i § 39 a, såfremt ansøgeren, medlemmer af  

 ansøgerens direktion eller bestyrelse eller andre, der kan øve bestemmende  

 indflydelse på virksomhedens drift er omfattet af § 40 a.« Stk. 2-3 bliver herefter til stk. 3-4.
 2. I § 39 a indsættes efter stk. 1 som nyt stykke:
»Stk. 2. Godkendelsesmyndigheden kan endvidere stille krav om  

 etablering af sikkerhedsstillelse overfor listevirksomheder, såfremt  

 virksomhedens ejer eller ansvarlige ledelse er omfattet af § 40 a.« Stk. 2-6 bliver herefter til stk. 3-7 3. Efter § 40 indsættes:
»§ 40 a.
Anvendelse af § 34, stk. 2, og § 41 a finder sted  

 overfor følgende:
 1) Personer, der er blevet frakendt retten til at drive forurenende  

 virksomhed i henhold til denne lovs § 110 b eller i henhold til straffeloven  

 § 79.
 2) Personer og selskaber m.v., der er straffet efter denne lovs § 110,  

 stk. 2, eller tilsvarende bestemmelser fastsat i bekendtgørelser, der er  

 udstedt med hjemmel i loven, såfremt der er fastsat frihedsstraf eller bøde  

 på 10.000 kr. eller derover, og såfremt der ikke er forløbet mere end ti år  

 fra den strafbare handling.
3) Personer og selskaber m.v., der har gæld på 100.000 kr. eller derover  

 til det offentlige for selvhjælpshandlinger, foretaget af tilsynsmyndigheden  

 i medfør af denne lovs §§ 69-70, såfremt denne gæld er vedgået eller  

 fastslået ved en domstol.
Det er endvidere en betingelse, at gælden er  

 forfalden og ikke er omfattet af en overholdt aftale om henstand eller  

 afdragsvis betaling, samt at der er fremsendt to rykkere til skyldneren.
§ 40 b.
Miljø- og energiministeren opretter et register over de  

 personer og selskaber m.v., der er omfattet af § 40 a.
Registeret kan  

 oprettes på edb efter miljø- og energiministerens bestemmelse herom.
Stk. 2. I sager, der afsluttes ved dom og i sager, der afgøres  

 endeligt ved anklagemyndigheden med bødevedtagelse, foretager  

 anklagemyndigheden indberetning til registeret.
I sager om gæld til det  

 offentlige for selvhjælpshandlinger foretager den pågældende tilsynsmyndighed  

 indberetning til registeret.
Stk. 3. Forinden der sker registrering, gives der meddelelse herom  

 til den pågældende person eller det pågældende selskab m.v.« 4. Efter § 41 indsættes før overskriften til § 42:
»§ 41 a.
Godkendelsesmyndigheden kan tilbagekalde en  

 godkendelse eller fastsætte særlige vilkår i en eksisterende godkendelse,  

 herunder vilkår om sikkerhedsstillelse, jf. § 39 a, såfremt 1) indehaveren, medlemmer af indehaverens direktion eller bestyrelse eller  

 andre, der kan øve bestemmende indflydelse på virksomhedens drift, bliver  

 omfattet af § 40 a, 2) personer eller selskaber m.v., der er omfattet af § 40 a bliver ejer  

 eller medejer af virksomheden, eller 3) personer, der er omfattet af § 40 a indtræder i bestyrelse eller  

 direktion i et selskab m.v., der driver godkendt virksomhed.
Stk. 2. Ved indbringelse af afgørelser efter stk. 1 for domstolene  

 kan domstolene tillægge søgsmålet opsættende virkning.« 5. I § 42 ændres i stk. 1, 2 og 4,  

 »kommunalbestyrelsen« til: »tilsynsmyndigheden«, og i  

 stk. 3 ændres »Kommunalbestyrelsen« til:  

 »Tilsynsmyndigheden«.
 6. I § 73 indsættes efter stk. 1 som nyt stykke:
»Stk. 2. Miljø- og energiministeren kan over for en  

 kommunalbestyrelse eller et amtsråd for en bestemt periode nærmere fastlægge  

 omfanget af disse myndigheders tilsynsforpligtelse.« Stk. 2 bliver herefter til stk. 3.
 7. I § 110, stk. 3, indsættes efter »§ 53«:  

 »§ 55 a«.
 8. § 110, stk. 4-5, affattes således:
 »Stk. 4. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
Stk. 5. Er der ved en overtrædelse opnået en økonomisk fordel,  

 konfiskeres denne efter reglerne i straffelovens 9. kapitel, selv om der ved  

 overtrædelsen ikke er voldt skade på miljøet eller er fremkaldt fare derfor.  

 Kan der ikke ske konfiskation, skal der tages særskilt hensyn hertil ved  

 udmåling af en bøde, herunder en eventuel tillægsbøde.« 9. Efter § 110 a indsættes:
»§ 110 b.
Retten til at udøve virksomhed omfattet af kapitel  

 5 kan frakendes ved dom for strafbart forhold, hvis den tiltalte gentagne  

 gange eller under i øvrigt skærpende omstændigheder har a) overtrådt bestemmelser i denne lov eller i forskrifter udstedt i medfør  

 af loven eller b) undladt at efterkomme forbud eller påbud, som er udstedt i medfør af  

 disse bestemmelser.
 Stk. 2. Efter samme regel kan der ske frakendelse af retten til at  

 være stifter af, direktør for eller medlem af bestyrelsen i et selskab med  

 begrænset ansvar, et selskab eller en forening, som kræver offentlig  

 godkendelse, eller en fond, der driver virksomhed omfattet af kapitel 5.
Stk. 3. I øvrigt gælder reglerne i straffelovens § 79, stk.  

 3-4.« 10. § 111 affattes således:
»§ 111. Ransagning i sager om overtrædelse af bestemmelser i  

 loven eller regler udstedt efter loven sker i overensstemmelse med  

 retsplejelovens regler om ransagning i sager, som efter loven kan medføre  

 frihedsstraf.« § 2 Loven træder i kraft den 1. juni 1997.
 Stk. 2. § 40 a, nr. 1-2, som affattet ved denne lovs § 1, nr. 4,  

 omfatter personer og selskaber m.v., der har begået den eller de strafbare  

 overtrædelser efter den 1. juni 1997. § 40 a, nr. 3, som affattet ved denne  

 lovs § 1, nr. 4, omfatter personer og selskaber m.v., der har forårsaget en  

 forurening, der senere fjernes ved myndighedens selvhjælpshandling, når  

 forureningen er forårsaget efter den 1. juni 1997.
Bemærkninger til lovforslaget Almindelige bemærkninger 1. Baggrunden for lovforslaget Lovforslaget sigter overordnet mod at sikre mere lov og orden på  

 miljøområdet blandt andet ved at skabe bedre muligheder for håndhævelse af  

 den gældende miljølovgivning.
I 1995 iværksatte Miljø- og Energiministeriet en undersøgelse af  

 behandlingen af og sanktionsniveauet i miljøstraffesager på industriens  

 område for perioden 1993/94. Undersøgelsen blev gennemført af professor Gorm  

 Toftegaard Nielsen og udgivet som arbejdsrapport nr. 77 fra Miljøstyrelsen  

 med titlen »Undersøgelse af behandling og sanktionsniveau i  

 miljøstraffesager«.
Undersøgelsen viste, at der er en betydelig større  

 usikkerhed omkring sanktionsniveauet i miljøstraffesager end i andre lignende  

 sager.
Undersøgelsen pegede endvidere på, at den samlede sanktion i de fleste  

 tilfælde næppe er højere end den opnåede fortjeneste.
Samtidig anmodede Miljøstyrelsen amtskommuner og kommuner om at oplyse, om  

 de har erfaringer med virksomheder, der har fortsat aktiviteterne - eventuelt  

 med en »formel« ny ejer - efter at være blevet dømt for  

 overtrædelser af miljølovgivningen og/eller at have forårsaget, at  

 myndighederne har måtte afholde betydelige udgifter til oprensning/oprydning  

 af forurening.
Otte amtskommuner og 25 kommuner besvarede bekræftende på  

 styrelsens forespørgsel og refererede 36 sager, der har det fællestræk, at de  

 alle vedrører virksomheder, der har fortsat aktiviteterne efter enten at have  

 påført myndighederne udgifter til oprydning m.v. eller været straffet for  

 miljølovovertrædelser eller begge dele inden for de seneste ti år.  

 Undersøgelsen pegede endvidere på, at der tilsyneladende var meget få af de  

 beskrevne »genganger-sager«, der blev refereret af flere  

 amtskommuner/kommuner, selv om de omhandlede virksomheder havde været  

 etableret og måske medført miljøproblemer i flere amtskommuner/kommuner.
Det  

 fremgik således af undersøgelsen, at flere amtskommuner/kommuner må have  

 givet miljøgodkendelse til de omhandlede virksomheder og endog afholdt  

 udgifter til oprydning m.v. efter virksomhedernes forurening uden at være  

 bekendt med, at der var tale om et »gentagelsestilfælde«.
Undersøgelsernes resultater blev drøftet i en arbejdsgruppe med deltagelse  

 af Kommunernes Landsforening, Amtsrådsforeningen, Justitsministeriet og  

 Miljø- og Energiministeriet.
Arbejdsgruppen pegede i »Notat om  

 håndhævelse af miljølovgivningen«, der i januar 1996 blev fremsendt til  

 Folketingets Miljø- og Planlægningsudvalg, på en række muligheder for at  

 styrke håndhævelsen og tilstræbe en løsning af de afdækkede problemer.
Amtskommuners og kommuners miljøtilsyn har en afgørende betydning for en  

 konsekvent håndhævelse af miljølovgivningen og vurderes årligt i  

 Miljøstyrelsens tilsynsberetning.
Heri har omfanget og kvaliteten af tilsynet  

 været genstand for en løbende diskussion, der har ydet væsentlige bidrag til  

 udviklingen af det tilsynsarbejde, der finder sted i dag.
Der er blevet sat  

 fokus på behovet for at styrke især de »svageste« kommuners  

 tilsynsindsats, udviklingen i tilsynsarbejdet er blevet klarlagt og behovet  

 for nye tiltag vurderet.
På baggrund af dette arbejde og de efterfølgende drøftelser af  

 håndhævelsesnotatet i Folketingets Miljø- og Planlægningsudvalg fremlagde  

 miljø- og energiministeren i marts 1996 en handlingsplan for bedre  

 håndhævelse af miljølovgivningen.
Denne handlingsplan rettede sig primært mod  

 tre områder: Behandlingen af og sanktionsniveauet i miljøstraffesager, de  

 administrative muligheder for at hindre fortsat miljøskadelig virksomhed samt  

 det decentrale miljøtilsyn.
Handlingsplanen blev sendt i bred høring hos en lang række myndigheder,  

 foreninger, institutioner, industriorganisationer og landbrugsorganisationer  

 m.v.
Handlingsplanen og de indkomne høringssvar er grundlaget for dette  

 lovforslag, der således er baseret på de i handlingsplanen skitserede  

 initiativer og de bemærkninger, der er fremsat i høringssvarene.
På miljøstraffesagsområdet foreslås en præcisering af kriterierne for  

 sanktionsfastsættelsen, så de på en tydeligere måde afspejler Folketingets  

 tilkendegivelser herom.
Der foreslås endvidere indsat en bestemmelse i  

 miljøbeskyttelsesloven om rettighedsfrakendelse.
Det bemærkes i den  

 sammenhæng, at regeringen i indeværende folketingssamling forventes at  

 fremsætte forslag til en ny bestemmelse i straffeloven, der vil indebære en  

 skærpelse af straffen for grov miljøkriminalitet.
De administrative  

 håndhævelsesmuligheder forbedres ved et forslag om adgang til at nægte en  

 miljøgodkendelse eller tilbagekalde en eksisterende godkendelse over for  

 personer og selskaber, der er straffet for grove overtrædelser af  

 miljølovgivningen eller har efterladt gæld til myndighederne for oprensning  

 af forurening, jf. nærmere nedenfor.
Med henblik på at sikre et effektivt og  

 forsvarligt miljøtilsyn foreslås det at give ministeren mulighed for over for  

 en tilsynsmyndighed konkret at fastlægge omfanget og gennemførelsen af  

 tilsynet.
 Det foreliggende lovforslag vedrører forbedrede muligheder for håndhævelse  

 af miljølovgivningen over for de få virksomheder i Danmark, der ikke har reel  

 vilje til at tage hensyn til miljøet og respektere den lovgivning, der skal  

 beskytte det.
Regeringen er opmærksom på behovet for, at hverken dette lovinitiativ  

 eller andre regler på miljøområdet bør pålægge de mange lovlydige  

 virksomheder unødvendige eller urimelige administrative byrder.
Regeringen  

 har derfor taget initiativ til at bede de ca. 200 virksomheder, der indgår i  

 regeringens »test-panel« vedrørende vurdering af nye  

 regelinitiativer, om at vurdere, hvorvidt der er regler på Miljø- og  

 Energiministeriets område, der efter deres opfattelse giver anledning til  

 unødvendige eller urimelige administrative belastninger af erhvervslivet.  

 Virksomhedernes tilbagemeldinger på denne forespørgsel vil herefter blive  

 behandlet med henblik på at indgå i det videre regelforenklingsarbejde.
2. Hovedpunkterne i lovforslaget 2.1 Miljøansvarlighed Lovforslaget indebærer, at virksomhedsledelsens miljøansvarlighed bliver  

 et kriterium ved godkendelse af kap. 5-virksomheder.
Efter det  

 godkendelsessystem, der i dag findes i miljøbeskyttelsesloven kap. 5, er en  

 godkendelse udelukkende knyttet til den lokalitet/ejendom, hvorfra den  

 godkendte virksomhed drives.
Ved behandlingen af kap. 5-ansøgninger vurderes  

 således lokaliteten, produktionsanlægget og driftsvilkårene og ikke den  

 ansvarlige ledelses egnethed til at drive godkendelsespligtig virksomhed.
Retten til at udnytte godkendelsen er i dag knyttet til rådigheden over  

 den ejendom, hvorfra virksomheden drives.
Det er endvidere udgangspunktet, at  

 godkendelsens vilkår for produktion/drift ikke kan ændres de første 8 år  

 efter, at godkendelsen er meddelt.
Dette udgangspunkt fastholdes uanset en  

 evt. overtrædelse af de fastsatte vilkår.
Godkendelsesmyndigheden kan heller  

 ikke tilbagekalde en godkendelse med den begrundelse, at en virksomheds  

 ledelse ved flere vilkårsovertrædelser har vist manglende evne eller vilje  

 til at drive virksomheden forsvarligt.
Lovforslaget indebærer, at der ved behandling af kap. 5-godkendelsessager  

 fremover - udover den nuværende vurdering af lokalitet/ejendom,  

 produktionsanlæg, driftsforhold m.v. - tillige skal ske en vurdering af den  

 ansvarlige virksomhedsledelses miljøansvarlighed.
Det foreslås således, at  

 godkendelsesmyndigheden kan nægte at give en kap. 5-godkendelse eller  

 fastsætte særlige vilkår i godkendelsen, hvis ansøgeren personligt eller  

 medlemmer i ledelsen i et ansøgende selskab har mistet sin miljøansvarlighed,  

 og derfor må anses for mindre egnet til at drive den virksomhed, hvortil der  

 er ansøgt om godkendelse.
Det foreslås endvidere, at tab af miljøansvarlighed hos ledelsen af en  

 godkendt virksomhed vil kunne indebære, at godkendelsesmyndigheden kan  

 fastsætte nye vilkår i godkendelsen, fastsætte krav om sikkerhedsstillelse  

 som betingelse for opretholdelse af godkendelsen, eller bestemme at  

 godkendelsen helt tilbagekaldes.
Tab af miljøansvarlighed vil i disse  

 tilfælde kunne ske enten ved, at indehaveren af godkendelsen, medlemmer af  

 bestyrelsen eller andre, der kan øve indflydelse på virksomheden mister  

 miljøansvarlighed.
Det vil tillige kunne ske ved, at personer eller  

 selskaber, der har mistet miljøansvarlighed overtager virksomheden helt eller  

 delvist eller ved at personer, der har mistet miljøansvarlighed, indtræder i  

 den ansvarlige personkreds for virksomheden.
 Godkendelsesmyndighedens fastsættelse af særlige vilkår, ændring af vilkår  

 i en eksisterende godkendelse, nægtelse og tilbagekaldelse af en godkendelse  

 vil kunne påklages til Miljøstyrelsen og herefter - for større og  

 principielle afgørelsers vedkommende - til Miljøklagenævnet på samme måde,  

 som andre afgørelser efter lovens kapitel 5 i dag kan påklages.
Det skal understreges, at det ikke er hensigten, at tyngdepunktet ved  

 behandlingen af kap. 5 godkendelser skal forskydes fra en vurdering af  

 virksomheden som sådan (d.v.s. den vurdering, der finder sted i dag) til en  

 vurdering af virksomhedsledelsens miljøansvarlighed.
Udgangspunktet vil være,  

 at miljøansvarlighed foreligger, og at det kun er graverende forhold, der  

 indebærer tab af miljøansvarlighed.
At et selskab eller en person har »miljøansvarlighed«  

 forudsætter alene, at selskabet eller personen ikke er straffet for grovere  

 overtrædelser af miljølovgivningen, ikke er frakendt retten til at drive  

 forurenende virksomhed og ikke har betydelig gæld til det offentlige for  

 omkostninger ved selvhjælpshandlinger.
Grovere overtrædelser omfatter  

 overtrædelser, der er straffet efter den skærpede straffebestemmelse i  

 miljøbeskyttelsesloven eller i bekendtgørelser, udstedt i medfør af loven,  

 når sanktionen er fastsat til bøde på 10.000 kr. eller derover.
Betydelig  

 gæld til det offentlige for omkostninger ved selvhjælpshandlinger er  

 begrænset til gæld på 100.000 kr. eller derover, der er vedgået eller  

 fastslået ved en domstol.
Det er alene disse tre forhold, der kan medføre tab  

 af miljøansvarlighed for en person eller et selskab.
2.2. Register Som nævnt i indledningen, kan det udledes af den rundspørge til  

 amtskommuner og kommuner om »genganger«-problemets omfang, som  

 Miljøstyrelsen foretog over sommeren 1995, at de decentrale miljømyndigheder  

 ikke i alle tilfælde har kendskab til, at en person eller et selskab, der  

 ansøger om miljøgodkendelse i den pågældende kommune tidligere er straffet  

 eller tidligere har efterladt forurening, som myndighederne har måttet  

 forestå oprydningen af, uden at kunne få dækket udgifterne hos den  

 forureningsansvarlige.
Med forslaget gives der hjemmel til, at myndighederne  

 kan lægge vægt på sådanne oplysninger ved behandlingen af en ansøgning om  

 godkendelse til en listevirksomhed.
Denne mulighed kan ikke i fuldt omfang  

 anvendes, medmindre myndighederne har kendskab til de tidligere forhold.  

 Derfor foreslås oprettet et register over de personer og selskaber, der efter  

 de i loven fastsatte kriterier har mistet miljøansvarlighed.
 Formålet med registeret er således - via indberetninger fra  

 anklagemyndighed og decentrale miljømyndigheder - at sætte de myndigheder,  

 der skal træffe afgørelse vedrørende en godkendelse af en listevirksomhed, i  

 stand til at vurdere virksomhedens miljøansvarlighed.
Registeret skal indeholde navn, adresse m.v. for de personer og selskaber,  

 der efter de foreslåede kriterier har mistet miljøansvarlighed.
På grundlag  

 af retspraksis og det nuværende sanktionsniveau i miljøstraffesager må det  

 antages, at 5-10 selskaber og 10-15 personer om året vil miste  

 miljøansvarlighed på baggrund af strafbare forhold, mens antallet af personer  

 og selskaber, der vil miste miljøansvarlighed på baggrund af gæld, vil  

 afhænge af det antal af gældsforhold, der vil opstå med de nye regler  

 fremover.
Det er Miljø- og Energiministeriets opfattelse, at det på sigt vil være  

 det mest rationelle at indrette registeret således, at de godkendende  

 myndigheder via en direkte terminaladgang til registeret selv kan  

 »logge« sig ind på registeret og checke, om ansøgeren er  

 registreret.
I den første fase efter de nye reglers ikrafttræden foreslås det  

 imidlertid, at registeret bliver ført manuelt i Miljøstyrelsen, således at  

 Miljøstyrelsen modtager de relevante oplysninger og efter en henvendelse fra  

 godkendelsesmyndighederne oplyser, om en person eller et selskab er  

 registreret.
Når man på denne måde har opsamlet tilstrækkelige erfaringer med  

 indretningen og brugen af registeret, vil man have et bedre udbygget grundlag  

 for at vurdere behovet for oprettelse af et edb-baseret register og en  

 eventuel udlicitering af driften heraf.
 I forbindelse med oprettelsen af registeret vil hovedprincipperne i  

 registerlovgivningen om sikkerhedsforanstaltninger, sletning af oplysninger  

 m.v. blive iagttaget, således at den fornødne registersikkerhed vil være til  

 stede, både med hensyn til selve registreringen og med hensyn til anvendelsen  

 af registeret.
Under arbejdet med lovforslaget har andre modeller end et selvstændigt  

 register været overvejet, herunder om eksisterende registre som RKI  

 Kreditinformation og Det centrale Kriminalregister kunne opfylde behovet.
Det  

 er Miljø- og Energiministeriets opfattelse, at der ikke i de eksisterende  

 registre findes et brugbart alternativ, blandt andet fordi kriminalregisteret  

 ikke indeholder oplysninger om særlovsovertrædelser, der alene er straffet  

 med bøde, og fordi registeret er et rent personregister.
2.3. Sikkerhedsstillelse Efter den gældende regel i lovens § 39 a skal visse affaldsbehandlende  

 listevirksomheder etablere sikkerhedsstillelse for tilsynsmyndighedernes  

 omkostninger ved bortskaffelse af affald ved offentlige selvhjælpshandlinger  

 i medfør af lovens §§ 69 og 70. Bestemmelsen omfatter virksomhedstyper, hvor  

 man har vurderet, at driften - i hvert fald i kombination med økonomiske  

 vanskeligheder - indebærer en forøget risiko for, at tilsynsmyndighederne på  

 et tidspunkt må gribe ind med selvhjælpshandlinger, f.eks. virksomheder, der  

 udvinder metaller af kabler eller driver ophugningsanlæg.
Forslaget indebærer ikke en udvidelse af kredsen af listevirksomheder, der  

 obligatorisk skal stille sikkerhed i forbindelse med godkendelse.
Forslaget  

 indebærer derimod, at etablering af sikkerhed kan kræves overfor alle typer  

 listevirksomheder, der ejes eller drives af selskaber eller personer, der har  

 mistet miljøansvarlighed efter de nye regler.
Det kan være som vilkår for  

 udstedelse af godkendelse eller som betingelse for opretholdelse af  

 godkendelse i forbindelse med efterfølgende tab af miljøansvarlighed.
Der vil - som efter den gældende § 39 a - kunne kræves sikkerhed for  

 eventuelle udgifter til oprydning efter virksomheden, videretransport og  

 destruktion eller deponering af eventuelt efterladt affald.
Der vil derimod  

 ikke kunne kræves sikkerhed for oprensning af en eventuel efterfølgende  

 jordforurening, idet det er ministeriets opfattelse, at det vil være  

 vanskeligt at beregne størrelsen af en sikkerhedsstillelse, der skal dække  

 udgifter til en eventuel oprensning af en jordforurening, endsige fastsætte  

 kriterier for en skønsmæssig fastsat sikkerhedsstillelse, samt at et sådant  

 krav i de fleste tilfælde vil være uproportionalt.
Miljø- og  

 Energiministeriet vurderer samtidig, at de øvrige forslag kan indebære, at  

 der opstår færre risici for jordforurening.
2.4. Tilsyn På miljøbeskyttelsesområdet varetages tilsynsopgaven af amtskommuner og  

 kommuner.
De tilsynsførendes opgaver er at sikre, at miljøbeskyttelsesloven,  

 regler fastsat i medfør af loven samt afgørelser m.v., der træffes i medfør  

 af reglerne, overholdes.
De tilsynsførende har desuden en forpligtelse til at  

 skride ind, hvis tilsynet afdækker ulovlige forhold.
I den sammenhæng er det  

 en væsentlig opgave at vejlede virksomheder og landbrug om begrænsning af  

 forurening og formidle en forståelse for løsning af miljømæssige problemer.  

 Et optimalt miljøtilsyn er en forudsætning for en effektiv håndhævelse af  

 miljøbeskyttelsesloven.
En del af lovforslaget har derfor til formål at  

 styrke det decentrale miljøtilsyn og sikre, at tilsynet bliver fuldt  

 tilstrækkeligt i forhold til alle virksomheder og landbrug.
 På baggrund af en gennemgang af udviklingen i det decentrale miljøtilsyn  

 er det Miljø- og Energiministeriets opfattelse, at der er et behov for  

 opstramning af tilsynet, særlig på det kommunale område.
 Det første tiår efter miljøbeskyttelseslovens ikrafttræden udviklede  

 kommunernes og amtskommunernes miljøtilsyn sig langsomt og stabilt i takt med  

 gennemførelsen af miljølovgivningen og undersøgelser fra 1984 viste, at der  

 til miljøtilsyn på landsplan blev anvendt ca. 190 årsværk i kommunerne og ca.  

 150 årsværk i amtskommunerne.
I slutningen af 1985 blev der som forberedelse af lovændringen om en  

 skærpelse af tilsynet (ikrafttrådt i 1987) indgået en aftale mellem de  

 kommunale organisationer og den daværende miljøminister om, at miljøtilsynet  

 skulle tilføres yderligere ressourcer.
Aftalen indebar, at kommunerne  

 over tre år skulle forøge ressourcerne til miljøtilsyn til 1 årsværk pr.  

 10.000 indbyggere som minimum, eller på landsplan mindst ca. 510 årsværk,  

 altså næsten en tredobling.
Amtskommunerne skulle tilføre  

 miljøtilsynet yderligere ca. 160 årsværk, svarende til i alt ca. 300 årsværk.
Tilsynsberetningen fra 1994 viste, at amtskommunerne anvendte i alt ca.  

 400 årsværk til virksomhedstilsyn, herunder tilsyn med renseanlæg og tilsyn  

 med miljøtilstanden.
Hertil kom et meget betydeligt beløb (ca. 100 mio. kr.)  

 til køb af fremmede tjenesteydelser i forbindelse med løsning af  

 tilsynsopgaverne.
Udbygningen af det amtskommunale miljøtilsyn er jævnt  

 fordelt mellem alle amtskommuner, og de indbyrdes forskelle i  

 ressourceforbrug afspejler stort set kun forskelle i opgavesammensætningen.  

 Det amtskommunale miljøtilsyn er således fuldt udbygget i forhold til den  

 aftalte forøgelse af ressourcerne til tilsynet.
I gennemsnit fører  

 amtskommunerne årligt tilsyn med 75 % af listevirksomhederne og de kommunalt  

 ejede virksomheder.
Det amtskommunale tilsyn er generelt tilfredsstillende -  

 også med hensyn til tilsyn med overholdelse af miljøbeskyttelsesloven i  

 forhold til såvel listevirksomheder som kommunalt ejede virksomheder og  

 renseanlæg.
I 1994 anvendte kommunerne 477 årsværk til tilsynet.
Dette tal har ligget  

 nogenlunde stabilt siden de første tilsynsberetninger i 1988. På landsplan er  

 kommunernes miljøtilsyn dermed ikke tilført ressourcer i det omfang, som blev  

 aftalt i 1985. I forhold til 1984 er der dog sket mere end en fordobling (fra  

 190 til 477 årsværk). På det kommunale område er udviklingen af  

 tilsynsindsatsen ikke sket i samme omfang i alle kommuner.
Samtidig med  

 udbygningen af den samlede tilsynsindsats, er derfor sket en betydelig  

 spredning mellem kommunerne.
Nogle kommuner har i snart mange år haft en  

 fuldt udbygget og velfungerende miljøforvaltning.
Tilsynet er her inde i en  

 driftfase og forvaltningen har vendt sig mod nye opgaver, f.eks. dialog med  

 virksomheder om renere teknologi og miljøstyring.
Andre kommuner har opbygget  

 en forvaltning, der følger godt med i miljøforholdene i kommunen, men som  

 ikke er i stand til at løfte andre end de traditionelle godkendelses- og  

 tilsynsopgaver.
Endelig er der en række kommuner, hvor Miljøstyrelsen på  

 baggrund af tilsynsberetningerne har rejst tvivl om, hvorvidt forvaltningen  

 er i stand til at løse tilsynsopgaven på en tilfredsstillende måde.
Det samlede billede af kommunernes tilsynsvirksomhed er således, at ikke  

 alle kommuners tilsyn er fuldt tilfredsstillende.
De foreslåede initiativer  

 til en styrkelse af miljøtilsynet er derfor primært rettet mod det  

kommunale tilsyn.
 På den baggrund forventes miljø- og energiministeren og Kommunernes  

 Landsforening at indgå en aftale, der fastsætter en række minimumskrav til  

 kommunernes tilsynsindsats.
Samtidig får miljø- og energiministeren med lovforslaget en mulighed for  

 at gribe ind over for en kommune, der ikke lever op til sin  

 tilsynsforpligtelse.
Ministeren får samtidig mulighed for at gribe ind over  

 for amtskommuner, der ikke leverer en tilfredsstillende og forsvarlig  

 tilsynsindsats, hvilket næppe umiddelbart vil få betydning i praksis, da  

 amtskommunernes miljøtilsyn som nævnt fungerer tilfredsstillende.
Ministeren  

 kan gribe ind i form af et konkret pålæg til den pågældende tilsynsmyndighed  

 om at udføre tilsynet i et nærmere bestemt omfang, jf. bemærkningerne til nr.  

 6.
Det bemærkes, at Miljø- og Energiministeriet - f.eks. gennem vejledning og  

 efteruddannelse af miljøadministrationerne - vil medvirke til, at kommunerne  

 prioriterer tilsynsressourcerne mest hensigtsmæssigt, således at  

 ressourceforbruget koncentreres om virksomheder, der erfaringsmæssigt volder  

 miljømæssige problemer.
Ved vurderingen heraf kan det bl.a. tillægges  

 betydning, om virksomhederne erfaringsvis »har orden i eget hus«,  

 f.eks. har opstillet og fulgt en miljøhandlingsplan eller virksomhederne har  

 etableret et miljøstyringssystem.
Forslaget indebærer endvidere en ændring af lovens § 42. Efter den  

 gældende bestemmelse er det alene kommunalbestyrelsen, der kan meddele forbud  

 og påbud m.v. til de virksomheder, der er omfattet af bestemmelsen.  

 Imidlertid fører amtskommunerne tilsyn med visse af disse virksomheder,  

 f.eks. vindmøller.
Som konsekvens heraf ændres bestemmelsen, således at det  

 kommer til at fremgå, at der også på dette område er tale om en delt  

 kompetence mellem amtskommune og kommune.
2.5. Sanktionsbestemmelserne Folketinget har gentagne gange - ved ændring af straffebestemmelsen i  

 miljøbeskyttelsesloven i 1984 og ved ændringen af samme bestemmelse i 1986 -  

 udtrykkeligt tilkendegivet støtte til det synspunkt, »at det ikke må  

 kunne betale sig at overtræde miljøbeskyttelsesloven«.
Dette synspunkt  

 har som nævnt i indledningen haft svært ved at slå igennem i praksis, og det  

 har til trods for Folketingets tilkendegivelser ofte vist sig vanskeligt at  

 få inddraget en eventuel fortjeneste eller besparelse ved udmåling af  

 sanktionens størrelse.
Lovforslaget sigter derfor mod at præcisere, at udgangspunktet ved  

 udmåling af sanktionen er, at der skal ske konfiskation af en eventuel  

 fortjeneste/besparelse.
Med ændringen tilsigtes ikke en begrænsning i  

 muligheden for ved siden af udbyttekonfiskation at udmåle bøden, herunder  

 tillægsbøden, under hensyn til en opnået eller tilsigtet økonomisk fordel.  

 Såfremt der imidlertid ikke kan ske konfiskation, f.eks. på grund af  

 dokumentationsvanskeligheder, skal den økonomiske fordel skønsmæssig  

 inddrages ved udmåling af bøden, herunder ved en eventuel tillægsbøde, jf.  

 den i juni 1996 vedtaget ændring af straffelovens § 51, stk. 3, hvor det  

 fastslås, at der ved fastsættelsen af bødestraf kan tages særligt hensyn til  

 den opnåede eller tilsigtede fortjeneste eller besparelse.
Folketinget tilkendegav under forhandlingerne om de omtalte lovændringer i  

 miljøbeskyttelsesloven tillige, at der bør gælde de samme udmålingskriterier  

 - herunder udgangspunktet om konfiskation - uanset om lovovertrædelsen kan  

 siges at have en vis formel karakter.
Den omtalte undersøgelse af  

 sanktionsniveauet viste imidlertid, at dette langt fra er slået igennem i  

 praksis, således at der næppe forekommer eksempler på bødestraf på over  

 10.000 kroner ved formelle overtrædelser.
Med lovforslaget præciseres det, at  

 en økonomisk fordel, der opnås ved tilsidesættelse af miljøbeskyttelseslovens  

 regler om forudgående godkendelse til forurenende aktivitet bør konfiskeres  

 hos den pågældende, dels fordi det er udgangspunktet, at miljøkriminalitet  

 ikke må kunne betale sig, og dels fordi det findes nødvendigt for at bevare  

 respekten for reglerne om forudgående godkendelser, tilladelser,  

 dispensationer m.v., således at formålet med reglerne kan tilgodeses.
På den  

 baggrund fastslår lovforslaget nu udtrykkeligt, at udgangspunktet om  

 konfiskation af en opnået økonomisk fordel skal gælde, selv om der ved  

 overtrædelsen ikke er sket skade på miljøet eller fremkaldt fare herfor.
 Endvidere indeholder forslaget en ændring af reglerne om strafansvar for  

 juridiske personer, hvilket alene er en konsekvens af de nye regler i  

 straffeloven om strafansvar for juridiske personer m.v., der er vedtaget ved  

 lov nr. 474 af 12. juni 1996.
 Det har tidligere fremgået af miljøbeskyttelsesloven, at der kan  

 fastsættes regler om straf i forskrifter m.v., der udstedes i medfør af § 55  

 a om tilskud til indsamling og genanvendelse af spildolie, men bestemmelsen  

 »faldt ud« ved lov nr. 373 af 18. maj 1994 om ændring af lov om  

 miljøbeskyttelse, der trådte i kraft den 1. juli 1994. Dette var på ingen  

 måde tilsigtet, og korrigeres nu ved genindsættelsen af § 55 a i  

 bestemmelsen.
2.6. Rettighedsfrakendelse I forbindelse med drift af en virksomhed omfattet af  

 miljøbeskyttelsesloven kan der ske overtrædelser af loven eller de i medfør  

 af denne fastsatte regler, der må karakteriseres som så grove, at vedkommende  

 person eller selskab må anses for uegnet til fremover at drive forurenende  

 virksomhed på forsvarlig vis.
Frakendelse af retten til at drive virksomhed  

 på miljøområdet kan i disse tilfælde ske i medfør af straffelovens § 79.
Retten til at drive anden virksomhed end den virksomhed, der kræver særlig  

 offentlig autorisation - f.eks. forurenende virksomhed, jf.  

 miljøbeskyttelsesloven kap. 5 - kan frakendes efter § 79, stk. 2, hvis der  

 dømmes for et strafbart forhold, der begrunder »en nærliggende fare for  

 misbrug af stillingen«, og der i øvrigt »er særlige  

 omstændigheder«, der taler for frakendelsen.
Betingelserne for  

 anvendelse af § 79, stk. 2 er således særdeles strenge.
Under revisionen af miljøbeskyttelsesloven i 1991 blev der stillet forslag  

 om at indsætte en bestemmelse om rettighedsfrakendelse i loven.
Bestemmelsen  

 udgik imidlertid af lovforslaget under henvisning til de gældende regler i  

 straffeloven om rettighedsfrakendelse i straffeloven.
Man har efterfølgende i  

 enkelte tilfælde forsøgt at anvende straffelovens regler om  

 rettighedsfrakendelse uden at have fået medhold heri.
Der er behov for en bestemmelse i miljøbeskyttelsesloven om frakendelse af  

 retten til at drive forurenende virksomhed efter nogle kriterier, der er  

 mindre restriktive end straffelovens regler.
Der er visse typer af  

 miljølovovertrædelser, der er så grove, at det af hensyn til miljøet findes  

 nødvendigt, at de pågældende lovovertrædere fratages enhver mulighed for  

 fremover at drive forurenende virksomhed.
Der findes på en række særlovsområder - f.eks. i lejeloven og  

 dyreværnsloven bestemmelser, der fastlægger mere detaljerede kriterier for,  

 hvornår og hvordan rettighedsfrakendelse kan ske.
Udgangspunktet er, at  

 rettighedsfrakendelse efter særlovgivning sker efter en mindre streng  

 »forsvarlighedsvurdering« end straffelovens  

 »farevurdering«.
Den foreslåede bestemmelse vil supplere den foreslåede administrative  

 adgang til at nægte eller tilbagekalde kap. 5-godkendelser.
Samtidig vil  

 bestemmelsen omfatte ikke-godkendelsespligtige virksomhed, der ikke er  

 omfattet af det administrative system om forudgående godkendelse.
3. Lovforslagets miljømæssige konsekvenser Det er det overordnede formål med lovforslaget at sikre mere lov og orden  

 på miljøområdet.
Det tilsigtes på denne måde, at der sker en begrænsning i  

 antallet af større forureningssager.
Set helt overordnet må forslaget  

 forventes at have positive miljømæssige konsekvenser.
Et bedre miljøtilsyn  

 indebærer endvidere bedre muligheder for at opdage og sanktionere  

 overtrædelser på et tidligere tidspunkt, forinden de udvikler sig til  

 ressourcekrævende forureningssager.
En øget og forbedret tilsynsindsats vil  

 således have en vis forebyggende virkning.
Endvidere er det Miljø- og  

 Energiministeriets vurdering, at øget vejledning til virksomheder og en øget  

 tilsynsfrekvens for tilsynsmyndighederne kan indebære, at der opstår færre  

 sager om forurening.
4. Lovforslagets erhvervsøkonomiske konsekvenser Det er som ovenfor nævnt lovforslagets overordnede formål at sikre bedre  

 håndhævelse af miljølovgivningen.
Konsekvensen heraf kan blive, at enkelte  

 nye listevirksomheder ikke kan opnå tilladelse til at starte forurenende  

 virksomhed, at enkelte virksomheder ikke kan opnå tilladelse til væsentlig  

 udvidelse/ændring af virksomheden eller at en sådan kun kan ske på særlige  

 vilkår, samt at eksisterende virksomheder kan blive mødt med nye vilkår for  

 fortsat drift eller godkendelsen helt tilbagekaldes.
Det er anslået, at højst  

 25-30 personer/selskaber om året vil miste miljøansvarlighed og dermed blive  

 omfattet af de nye regler.
Forslaget har således erhvervsøkonomiske konsekvenser for de få  

 virksomheder, der på grund af mistet miljøansvarlighed vil blive berørt af de  

 nye regler, idet lukning, sikkerhedsstillelse eller ekstern kontrol betalt af  

 virksomheden kan komme på tale.
Omvendt vil inddragelse af miljøansvarlighed  

 som nyt kriterium ved behandlingen af kap. 5-sager sikre, at de virksomheder,  

 som ved tilsidesættelse af hensyn til miljøet og overtrædelse af  

 miljølovgivningen opnår en økonomisk og konkurrencemæssig fordel, ikke kan  

 fortsætte hermed.
Forslaget kan således give en mere fair erhvervsmæssig  

 konkurrence, og samlet set er det Miljø- og Energiministeriets vurdering, at  

 forslaget ikke får nogen væsentlige konsekvenser på det erhvervsøkonomiske  

 område.
5. Lovforslagets økonomiske og administrative konsekvenser Der forventes ingen statsfinansielle konsekvenser af lovforslaget.  

 Lovforslaget giver ikke anledning til kompensation til kommuner og  

 amtskommuner, idet lovforslaget ikke forventes at medføre nettostigning i  

 udgifterne for tilsyns- og godkendelsesmyndighederne.
Tværtimod må det  

 forventes at medføre besparelser for de decentrale miljømyndigheder, idet de  

 får mulighed for at gribe ind over for ressourcekrævende virksomheder på et  

 langt tidligere tidspunkt og derved reducere den administrative belastning,  

 en virksomhed med miljøproblemer kan være for myndigheden og i sidste ende  

 reducere risikoen for eventuelle oprydningsudgifter.
Inddragelse af miljøansvarlighed som kriterium ved kommuners og amters  

 behandling af kap. 5-godkendelsessager kan få konsekvenser for den  

 sagsbehandling, der skal finde sted i kommuner og amter.  

 Godkendelsesmyndigheden kan efter forslaget fremover tage stilling til en  

 ansøgers miljøansvarlighed ved behandling af ansøgning om godkendelse.  

 Godkendelsesmyndigheden vil således have mulighed for at kontrollere, om  

 ansøgeren f.eks. har overtrædelser af miljøbeskyttelsesloven bag sig ved en  

 henvendelse til det register, der oprettes til formålet - og i givet fald  

 vurdere betydningen af dette forhold.
Det vil formentlig kun være tilfældet i  

 et meget begrænset antal sager.
I alle øvrige sager vil behandlingen af  

 ansøgningen ske som hidtil.
Også ved ændringer i virksomhedernes ejer og/eller ledelsesforhold vil der  

 i visse tilfælde kunne ske en vurdering af den ansvarlige ledelses  

 miljøansvarlighed.
Det vil - som ved behandling af ansøgninger om  

 miljøgodkendelse - kun være i begrænset antal sager, at der vil være grundlag  

 for at tage den eksisterende godkendelse op til fornyet overvejelse.
Derudover indebærer forslaget, at godkendelsesmyndighederne får mulighed  

 for at fastsætte særlige vilkår eller eventuelt tilbagekalde en meddelt  

 godkendelse i tilfælde af, at en virksomhedsledelse mister miljøansvarlighed  

 f.eks. ved overtrædelser af virksomhedens godkendelse.
Disse muligheder må  

 først og fremmest ses som en udvidelse af de eksisterende tilsynsbeføjelser,  

 der ikke i sig selv vil indebære et administrativt merarbejde.
 Ved lovforslaget får godkendelses/tilsynsmyndighederne mulighed for efter  

 en konkret vurdering at stille krav om sikkerhed for eventuelle  

 selvhjælpshandlinger i forbindelse med oprydning efter en virksomhed.  

 Forslaget indebærer en udvidelse af de muligheder myndighederne har i dag ved  

 fastsættelse for at stille krav om sikkerhedsstillelse, og vil ikke i sig  

 selv indebærer en øget administrativ byrde for godkendelsesmyndighederne.
Det er således Miljø- og Energiministeriets vurdering, at de yderligere  

 administrative byrder, forslagene indebærer for de decentrale  

 miljømyndigheder vil blive ovenud opvejet af den ressourcebesparelse,  

 myndighederne vil opnå ved, at personer, der er uegnet til at drive særlig  

 forurenende virksomhed, bliver afskåret herfra.
Myndighederne vil i videre  

 omfang end hidtil kunne undgå de tids- og ressourcekrævende tilsynsforløb i  

 forhold til virksomheder, der konsekvent ikke overholder vilkår fastsat i  

 godkendelser og/eller påbud.
 Derudover må det antages, at de decentrale miljømyndigheders mulighed for  

 i større udstrækning end hidtil at kræve sikkerhed for selvhjælpshandlinger  

 på baggrund af en konkret vurdering af virksomhedens forhold, vil kunne  

 bidrage til en begrænsning af de sager, hvor miljømyndighedernes  

 tilgodehavender for selvhjælpshandlinger må afskrives som uerholdelige.
Administrationen af den foreslåede bestemmelse om nærmere fastlæggelse af  

 kommuner og amtskommuners tilsynsforpligtelse vil ikke medføre et yderligere  

 ressourcetræk i Miljø- og Energiministeriet, idet der her er tale om at  

 omlægge en monitering af den kommunale (og amtskommunale) indsats, som også  

 tidligere er blevet udført af ministeriet.
Heller ikke for de decentrale  

 myndigheder vil bestemmelsen få økonomiske og administrative konsekvenser,  

 idet der i få tilfælde vil blive tale om at indskærpe en allerede  

 eksisterende forpligtelse.
6. Forholdet til EU Lovforslaget indeholder ikke EU-retlige aspekter.
7. Hørte myndigheder og organisationer Miljø- og Energiministeriet har hørt de berørte myndigheder og  

 organisationer om forslaget, herunder Kommunernes Landsforening,  

 Amtsrådsforeningen, Københavns Kommune, Frederiksberg Kommune, Dansk  

 Industri, GenvindingsIndustrien, Foreningen af Danske Kemiske Industrier,  

 Dansk Agrokemisk Forening, Landbrugsorganisationerne, Handelskammeret,  

 Danmarks Naturfredningsforening og Danmarks Sportsfiskerforbund.
Bemærkninger til lovforslagets enkelte bestemmelser Til § 1 Til nr. 1.
 Den gældende bestemmelse i § 34, stk. 1 finder anvendelse i de tilfælde,  

 hvor en virksomhed søger om godkendelse til at drive ny listevirksomhed eller  

 godkendelse til at foretage en ændring eller en udvidelse af en eksisterende  

 listevirksomhed, der indebærer forøget forurening.
 Forslaget indebærer, at godkendelsesmyndigheden som noget nyt kan nægte  

 godkendelse til virksomheden eller fastsætte særlige vilkår i godkendelsen,  

 når den ansvarlige personkreds har mistet miljøansvarlighed efter de  

 kriterier, der er foreslået i § 40 a.
Den ansvarlige personkreds er ansøgeren selv - som person eller selskab -  

 direktion og en eventuel bestyrelse, samt andre personer, der kan øve en  

 bestemmende indflydelse på virksomhedens drift, f.eks. ansøgerens nærtstående  

 familiemedlem.
Det anses for nødvendigt, at personkredsen omfatter andre end  

 den formelle ledelse, således at personer, der har mistet miljøansvarlighed,  

 udelukkes fra alligevel at drive listevirksomhed i ly af miljøansvarlige  

 personer.
Lov om hotel- og restaurationsvirksomhed, der fastsætter regler om  

 alkoholbevilling, fastsætter et krav om vandel som betingelse for at opnå  

 alkoholbevilling.
I denne lov har man - for at begrænse muligheden for at  

 drive stråmandsvirksomhed - på tilsvarende måde bestemt, at en person, der  

 kan øve bestemmende indflydelse på virksomheden skal opfylde vandelskravet  

 uanset, at vedkommende ikke formelt er medlem af virksomhedens ledelse.
Den foreslåede bestemmelse knytter sig til virksomhedens ledelsesmæssige  

 forhold og anvendes på baggrund af myndighedens vurdering af de pågældende  

 ansvarlige personers miljøansvarlighed.
Det betyder blandt andet, at der over  

 for to virksomheder, der i princippet er ens med hensyn til den miljømæssige  

 påvirkning fra virksomheden, kan fastsættes forskellige vilkår i  

 godkendelsen.
Når et medlem af den ansvarlige personkreds efter de fastsatte  

 kriterier i § 40 a ikke er miljøansvarlig, kan myndigheden således med  

 henvisning hertil fastsætte særlige vilkår i godkendelsen, eller hvor  

 forholdene taler derfor, helt nægte at meddele en godkendelse.
Ved myndighedens vurdering af, hvilken betydning det skal tillægges, at et  

 medlem af den ansvarlige personkreds er omfattet af § 40 a, bør det for det  

 første tillægges vægt, hvilken indflydelse vedkommende kan have på driften af  

 den virksomhed, hvortil der er ansøgt om godkendelse, herunder om vedkommende  

 blot er et af flere bestyrelsesmedlemmer eller om vedkommende er  

 hovedaktionær, hovedanpartshaver eller personlig ejer af virksomheden.
Det  

 bør endvidere indgå i vurderingen, om den virksomhed, hvortil der er ansøgt  

 om godkendelse, er samme type eller en lignende type virksomhed, som  

 vedkommende tidligere har drevet ved tabet af miljøansvarlighed.
Dette  

 element bør dog ikke være det afgørende, idet visse forhold kan være af så  

 grov karakter, at det under alle omstændigheder bør betyde, at vedkommende  

 udelukkes fra at drive listevirksomhed.
Endelig kan det tillægges betydning,  

 hvor lang tid, der er forløbet fra tidspunktet for tab af miljøansvarlighed.
 Såfremt den pågældende person eller det pågældende selskab har mistet  

 miljøansvarlighed på grundlag af strafbare forhold (nr. 2), bør det straffede  

 forholds art og grovhed, antallet af straffede overtrædelser og sammenhængen  

 imellem dem, herunder om der er tale om en kæde af overtrædelser, samt den  

 udmålte sanktions form og omfang tillige tillægges vægt.
Såfremt den pågældende person eller det pågældende selskab har mistet  

 miljøansvarlighed på grundlag af gæld til det offentlige (nr. 3), bør det  

 tillægges vægt under hvilke omstændigheder den forurening, myndighederne har  

 fjernet ved en selvhjælpshandling, er opstået, herunder om det er sket ved en  

 grov uagtsom eller forsætlig handling.
Baggrunden for at gælden er ubetalt,  

 herunder om der er visse undskyldende omstændigheder, der gør sig gældende,  

 bør endvidere tillægges vægt.
Såfremt den pågældende person er blevet frakendt retten til at drive en  

 eller flere typer forurenende virksomhed (nr. 1), skal  

 godkendelsesmyndigheden vurdere omfanget af rettighedsfrakendelsen, herunder  

 om vedkommende er frakendt retten til at drive den ansøgte type virksomhed  

 eller være beskæftiget med den type virksomhed i det hele taget.
I disse  

 tilfælde har godkendelsesmyndigheden pligt til at nægte godkendelsen.
 Som nævnt har godkendelsesmyndigheden, såfremt et medlem af den ansvarlige  

 personkreds har mistet miljøansvarlighed, i princippet tre muligheder:  

 Myndigheden kan meddele afslag på ansøgning om godkendelse, meddele  

 godkendelse på særlige vilkår eller meddele godkendelse på sædvanlige vilkår.
Det er godkendelsesmyndigheden, der skal vurdere, hvornår der skal ske  

 afslag på godkendelse, således at ansøgeren nægtes muligheden for at drive  

 den listevirksomhed, hvortil der er ansøgt om godkendelse.
Det er imidlertid  

 Miljø- og Energiministeriets vurdering, at afslag på godkendelse i hvert fald  

 bør overvejes i de tilfælde, hvor der er idømt frihedsstraf for overtrædelse  

 af miljøbeskyttelsesloven eller regler fastsat i medfør heraf.
Afslag på  

 godkendelse bør også overvejes i de tilfælde, hvor en person eller et selskab  

 er straffet for grove og/eller gentagne overtrædelser af  

 miljøbeskyttelsesloven eller regler fastsat i medfør heraf, når de samlede  

 omstændigheder ved sagen giver godkendelsesmyndigheden grund til at formode,  

 at den pågældende person eller det pågældende selskab vil være ude af stand  

 til at drive den ansøgte virksomhed på en miljømæssig forsvarlig måde.
Det er  

 endvidere Miljø- og Energiministeriets vurdering, at godkendelsesmyndigheden  

 bør overveje afslag på godkendelse i de tilfælde, hvor personen eller  

 selskabet har gæld til det offentlige for selvhjælpshandlinger, når den  

 fjernede forurening er opstået under omstændigheder, der giver anledning til  

 at formode, at det kunne ske igen, f.eks. hvis forureningen er opstået ved en  

 grov uagtsom eller forsætlig handling.
 Det skal understreges, at det er op til godkendelsesmyndigheden at  

 vurdere, hvornår der skal ske afslag på en godkendelse til listevirksomhed.  

 Der kan således forekomme andre tilfælde end de nævnte, hvor de samlede  

 omstændigheder i sagen må føre til, at godkendelsesmyndigheden nægter at  

 meddele en godkendelse.
Som nævnt skal der ske afslag på godkendelse, når ansøgeren personligt er  

 frakendt retten til at drive den type forurenende virksomhed, hvortil der er  

 ansøgt om godkendelse.
Afslag skal endvidere meddeles, når ansøgeren er et  

 selskab, som har medlemmer i direktion eller bestyrelse, der er frakendt  

 retten til at være medlem af direktion eller bestyrelse i et selskab, der  

 driver denne type virksomhed.
Såfremt godkendelsesmyndigheden vurderer, at ansøgningen skal imødekommes,  

 bør myndigheden efter Miljø- og Energiministeriets opfattelse altid overveje  

 at fastsætte særlige vilkår i godkendelsen.
Udover vilkår om  

 sikkerhedsstillelse, der fastsættes i overensstemmelse med reglerne i § 39 a,  

 kan godkendelsesmyndigheden fastsætte vilkår om, at virksomhedens egenkontrol  

 skal foretages af et uafhængigt, autoriseret laboratorium for virksomhedens  

 regning.
Godkendelsesmyndigheden kan endvidere fastsætte vilkår om hyppig  

 affaldsbortskaffelse med henblik på at undgå ophobning af affald på  

 virksomheden, samt andre vilkår, der kan sikre bedre kontrol med forholdene  

 på virksomheden.
Bestemmelsen åbner endelig mulighed for, at godkendelsesmyndigheden  

 foruden fastsættelsen af særlige vilkår kan tidsbegrænse godkendelsen under  

 henvisning til den manglende miljøansvarlighed.
I denne situation kan  

 tidsbegrænsning opfattes som en »prøvetid«, der skal give en  

 ledelse med medlemmer, der er omfattet af § 40 a, lejlighed til at bevise, at  

 den på trods af disse tidligere forhold er i stand til at drive en  

 forurenende virksomhed miljømæssigt forsvarligt.
Tidsbegrænsning kan på den  

 baggrund blandt andet anvendes, når forudsætningerne for helt at nægte  

 godkendelsen ikke findes at være tilstede.
Tidsbegrænsningen bør efter Miljø-  

 og Energiministeriets opfattelse ikke fastsættes til under to år.
Godkendelsesmyndigheden bør overveje at fastsætte vilkår om etablering af  

 sikkerhedsstillelse over for virksomheder, der løbende producerer en vis  

 mængde affald eller foretager behandling af affald (uden at være omfattet af  

 § 39 a, stk. 1), samt i det tilfælde, hvor den tidligere drevne virksomhed  

 har givet anledning til oprydningsproblemer i forbindelse med en strafbar  

 handling.
Det er ikke en forudsætning for at stille vilkår om etablering af  

 sikkerhedsstillelse, at vedkommende har gæld til det offentlige for en  

 selvhjælpshandling, eller at en eventuel gæld er af en vis størrelse; det er  

 tilstrækkeligt, at den pågældende tidligere har givet anledning til  

 oprydningsproblemer.
Sikkerhedsstillelse kan være et alternativ til et vilkår  

 om hyppig affaldsbortskaffelse, som kan være vanskeligt for virksomheden at  

 overholde, f.eks. i de tilfælde, hvor bortskaffelseskapaciteten er begrænset.
Godkendelsesmyndigheden kan også stille vilkår om, at virksomhedens  

 egenkontrol skal foretages for virksomhedens regning af et autoriseret  

 laboratorium.
Et sådant vilkår bør efter Miljø- og Energiministeriets  

 vurdering altid overvejes, når der meddeles godkendelse til virksomheder, som  

 drives eller ejes af personer eller selskaber, der er omfattet af § 40 a, nr.  

 2, da disse personer/selskaber tidligere groft uagtsomt eller forsætligt har  

 tilsidesat miljølovgivningen.
 Det bemærkes, at godkendelsesmyndighedens adgang til oplysninger om, at  

 virksomhedsledelsen tidligere har tilsidesat miljølovgivningen eller  

 forårsaget alvorlig forurening, generelt giver myndigheden en mulighed for at  

 være særlig omhyggelig med udformningen og formuleringen af vilkårene i  

 godkendelsen, således at vilkårene er så præcist formuleret, at eventuelle  

 vilkårsovertrædelser bedst muligt kan håndhæves ved domstolene.
 Det forudsættes, at miljø- og energiministeren vil kunne fastsætte nærmere  

 regler om behandlingen af de sager, der er omfattet af den foreslåede  

 bestemmelse samt regler om oplysning af ejer- og ledelsesforhold ved  

 ansøgning om godkendelse af listevirksomheder i medfør af den eksisterende  

 bemyndigelsesbestemmelse i § 35, stk. 2.
 Til nr. 2.
 Forslaget knytter sig direkte til de foreslåede bestemmelser om  

 fastsættelse af særlige vilkår og indebærer, at flere virksomheder nu kan  

 blive mødt med krav om etablering af sikkerhedsstillelse i forbindelse med  

 meddelelse af ny godkendelse eller opretholdelse af en eksisterende  

 godkendelse.
Godkendelsesmyndigheden kan kræve sikkerhed for udgifter i forbindelse med  

 en overfladeoprydning efter virksomheden, hvilket vil sige udgifter til  

 videretransport og destruktion eller deponering af ophobet affald på  

 virksomheden ved en selvhjælpshandling efter §§ 69-70. Ved fastsættelse af  

 sikkerhedens størrelse, form m.v. finder de gældende regler om  

 sikkerhedsstillelse efter § 39 a anvendelse.
Forudsætningen for at få  

 sikkerheden udbetalt vil som efter de gældende regler være, at der foreligger  

 en situation, hvor tilsynsmyndigheden er berettiget og eventuelt forpligtet  

 til at udføre en selvhjælpshandling efter reglerne i §§ 69-70. Det er  

 endvidere en forudsætning, at tilsynsmyndigheden har afholdt udgifter til  

 selvhjælpshandlinger.
Krav om sikkerhedsstillelse kan - når betingelserne  

 herfor er opfyldt - stilles som vilkår over for alle typer listevirksomheder,  

 og er således ikke begrænset til de i § 39 a, stk. 1 nævnte.
Til nr. 3 Til § 40 a Forslaget indeholder en udtømmende opregning af de personer og selskaber  

 m.v., der har mistet miljøansvarlighed, således at de foreslåede bestemmelser  

 om fastsættelse af særlige vilkår, nægtelse og tilbagekaldelse finder  

 anvendelse.
Nr. 1 omfatter personer, der ved en domstol er blevet frakendt retten til  

 at drive en eller flere typer forurenende virksomhed.
Dette kan ske enten  

 efter straffelovens regler om rettighedsfrakendelse, der findes i  

 straffeloven § 79 eller efter den foreslåede bestemmelse i  

 miljøbeskyttelsesloven § 110 b.
Nr. 2 omfatter personer og selskaber m.v., der er straffet efter den  

 skærpede bestemmelse i miljøbeskyttelsesloven § 110, stk. 2 eller tilsvarende  

 bestemmelser i de bekendtgørelser, der er udstedt i medfør af loven.
Ved  

 »selskaber m.v.« forstås den kreds af juridiske personer, der er  

 nævnt i lovforslaget § 1, nr. 9 (rettighedsfrakendelse) og § 1, nr. 8  

 (strafansvar for juridiske personer). Bestemmelsen forudsætter, at  

 overtrædelsen er begået forsætligt eller ved grov uagtsomhed, og at der ved  

 overtrædelsen er voldt skade på miljøet eller fremkaldt fare herfor eller  

 opnået eller tilsigtet en økonomisk fordel for den pågældende selv eller  

 andre.
Det er således alene overtrædelser, der kan tilregnes den pågældende  

 som forsætlige eller groft uagtsomme, der medfører, at personen eller  

 selskabet er omfattet af nr. 2. Det bemærkes tillige, at en person kun mister  

 sin miljøansvarlighed, såfremt vedkommende er gjort personligt strafansvarlig  

 for en overtrædelse og ikke i de tilfælde, hvor et selskab er gjort ansvarlig  

 for overtrædelsen, uden at et personligt ansvar har kunnet gøres gældende.  

 Straffen kan være fastsat enten ved bødevedtagelse eller ved dom.
For at  

 mindre overtrædelser ikke skal være omfattet, er det valgt at fastsætte en  

 minimumsgrænse på 10.000 kr., således at det alene er overtrædelser, der har  

 medført en bøde på 10.000 kr. eller derover eller en dom om frihedsstraf, der  

 medfører tab af miljøansvarlighed.
Tab af miljøansvarlighed består i ti år  

 efter den strafbare handling; såfremt der er tale om flere strafbare  

 handlinger er det tidspunktet for den seneste af de handlinger, der er  

 straffet for ved dom eller bødevedtagelse.
Omfattet af nr. 3 er personer og selskaber, der har forårsaget en  

 forurening, som det offentlige har fjernet ved en selvhjælpshandling i medfør  

 af §§ 69-70 for den ansvarliges regning.
Det er en betingelse, at udgifterne  

 i forbindelse med selvhjælpshandlingen kan opgøres til 100.000 kr. eller  

 derover, dels fordi mindre sager ikke bør betyde tab af miljøansvarlighed med  

 de retsvirkninger, det indebærer, dels fordi 100.000 kr. er den beløbsgrænse,  

 der er udgangspunktet ved vurdering af tilbagekaldelse af visse offentlige  

 autorisationer mv. på grund af gæld til det offentlige, jf. lov nr. 936 af  

 27. december 1991 om ændring af forskellige love om erhvervsudøvelse på  

 grundlag af autorisation m.v.
Gældsforhold kan tillægges vægt, når gælden er vedgået eller fastslået ved  

 en domstol/fogedret, og indtil gælden ophører med at eksistere, f.eks. ved  

 betaling af gælden, ved gældens forældelse eller som følge af, at skyldneren  

 ikke længere eksisterer, f.eks. ved et selskabs opløsning efter endt  

 konkursbehandling.
Det gælder i den øvrige lovgivning, hvor der er hjemmel  

 til at nægte eller tilbagekalde en offentlig autorisation på grundlag af gæld  

 til det offentlige, at gældsforhold kan tillægges vægt, sålænge de består, og  

 der er således med nærværende lovforslag tilstræbt en ensartet regulering af  

 dette forhold.
Som nævnt forudsættes det, at gælden er vedgået eller fastslået ved en  

 domstol/fogedret, således at det er alene er uomtvistede gældsforhold, der er  

 omfattet af bestemmelsen.
Såfremt en person eller et selskab ikke betaler,  

 når myndigheden fremsætter krav herom, vil vedkommende kunne tilsiges direkte  

 for fogedretten, da myndigheden har udpantningsret for udgifterne, jf.  

 miljøbeskyttelsesloven § 70, stk. 2. Fogedretten har efter retsplejelovens  

 regler en forpligtelse til at afvise sagen, hvis der fremsættes indsigelser  

 mod grundlaget, og fogeden finder det betænkeligt at fremme sagen.
I sådanne  

 tilfælde må myndigheden indbringe sit krav for de civile domstole for at få  

 kravet fastslået ved dom.
Det er endvidere en forudsætning, at gælden ikke er  

 omfattet af en overholdt aftale om henstand eller afdragsvis betaling.
Til § 40 b Forslaget giver ministeren hjemmel til at oprette et register over de  

 personer og selskaber, der har mistet miljøansvarlighed efter de foreslåede  

 kriterier til brug for godkendelses- og tilsynsmyndighedernes vurdering i  

 forbindelse med behandlingen af en kap. 5-godkendelse til en listevirksomhed.
Registeret oprettes alene til brug for godkendelsesmyndighederne, når de  

 modtager en ansøgning om kap. 5-godkendelse fra en person eller et selskab,  

 som myndigheden ikke har noget forhåndskendskab til.
Der meddeles cirka 500  

 nye miljøgodkendelser om året.
Miljø- og Energiministeriet er ikke i  

 besiddelse af oplysninger om, hvor mange af disse sager, der vedrører  

 personer/selskaber, som ville være omfattet af betingelserne for  

 registrering, jf. § 40 a.
Skønsmæssigt drejer det sig formentlig om ganske  

 få, hvilket skal ses i lyset af, at en gennemgang af straffesagerne på  

 miljøområdet fra 1994-1995 viser, at 10-15 personer og 5-10 selskaber om året  

 ville skulle registreres efter de foreslåede kriterier om strafbare  

 handlinger, hvortil kommer et antal registreringer på baggrund af  

 gældsforhold.
Registeret vil alene indeholde de oplysninger, der er nødvendige for at  

 foretage en screening af en person eller et selskab, hvilket vil sige de  

 fornødne oplysninger til identifikation: navn, SE/CPR-nummer (og senere  

 CVR-nummer) og adresse.
Derudover vil det fremgå, om vedkommende er  

 registreret på baggrund af strafbare forhold, rettighedsfrakendelse eller  

 gæld til det offentlige.
Hvis godkendelsesmyndigheden på baggrund af disse  

 oplysninger finder det nødvendigt, kan myndigheden få den relevante afgørelse  

 udleveret hos den registeransvarlige myndighed.
Selve registreringsgrundlaget  

 vil således ikke findes i registeret, dels for at mængden af registrerede  

 oplysninger begrænses mest muligt ud fra et retssikkerhedsmæssigt synspunkt,  

 og dels fordi det ikke findes nødvendigt, for at myndigheden kan foretage en  

 »screening« af personer og selskaber.
Registeret vil løbende blive ajourført af den registeransvarlige  

 myndighed, og oplysninger, der er ikke længere er relevante for  

 miljøansvarlighedsvurderingen, vil blive slettet.
Oplysninger om strafbare  

 forhold slettes således ti år efter den seneste strafbare handling, mens  

 gældsforhold slettes, når de ikke længere består, da det som nævnt under  

 bemærkninger til § 40 a findes nødvendigt, at gældsforhold kan tillægges  

 betydning, sålænge de består, således som det er udgangspunktet i anden  

 lovgivning om offentlige autorisationer.
Forslaget indebærer en egentlig pligt for anklagemyndighed og  

 tilsynsmyndigheder til at foretage indberetning til den registeransvarlige  

 myndighed af de personer og selskaber, der er omfattet af § 40 a, hvorefter  

 registeret opdateres med de indkomne oplysninger.
Indberetning af personer og  

 selskaber, der har gæld til det offentlige for selvhjælpshandlinger, sker ved  

 den pågældende tilsynsmyndigheds foranstaltning, når gælden er vedgået eller  

 fastslået ved en domstol eller en fogedret.
Indberetning af personer og  

 selskaber for strafbare forhold sker ved den anklagemyndighed, der har ført  

 sagen, når endelig dom i sagen er faldet eller ved den politimester, der har  

 afgjort sagen endeligt ved en bødevedtagelse, når bøden er vedtaget.
 Det er en forudsætning, at den pågældende person eller det pågældende  

 selskab har fået meddelelse om, at der sker registrering, forinden  

 registreringen sker.
 Til nr. 4.
Bestemmelsen skal ses i sammenhæng med forslaget i nr. 1 om nægtelse af  

 godkendelse eller fastsættelse af særlige vilkår i en godkendelse over for  

 virksomheder, der drives eller ejes af selskaber eller personer, der har  

 mistet miljøansvarlighed efter § 40 a.
Det er således samme type af særlige  

 vilkår som beskrevet under nr. 1, der kan komme på tale i de nedenfor omtalte  

 situationer.
 Nr. 1 omfatter den situation, hvor et medlem af den personkreds, der  

 allerede er ansvarlig for virksomhedens drift, som defineret ovenfor, mister  

 sin miljøansvarlighed, mens nr. 2 omfatter den situation, hvor en person  

 eller selskab, der har mistet miljøansvarlighed helt eller delvist overtager  

 en eksisterende godkendt virksomhed.
For selskabers vedkommende finder nr. 3 tillige anvendelse.
Nr. 3 omfatter  

 således den situation, hvor der indtræder nye personer i ledelsen af et  

 selskab eller lignende, der driver listevirksomhed.
Ved ledelsen forstås her  

 direktion og bestyrelse i overensstemmelse med de selskabsretlige regler.
Efter selskabslovgivningens er der pligt til at anmelde ændringer i  

 ledelsesforhold til Erhvervs- og Selskabsstyrelsen, hvorfra alle kan trække  

 oplysninger.
Endvidere indebærer lov om Det Centrale Virksomhedsregister af  

 22. maj 1996, at myndigheder m.fl. vil kunne trække oplysninger om  

 virksomheders ejerforhold, branche og eventuelle bibrancher m.v. direkte fra  

 registeret.
Det er Miljø- og Energiministeriets vurdering, at disse registre  

 vil kunne dække miljømyndighedernes behov for oplysninger om ændringer i  

 ejer- og ledelsesforhold.
I de tre omtalte situationer kan tilsynsmyndigheden som nævnt lade  

 godkendelsen bestå uændret, fastsætte særlige vilkår eller efter  

 omstændighederne tilbagekalde godkendelsen.
Det er tilsynsmyndighedens  

 konkrete vurdering af sagens samlede omstændigheder, der er afgørende for,  

 hvilken afgørelse, tilsynsmyndigheden bør træffe.
 Tilbagekaldelse bør imidlertid efter Miljø- og Energiministeriets  

 vurdering i hvert fald overvejes i de tilfælde, hvor miljøansvarligheden er  

 mistet på baggrund af en dom om frihedsstraf efter miljøbeskyttelsesloven §  

 110, stk. 2 eller efter bekendtgørelser, der er udstedt i medfør af loven.  

 Det er muligt, at det efter en vurdering af sagens samlede elementer findes  

 nødvendigt at tilbagekalde en godkendelse også i andre tilfælde.  

 Tilbagekaldelse er imidlertid et alvorligt indgreb i en bestående rettighed,  

 og det er derfor Miljø- og Energiministeriets opfattelse, at tilbagekaldelse  

 kun bør finde anvendelse i særlige tilfælde, når andre retshåndhævelsesmidler  

 har vist sig utilstrækkelige.
Fastsættelse af særlige vilkår i en af de tre situationer bør overvejes i  

 de tilfælde, hvor der ikke er grundlag for at tilbagekalde godkendelsen, men  

 dog behov for en styrket kontrolmulighed fra tilsynsmyndighedens side.
Det  

 kan efter omstændighederne - som efter § 34, stk. 2 - dreje sig om vilkår,  

 der fastsætter, at egenkontrol fremover skal foretages af et uafhængigt  

 laboratorium for virksomhedens regning; vilkår om etablering af  

 sikkerhedsstillelse eller andre skærpende kontrolvilkår.
 Tilbagekaldelse af en godkendelse eller fastsættelse af særlige vilkår  

 forudsætter efter miljøbeskyttelsesloven og de almindelige  

 forvaltningsretlige regler, at virksomheden får et varsel om, at en sådan  

 afgørelse vil blive truffet, således at virksomheden har lejlighed til at  

 fremkomme med indsigelser mod afgørelsen, inden endelig afgørelse træffes.  

 Forvarsling af afgørelsen bør gives med en rimelig frist, således at  

 virksomheden - i de tilfælde, hvor tilsynsmyndigheden træffer afgørelse på  

 baggrund af ændringer i ledelsesforhold - kan få lejlighed til at ændre i sin  

 ledelsesstruktur, herunder sikre fratræden af personer, der er indtrådt i  

 direktion eller bestyrelse i lyset heraf.
Afgørelser om nægtelse af at meddele kap. 5-godkendelse, tilbagekaldelse  

 heraf eller fastsættelse af særlige vilkår på grund af tabt miljøansvarlighed  

 kan påklages på samme måde som afgørelser efter lovens kapitel 5 kan påklages  

 i dag, det vil sige til Miljøstyrelsen og for større og principielle  

 afgørelsers vedkommende til Miljøklagenævnet.
Det må i den sammenhæng  

 antages, at afgørelser på grundlag af miljøansvarlighedskriteriet efter  

 Miljøklagenævnets vurdering vil have principiel karakter - i hvert fald  

 indtil en fast administrativ praksis foreligger på området.
Efter de almindelige regler i miljøbeskyttelsesloven §§ 95-96 om  

 opsættende virkning af klager har klage over bebyrdende afgørelser som  

 udgangspunkt opsættende virkning, mens klage over begunstigende afgørelser  

 som hovedregel ikke tillægges opsættende virkning.
Dette princip foreslås  

 fastholdt i forhold til afgørelser efter de nye regler i  

 miljøbeskyttelsesloven kap. 5. Herefter vil klage over fastsættelse af  

 særlige vilkår i en eksisterende godkendelse og klage over tilbagekaldelse af  

 en miljøgodkendelse som udgangspunkt have opsættende virkning.
Det bemærkes i  

 denne sammenhæng, at klagemyndigheden kan træffe beslutning om, at klage over  

 påbud og forbud ikke skal have opsættende virkning.
På tilsvarende måde vil  

 klagemyndigheden kunne bestemme, at klage over tilbagekaldelse af en  

 godkendelse og klage over fastsættelse af særlige vilkår i en eksisterende  

 godkendelse ikke skal have opsættende virkning.
Klage over vilkår, der fastsættes i en ny godkendelse, herunder  

 fastsættelse af eller manglende fastsættelse af særlige vilkår, vil som  

 udgangspunkt ikke have opsættende virkning, idet godkendelsen som  

 sådan betragtes som en begunstigende forvaltningsakt.
Det indebærer, at  

 virksomheden, selv om der er klaget over godkendelsen, kan igangsætte  

 aktiviteterne, dog på eget ansvar og uden begrænsning i klagemyndighedens  

 adgang til at ændre eller ophæve den meddelte godkendelse, jf.  

 miljøbeskyttelsesloven § 96, stk. 2.
Afgørelser efter de nye regler i miljøbeskyttelsesloven kap. 5, herunder  

 afgørelser om fastsættelse af særlige vilkår, vil kunne påklages af de efter  

 miljøbeskyttelseslovens regler klageberettigede.
Det vil sige afgørelsens  

 adressat samt enhver, der har en væsentlig individuel interesse i sagens  

 udfald.
Endvidere er visse miljøorganisationer m.fl. efter loven tillagt  

 klageadgang i bestemte sager.
De administrative afgørelser i disse sager vil endvidere kunne indbringes  

 for domstolene.
Bestemmelsens andet stykke indebærer, at domstolene kan  

 tillægge et sådant søgsmål opsættende virkning, således at tilbagekaldelse  

 eller særlig vilkårsfastsættelse først træder i kraft efter domstolens  

 endelige stillingtagen til den administrative afgørelse.
 Det forudsættes, at miljø- og energiministeren kan fastsætte nærmere  

 regler om behandlingen af disse sager i medfør af bemyndigelsesbestemmelsen i  

 § 35, stk. 2.
 Til nr. 5.
Forslaget indebærer en mindre redaktionel ændring af bestemmelsen.
Det  

 fremgår af bestemmelsen i dens eksisterende udformning, at det alene er  

 kommunalbestyrelsen, der fører tilsyn med de virksomheder, der er omfattet af  

 bestemmelsen.
Da enkelte tilsynsopgaver varetages af amtsrådene, f.eks.  

 tilsyn med vindmøller, foreslås bestemmelsen ændret i overensstemmelse  

 hermed, således at den delte kompetence mellem amtskommune og kommune fremgår  

 af bestemmelsen.
Der er ikke tilsigtet nogen ændring i fordelingen af opgaver  

 mellem amtskommuner og kommuner.
 Til nr. 6.
 Formålet med forslaget er at give miljø- og energiministeren hjemmel til  

 at fastlægge den lovpligtige tilsynsopgaves omfang i forhold til de enkelte  

 tilsynsmyndigheder.
 Såfremt det vurderes, at en kommune ikke lever op til lovgivningens  

 minimumskrav, påtaler miljø-og energiministeren dette og indleder drøftelser  

 med den pågældende kommune om den fremtidige tilrettelæggelse af  

 tilsynsindsatsen.
 Kan der ikke opnås enighed herom, vil miljø- og energiministeren i medfør  

 af den foreslåede bestemmelse inden for rammerne af de gældende bestemmelser  

 konkret kunne fastlægge omfanget af kommunalbestyrelsens tilsynsforpligtelse.
 Der forventes indgået en aftale med Kommunernes Landsforening (samt  

 Københavns og Frederiksberg Kommuner), hvori minimumskravene til det  

 kommunale tilsyn nærmere specificeres.
Forslaget indebærer, at ministeren kan fastlægge omfanget af hele  

 tilsynsforpligtigelsen eller en nærmere bestemt del heraf.
Fastlæggelsen af  

 omfanget af den lovpligtige tilsynsopgave kan f.eks. ske ved at  

 tilsynsmyndigheden får pålæg om at gennemføre tilsyn på bestemte typer af  

 virksomheder og landbrug indenfor en bestemt tidsperiode Bestemmelserne vil ikke kunne anvendes til at foreskrive  

 tilsynsmyndighederne at ansætte yderligere personale eller i øvrigt at  

 afholde bestemte udgifter.
Det er således op til myndigheden selv at  

 tilrettelægge, hvorledes den foreskrevne tilsynsopgave skal løses.
På det amtskommunale område er der som nævnt under de almindelige  

 bemærkninger i dag ingen problemer med tilsynsindsatsen, der således generelt  

 synes at være tilfredsstillende.
Dette udelukker dog ikke, at der kan opstå  

 situationer, hvor det kan blive nødvendigt over for amtskommunerne at  

 indskærpe omfanget af tilsynsforpligtelsen og indlede forhandlinger om  

 tilrettelæggelsen heraf.
 Undlader en kommune eller amtskommune at efterleve en beslutning, hvori  

 omfanget af tilsynsforpligelsen er nærmere fastlagt, kan sagen indbringes for  

 de almindelige kommunale tilsynsmyndigheder, - Indenrigsministeriet og de for  

 hvert amt nedsatte tilsynsråd - der vil kunne gennemtvinge beslutningen under  

 anvendelse af sanktioner, jf. § 61 i den kommunale styrelseslov  

 (lovbekendtgørelse nr. 615 af 18. juli 1995). Endvidere vil der i tilfælde af  

 grov pligttilsidesættelse kunne blive tale om anvendelse af strafbestemmelsen  

 i styrelseslovens § 61 c.
 Til nr. 7.
Ved lov nr. 1112/1993 blev § 55 a indføjet i loven.
Som konsekvens heraf  

 ændredes straffebestemmelsen, således at det fremgik af § 110, stk. 3, at der  

 kan fastsættes regler om straf i de regler, der udstedes i medfør af § 55 a.  

 Ved en senere lovændring faldt § 55 a ud af bestemmelsen, hvilket ikke var  

 tilsigtet.
Dette korrigeres nu ved genindsættelsen af § 55 a i bestemmelsen.
 Til nr. 8.
Til stk. 4 Ved lov nr. 474 af 12. juni 1996 om ændring af straffeloven er der fastsat  

 regler om strafansvar for juridiske personer.
Loven, der trådte i kraft den  

 1. juli 1996, bygger på Straffelovrådets betænkning nr. 1289/1995 om  

 juridiske personers bødeansvar.
Det blev ved lovens vedtagelse forudsat, at  

 bestemmelser om hjemmel til strafansvar for juridiske personer generelt  

 affattes ens i særlovgivningen efter Justitsministeriets model.
Forslaget til  

 ændring af § 110, stk. 4 er således en konsekvens af de nye regler i  

 straffeloven om juridiske personers strafansvar.
Disse regler omfatter også  

 strafansvar for statslige myndigheder, amtskommuner, kommuner og kommunale  

 fællesskaber, jf. § 60 i lov om kommunernes styrelse.
Forslaget tilsigter  

 ingen ændring i den gældende retstilstand.
Til stk. 5 Er der ved en overtrædelse af miljøbeskyttelsesloven opnået en økonomisk  

 fordel, enten i form af et udbytte eller i form af en besparelse, er det  

 udgangspunktet, at denne økonomiske fordel skal konfiskeres.
Reglerne om  

 konfiskation i straffesager findes i straffelovens 9. kapitel, der finder  

 anvendelse i sager om overtrædelse af miljøbeskyttelsesloven.
Det er allerede  

 udgangspunktet i de gældende regler, at et økonomisk udbytte skal  

 konfiskeres, men forslaget tilsigter at præcisere dette udgangspunkt.
Forslaget præciserer endvidere, at dette udgangspunkt også skal være  

 gældende ved formelle overtrædelser, det vil sige overtrædelser, der ikke  

 indebærer en skade eller fare for skade på miljøet.
Det er typisk tilfælde,  

 hvor en listevirksomhed påbegyndes, forinden godkendelse hertil er meddelt,  

 enten fordi der ikke er ansøgt herom, eller fordi myndighederne ikke har  

 færdigbehandlet sagen, men hvor godkendelse til den pågældende virksomhed  

 ville være blevet meddelt, hvis der havde været indgivet ansøgning herom,  

 eller myndighederne havde haft lejlighed til at afslutte sagen.
Det kan i visse tilfælde være vanskeligt at dokumentere størrelsen af en  

 økonomisk fordel, således at konfiskation ikke lader sig gennemføre.
I disse  

 tilfælde skal domstolene tage hensyn til den økonomiske fordel ved udmålingen  

 af straffen, hvilket allerede følger af de gældende regler.
Udmålingskriterierne ved fastsættelsen af sanktioner for overtrædelse af  

 miljøbeskyttelsesloven følger normalt af straffelovens 10. kapitel, hvoraf  

 det fremgår, at der skal tages hensyn til overtrædelsens grovhed, personens  

 forhold m.v.
Det skal endvidere ved strafudmålingen altid - også hvor der  

 foretages konfiskation - tillægges vægt, om overtrædelsen er sket med  

 økonomiske vinding eller besparelse for øje, uanset om den økonomiske fordel  

 er opnået eller alene tilsigtet, jf. straffelovens § 53, stk. 3.
På miljøbeskyttelsesområdet skal det ved udmålingen af sanktionen  

 tillægges vægt, om der ved overtrædelsen er sket skade på miljøet eller er  

 fremkaldt fare herfor.
Da reglerne netop tilsigter en beskyttelse af miljøet  

 findes det at være en skærpende omstændighed, at miljøet har lidt overlast  

 eller været udsat for risici herfor.
Dette fremgår af den gældende § 110,  

 stk. 2.
 Til nr. 9.
 Forslaget indebærer, at der i miljøbeskyttelsesloven indsættes en  

 selvstændig bestemmelse om rettighedsfrakendelse ved domstolene.
Som nævnt under de almindelige bemærkninger kan rettighedsfrakendelse i  

 dag ske efter straffelovens § 79, hvilket forudsætter, at personen dømmes for  

 et strafbart forhold, der begrunder »en nærliggende fare for misbrug af  

 stillingen«, og der i øvrigt »er særlige omstændigheder, der taler  

 for« frakendelsen.
Betingelserne for anvendelse af bestemmelsen er  

 således særdeles strenge.
Bestemmelsen har ikke været anvendt i forbindelse  

 med forurenende virksomheder.
 I lejelovens § 113 a findes en tilsvarende bestemmelse, efter hvilken  

 ejere af udlejningsejendomme ved dom kan frakendes retten til at administrere  

 ejendomme, såfremt ejeren gentagne gange groft har tilsidesat reglerne i  

 lejelovgivningen.
Den foreslåede bestemmelse i miljøbeskyttelsesloven lægger op til, at  

 bedømmelsen skal ske efter en »miljøforsvarlighedsvurdering«.
Den  

 eller de ansvarlige personer, der har drevet en forurenende virksomhed  

 uforsvarligt og derved overtrådt miljølovgivningen gentagne gange eller i  

 øvrigt under så skærpende omstændigheder, at den/de pågældende må anses for  

 uden vilje eller evne til at drive forurenende virksomhed på forsvarlig vis,  

 skal kunne frakendes retten til at fortsætte eller genoptage sådan  

 virksomhed.
Frakendelse skal således kunne ske, uanset om der kan påvises en  

 nærliggende fare for, at vedkommende på ny vil handle uforsvarligt, idet det  

 må anses for tilstrækkeligt, at der er udvist grov eller gentagen  

 uansvarlighed.
 Forslaget indebærer, at en person, enten som ejer af en forurenende  

 virksomhed eller som ansvarlig i et selskab, der driver forurenende  

 virksomhed, kan frakendes retten til at drive forurenende virksomhed, såfremt  

 virksomheden gentagne gange eller under i øvrigt skærpende omstændigheder har  

 tilsidesat reglerne i miljøbeskyttelsesloven og bekendtgørelser udstedt i  

 medfør heraf, og den pågældende er gjort personlig strafansvarlig for  

 overtrædelsen eller overtrædelserne.
 Domstolene vil ved vurderingen skulle tage stilling til, om det alene er  

 retten til at drive selvstændig virksomhed omfattet af  

 miljøbeskyttelsesloven, der skal frakendes, eller om der tillige skal ske  

 frakendelse af retten til at være medlem af direktion eller bestyrelse eller  

 medstifter af et selskab, der driver forurenende virksomhed.
Domstolene vil herudover skulle tage stilling til rækkevidden af  

 rettighedsfrakendelsen.
Der kan således være grundlag for kun at frakende  

 retten til at drive den konkrete type virksomhed, som lovovertræderen hidtil  

 har drevet, f.eks. frakendelse af retten til at drive dambrugsvirksomhed.
En  

 konkret vurdering af overtrædelsernes karakter vil imidlertid kunne føre til,  

 at der tillige bør ske frakendelse af retten til at drive andre lignende  

 typer miljøbelastende virksomhed.
Det kunne f.eks. være tilfældet i  

 forbindelse med drift af en type affaldsbehandlende virksomhed, hvor  

 domstolene vurderer, at heller ikke andre typer affaldsbehandlende virksomhed  

 vil blive drevet på forsvarlig vis.
De processuelle regler i straffelovens § 79, stk. 3-4 finder anvendelse i  

 sager om rettighedsfrakendelse efter miljøbeskyttelsesloven.
Det indebærer -  

 i overensstemmelse med, hvad der gælder på andre særlovsområder - at  

 rettigheden kan frakendes for et begrænset tidsrum (1-5 år) og kun i meget  

 grove tilfælde indtil videre.
Bestemmelsen vil supplere den foreslåede  

 administrative adgang til at nægte eller tilbagekalde kap. 5 godkendelser.  

 Samtidig vil bestemmelsen tillige omfatte ikke-godkendelsespligtig virksomhed  

 (§42-virksomhed), der ikke vil blive omfattet af det administrative regelsæt.
 Til nr. 10.
Efter den tidligere gældende retsplejelov var der forskel på de  

 retsmidler, som kunne bringes i anvendelse, alt efter om sagerne var  

 politisager eller statsadvokatsager.
For at sikre at alle retsmidler kunne  

 anvendes i efterforskningen af overtrædelser af loven m.v. var der i § 111 en  

 bestemmelse om, at retsmidlerne i retsplejelovens kapitel 73 kunne anvendes i  

 samme omfang som i politisager i statsadvokatsager.
Efter ændringen af  

 retsplejeloven er sondringen mellem statsadvokatsager og politisager  

 bortfaldet til fordel for en sondring mellem efterforskning af overtrædelser,  

 som kan medføre frihedsstraf og andre overtrædelser.
Forslaget sikrer, at  

 ransagning kan anvendes i efterforskningen af alle sager om overtrædelse af  

 loven - også selv om de må forventes ikke at blive sanktioneret med  

 frihedsstraf.
Skriftlig fremsættelse (27. november 1996) Miljø- og energiministeren (Svend Auken):
 Jeg skal herved tillade mig at fremsætte:
 Forslag til lov om ændring af lov om miljøbeskyttelse. (Fastsættelse  

 af særlige vilkår, nægtelse og tilbagekaldelse af miljøgodkendelse, tilsyn,  

 konfiskation, rettighedsfrakendelse m.v.).
(Lovforslag nr.
L 83).
Lovforslaget har til formål at sikre en bedre håndhævelse af  

 miljølovgivningen.
Regeringen ønsker at skabe mere lov og orden på  

 miljøområdet og således begrænse antallet af store og alvorlige  

 forureningssager, der er såvel belastende for miljøet som ressourcekrævende  

 for samfundet.
Regeringen lægger vægt på, at overtrædelser af miljølovgivningen ikke må  

 kunne betale sig og at grove overtrædelser straffes føleligt.
Regeringen  

 lægger endvidere vægt på, at de få virksomheder, der groft eller gentagne  

 gange overtræder miljølovgivningen, eller løber fra meget store  

 oprydningsregninger, kun på særlige vilkår får tilladelse til fremover at  

 drive særligt forurenende virksomhed og i de groveste tilfælde fratages  

 muligheden for at fortsætte deres miljøskadelige virksomhed.
Dette kræver en  

 effektiv håndhævelse af miljølovgivningen, således at de - heldigvis meget få  

 - virksomheder, der tilsidesætter miljølovgivningen til fordel for egne,  

 oftest økonomiske interesser, forhindres i at fortsætte hermed og derved  

 forhindres i at opnå konkurrencefordele på bekostning af de mange  

 virksomheder, der investerer betydelige ressourcer i at leve op til de samme  

 miljøkrav.
I foråret 1996 fremlagde jeg en handlingsplan for en bedre håndhævelse af  

 miljølovgivningen.
Dette lovforslag er sammen med forslag til ændring af lov  

 om kemiske stoffer og produkter og et kommende forslag til ændring af  

 straffeloven opfølgningen af handlingsplanen.
Der er tre centrale elementer i lovforslaget.
Det første er en styrkelse  

 af sanktionsniveauet i miljøstraffesager.
Der foreslås en præcisering af  

 kriterierne for sanktionsfastsættelsen samt en ny bestemmelse om  

 rettighedsfrakendelse, der gør det muligt for domstolene at frakende en  

 tiltalt retten til at drive forurenende virksomhed i forbindelse med  

 pådømmelse af gentagne eller grove overtrædelser af miljølovgivningen.
I  

 tilknytning til de her nævnte forslag, der skal medvirke til en skærpelse af  

 sanktionsniveauet, vil regeringen i indeværende folketingssamling fremsætte  

 et forslag til en ny bestemmelse i straffeloven om straf for grov  

 miljøkriminalitet.
Det andet element er en styrkelse af miljømyndighedernes mulighed for at  

 hindre fortsat miljøskadelig virksomhed.
Der foreslås et nyt  

 »miljøansvarlighedsprincip« i lovens kapitel 5. Tab af  

 miljøansvarlighed indtræder ved grove overtrædelser af miljølovgivningen, ved  

 frakendelse af retten til at drive forurenende virksomhed samt ved større  

 gæld til det offentlige for selvhjælpshandlinger i forbindelse med  

 forurening.
Manglende miljøansvarlighed medfører, at myndigheden kan give  

 afslag på eller tilbagekalde en miljøgodkendelse eller stille særlige vilkår,  

 herunder vilkår om sikkerhedsstillelse i virksomhedens miljøgodkendelse.
I  

 tilknytning hertil foreslås oprettet et register over de personer og  

 selskaber, der efter de foreslåede kriterier har mistet miljøansvarlighed  

 (skønsmæssigt 20-30/året) for at sikre, at miljømyndighederne har adgang til  

 disse oplysninger.
Det tredje element er en styrkelse af miljømyndighedernes tilsyn.
Der  

 foreslås indsat en lovhjemmel for miljø- og energiministeren til at fastsætte  

 det nærmere omfang af tilsynsforpligtelsen over for de myndigheder, der ikke  

 lever op til deres tilsynsforpligtelser.
Regeringen vil over en treårig periode vurdere, om denne bestemmelse,  

 sammen med den aftale, som miljø- og energiministeren forventer at indgå med  

 Kommunernes Landsforening om kommunernes fremtidige tilsynsindsats, sikrer et  

 tilfredsstillende tilsynsniveau i alle kommuner.
Såfremt det på baggrund af  

 erfaringerne fra denne treårige periode - mod forventning - måtte vise sig,  

 at disse instrumenter ikke har den forventede virkning, vil regeringen tage  

 initiativ til at , at tilsynsopgaven kan fratages en myndighed, der ikke  

 varetager opgaven forsvarligt og henlægges til en anden myndighed for den  

 oprindelige tilsynsmyndigheds regning.
 Med nærværende lovforslag og regeringens kommende forslag om ændring af  

 straffeloven ønsker regeringen at sende et klart signal om, at overtrædelse  

 af miljølovgivningen ikke tolereres og på ingen måde bør kunne betale sig.
 Idet jeg i øvrigt henviser til lovforslaget med bemærkninger, anbefaler  

 jeg lovforslaget til Folketingets velvillige behandling.
Efter 2. behandling den 28. maj 1997 § 1 I lov om miljøbeskyttelse, jf. lovbekendtgørelse nr. 590 af 27. juni 1994,  

 som ændret ved lov nr. 403 af 14. juni 1995, lov nr. 302 af 24. april 1996 og  

 lov nr. 395 af 22. maj 1996, foretages følgende ændringer:
 1. I § 34 indsættes efter stk. 1 som nyt stykke:
»Stk. 2. Godkendelsesmyndigheden kan nægte godkendelse eller  

 fastsætte særlige vilkår i godkendelsen, herunder vilkår om  

 sikkerhedsstillelse efter reglerne i § 39 a, såfremt ansøgeren, medlemmer af  

 ansøgerens direktion eller bestyrelse eller andre, der kan øve bestemmende  

 indflydelse på virksomhedens drift, er omfattet af § 40 a.« Stk. 2 og 3 bliver herefter stk. 3 og 4.
 2. I § 39 a indsættes efter stk. 1 som nyt stykke:
»Stk. 2. Godkendelsesmyndigheden kan endvidere stille krav om  

 etablering af sikkerhedsstillelse over for listevirksomheder, såfremt  

 virksomhedens ejer eller ansvarlige ledelse er omfattet af § 40 a.« Stk. 2-6 bliver herefter stk. 3-7.
 3. Efter § 40 indsættes:
»§ 40 a.
Anvendelse af § 34, stk. 2, og § 41 a finder sted  

 over for følgende:
 1) Personer, der er blevet frakendt retten til at drive forurenende  

 virksomhed i henhold til denne lovs § 110 b eller i henhold til straffelovens  

 § 79.
 2) Personer, der er dømt efter straffelovens § 196.
 3) Personer og selskaber m.v., der er straffet efter denne lovs § 110,  

 stk. 2, eller tilsvarende bestemmelser fastsat i bekendtgørelser, der er  

 udstedt med hjemmel i loven, såfremt der er fastsat frihedsstraf eller bøde  

 på 10.000 kr. eller derover, og såfremt der ikke er forløbet mere end ti år  

 fra den strafbare handling.
4) Personer og selskaber m.v., der har gæld på 100.000 kr. eller derover  

 til det offentlige for selvhjælpshandlinger foretaget af tilsynsmyndigheden i  

 medfør af denne lovs §§ 69 og 70, såfremt denne gæld er vedgået eller  

 fastslået ved en domstol.
Det er endvidere en betingelse, at gælden er  

 forfalden og ikke er omfattet af en overholdt aftale om henstand eller  

 afdragsvis betaling, samt at der er fremsendt to rykkere til skyldneren.
§ 40 b.
Miljø- og energiministeren opretter et register over de  

 personer og selskaber m.v., der er omfattet af § 40 a.
Registeret kan  

 oprettes på edb efter miljø- og energiministerens bestemmelse herom.
Stk. 2. I sager, der afsluttes ved dom, og i sager, der afgøres  

 endeligt ved anklagemyndigheden med bødevedtagelse, foretager  

 anklagemyndigheden indberetning til registeret.
I sager om gæld til det  

 offentlige for selvhjælpshandlinger foretager den pågældende tilsynsmyndighed  

 indberetning til registeret.
Stk. 3. Forinden der sker registrering, gives der meddelelse herom  

 til den pågældende person eller det pågældende selskab m.v.« 4. Efter § 41 indsættes før overskriften til § 42:
»§ 41 a.
Godkendelsesmyndigheden kan tilbagekalde en  

 godkendelse eller fastsætte særlige vilkår i en eksisterende godkendelse,  

 herunder vilkår om sikkerhedsstillelse, jf. § 39 a, såfremt 1) indehaveren, medlemmer af indehaverens direktion eller bestyrelse eller  

 andre, der kan øve bestemmende indflydelse på virksomhedens drift, bliver  

 omfattet af § 40 a, 2) personer eller selskaber m.v., der er omfattet af § 40 a, bliver ejer  

 eller medejer af virksomheden eller 3) personer, der er omfattet af § 40 a, indtræder i bestyrelse eller  

 direktion i et selskab m.v., der driver godkendt virksomhed.
Stk. 2. Ved indbringelse af afgørelser efter stk. 1 for domstolene  

 kan domstolene tillægge søgsmålet opsættende virkning.« 5. I § 42 ændres i stk. 1, 2 og 4  

 »kommunalbestyrelsen« til: »tilsynsmyndigheden«, og i  

stk. 3 ændres »Kommunalbestyrelsen« til:  

 »Tilsynsmyndigheden«.
 6. I § 73 indsættes efter stk. 1 som nyt stykke:
»Stk. 2. Miljø- og energiministeren kan over for en  

 kommunalbestyrelse eller et amtsråd for en bestemt periode nærmere fastlægge  

 omfanget af disse myndigheders tilsynsforpligtelse.« Stk. 2 bliver herefter stk. 3.
 7. I § 110, stk. 3, indsættes efter »§ 53«:  

 »§ 55 a«.
 8. § 110, stk. 4 og 5, affattes således:
 »Stk. 4. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.
Stk. 5. Er der ved en overtrædelse opnået en økonomisk fordel,  

 konfiskeres denne efter reglerne i straffelovens 9. kapitel, selv om der ved  

 overtrædelsen ikke er voldt skade på miljøet eller er fremkaldt fare derfor.  

 Kan der ikke ske konfiskation, skal der tages særskilt hensyn hertil ved  

 udmåling af en bøde, herunder en eventuel tillægsbøde.« 9. Efter § 110 a indsættes:
»§ 110 b.
Retten til at udøve virksomhed omfattet af kapitel  

 5 kan frakendes ved dom for strafbart forhold, hvis den tiltalte gentagne  

 gange eller under i øvrigt skærpende omstændigheder har a) overtrådt bestemmelser i denne lov eller i forskrifter udstedt i medfør  

 af loven eller b) undladt at efterkomme forbud eller påbud, som er udstedt i medfør af  

 disse bestemmelser.
 Stk. 2. Efter samme regel kan der ske frakendelse af retten til at  

 være stifter af, direktør for eller medlem af bestyrelsen i et selskab med  

 begrænset ansvar, et selskab eller en forening, som kræver offentlig  

 godkendelse, eller en fond, der driver virksomhed omfattet af kapitel 5.
Stk. 3. I øvrigt gælder reglerne i straffelovens § 79, stk. 3 og  

 4.« § 2 Stk. 1. Loven træder i kraft den 1. juli 1997.
 Stk. 2. § 40 a, nr. 1-3, som affattet ved denne lovs § 1, nr. 3,  

 omfatter personer og selskaber m.v., der har begået den eller de strafbare  

 overtrædelser efter den 1. juli 1997. § 40 a, nr. 4, som affattet ved denne  

 lovs § 1, nr. 3, omfatter personer og selskaber m.v., der har forårsaget en  

 forurening, der senere fjernes ved myndighedens selvhjælpshandling, når  

 forureningen er forårsaget efter den 1. juli 1997.
