 Afslag på ansøgning om at ændre fondens hjemsted til Kanaløerne.
 Ved skrivelse af 21. juni 1993 fastholdt Civilretsdirektoratet de  

 tidligere afgørelser i sagen om, at man ikke kunne tillade, at fonden flytter  

 hjemsted til Kanaløerne.
Fonden havde ved skrivelse af 16. november 1992 fremsendt  

 vedtægtsændringer til Civilretsdirektoratets godkendelse.
En af de ønskede  

 ændringer var at ændre fondens hjemsted som ovenfor.
Civilretsdirektoratet meddelte den 29. januar 1993 fonden, at man ikke  

 kunne tillade ændringen, idet der i praksis kun undtagelsesvis gives  

 tilladelse til, at en fond flytter til udlandet.
Dette skyldes, at der må  

 lægges betydelig vægt på, at et domicilskifte til udlandet indebærer et  

 dybtgående indgreb i fondens forhold.
En opgivelse af den stedlige  

 tilknytning til Danmark vil på længere sigt kunne være af væsentlig betydning  

 for den måde, hvorpå fonden rent faktisk varetager og prioriterer sine  

 forskellige formål.
Det må også fremhæves, at et domicilskifte til udlandet  

 medfører, at fonden undergives et andet lands retsregler og ikke eller kun i  

 meget begrænset omfang vil være under danske myndigheders opsyn og  

 jurisdiktion, hvilket efter Civilretsdirektoratets opfattelse kun bør finde  

 sted, hvis der er særdeles gode grunde hertil.
Efter at fonden havde anmodet Civilretsdirektoratet om at overveje sagen  

 på ny, meddelte man ved skrivelse af 3. maj 1993, at man efter en gennemgang  

 af sagen ikke fandt grundlag for at ændre afgørelsen.
Det bemærkedes, at det  

 i praksis kun sjældent tillades, at en fond flytter hjemsted til udlandet.  

 Tilladelse gives navnlig i tilfælde, hvor fonden i form af formål, ledelse  

 m.v. har en sådan tilknytning dels til Danmark dels til et andet land, at det  

 må betragtes som tilfældigt, at fonden fik hjemsted i Danmark.
Dette synes  

 ikke at være tilfældet for ovennævnte fond.
 Fonden gjorde herefter gældende, at det var tilfældigt, at fondens  

 hjemsted ved stiftelsen blev Danmark og ikke England.
Dette afviste Civilretsdirektoratet ved skrivelsen af 21. juni 1993, idet  

 man anførte, at fonden ifølge formålsbestemmelsens formulering ikke har  

 tilknytning til England.
Civilretsdirektoratet fandt endvidere ikke, at  

 stifternes udenlandske statsborgerskab, eller det forhold, at de  

 legatmodtagere, man angiveligt har haft i tankerne, måtte have udenlandsk  

 statsborgerskab og bopæl, kan medføre, at fonden kan flytte hjemsted til  

 England.
Man fandt heller ikke at kunne lægge afgørende vægt på oplysninger  

 om, at kapitalen var indtjent i England, idet dette navnlig ikke ses at havde  

 haft indflydelse på vedtægtens bestemmelser om fondens formål, ledelsens  

 sammensætning eller lignende.
