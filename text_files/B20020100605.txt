Bekendtgørelse om anvendelse af  

 radiofrekvenser  

 med tilladelse1)1) I medfør af §§ 9, 16, 17, stk. 2, 19 og 53, stk. 2,  

 i lov nr. 421 af 6. juni 2002 om radiofrekvenser fastsættes:
Anvendelsesområde § 1. Bekendtgørelsen fastsætter  

 regler for tilladelser til at anvende radiofrekvenser, jf. lovens § 4,  

 stk. 1.
Tilladelsers varighed § 2. Tilladelser til frekvensanvendelse udstedes  

 med en varighed, der omfatter resten af det kalenderår, hvori  

 tilladelsen udstedes, samt de 5 derpå følgende kalenderår,  

 medmindre der er ansøgt om en kortere varighed.
 Stk. 2. Tilladelser til forsøg og udvikling, jf. lovens  

 § 10, udstedes uanset stk. 1 med en varighed på 1 år,  

 medmindre der er ansøgt om en kortere varighed.
 Stk. 3. Tilladelser til radio - og tv-formål udstedes  

 uanset stk. 1 uden begrænset varighed og bortfalder, jf. lovens  

 § 32, stk. 2, samtidig med tilladelsesindehaverens adgang til at  

 udøve programvirksomhed eller samtidig med adgangen til at distribuere  

 lyd- og billedprogrammer ved hjælp af jordbaserede digitale sendenet i  

 henhold til lov om radio- og fjernsynsvirksomhed.
 Stk. 4. Følgende tilladelser udstedes uanset  

 stk. 1 med en varighed, der omfatter resten af det kalenderår,  

 hvori tilladelsen udstedes samt de 10 derpå følgende  

 kalenderår, jf. dog stk. 2, medmindre der er ansøgt om en  

 kortere varighed:
 1)	Tilladelser til frekvensanvendelse til landbaserede radioanlæg  

 i forbindelse med maritime og aeronautiske radiotjenester og lign.
 2)	Tilladelser til frekvensanvendelse til satellitjordstationer og  

 lign.
 3)	Tilladelser til frekvensanvendelse, som tidligere er udstedt efter  

 offentligt udbud eller auktion.
 Stk. 5. Tilladelser kan uanset stk. 1 - 4 udstedes med  

 kortere varighed, hvis det af frekvensplanen, jf. lovens § 3,  

 fremgår, at der inden for et kortere tidsrum skal ske en anden  

 anvendelse af de radiofrekvenser, der ansøges om tilladelse til at  

 anvende.
 § 3. Tilladelser til frekvensanvendelse har  

 gyldighed fra udstedelsesdagen, medmindre andet er fastsat i  

 tilladelsen.
Tilladelsers fornyelse § 4. For tilladelser omfattet af § 2,  

 stk. 1, kan fornyelse efter udløb af tilladelsens varighed ske  

 ved betaling af en af IT- og Telestyrelsen fremsendt opkrævning til  

 dækning af  årlig frekvensafgift for  

 tilladelsen, medmindre IT- og Telestyrelsen har meddelt  

 tilladelsesindehaveren, at tilladelsen ikke kan fornyes.
 Stk. 2. Fornyelse efter stk. 1 er betinget af, at der  

 ikke af frekvensplanen, jf. lovens § 3, fremgår anden anvendelse  

 af de af tilladelsen omfattede radiofrekvenser.
 Stk. 3. Gyldigheden for en frekvenstilladelse, der kan fornyes  

 i medfør af stk. 1, ophører ved den førstkommende  

 termin for betaling af frekvensafgiften efter udløbet af tilladelsens  

 varighed.
Ventelister til landmobile radiotjenester § 5. Hvis en ansøgning om tilladelse til  

 landmobile radiotjenester i et givet radiofrekvensbånd på en  

 given geografisk position ikke umiddelbart kan imødekommes, meddeler  

 IT- og Telestyrelsen afslag på ansøgningen.
IT- og Telestyrelsen  

 afgiver samtidig med afslaget tilbud om plads på en venteliste.
 Stk. 2. Ansøgere, som accepterer IT- og Telestyrelsens  

 tilbud om plads på en venteliste, optages på ventelisten i den  

 rækkefølge, ansøgningerne modtages hos IT- og  

 Telestyrelsen.
 Stk. 3. En venteliste kan ikke oprettes, hvor der i  

 medfør af lovens § 5, stk. 3, er konstateret  

 frekvensknaphed.
 Stk. 4. En oprettet venteliste bortfalder, hvis der i  

 medfør af lovens §§ 22-25 iværksættes  

 frekvensadministrative metoder.
 Stk. 5. Oprettede ventelister offentliggøres på  

 IT- og Telestyrelsens hjemmeside eller på anden måde efter IT- og  

 Telestyrelsens nærmere bestemmelse.
 § 6. Når det er muligt at imødekomme  

 ansøgningen, udsteder IT- og Telestyrelsen tilladelse til  

 frekvensanvendelse til ansøgerne på ventelisten i den  

 rækkefølge, de er optaget på ventelisten.
 Stk. 2. Der udstedes ikke tilladelse til frekvensanvendelse  

 til en ansøger på en venteliste i følgende  

 tilfælde:
1)	ved fornyelse af en allerede eksisterende tilladelse, eller 2)	overdragelse af en tilladelse, jf. lovens § 18.
Tavshedspligt § 7. Indholdet og eksistensen af radiosignaler,  

 som modtages af andre end den, for hvem de er bestemt, må ikke bruges,  

 offentliggøres eller videregives til uvedkommende.
 Stk. 2. Tavshedspligten i stk. 1 gælder ikke  

 radiokommunikation, der er beregnet til almindelig brug for offentligheden,  

 f.eks. nødsignaler, navigationssignaler, amatørradio og  

 radiofoni- og fjernsynsudsendelser.
Straffebestemmelser § 8. Med bøde straffes den, der  

 overtræder § 7, stk. 1.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 Ikrafttræden m.v.
 § 9. Bekendtgørelsen træder i kraft  

 den 1. januar 2003.
 Stk. 2. Følgende bekendtgørelser  

 ophæves:
 1)	Bekendtgørelse nr. 725 af 26. september 1998 om varighed og  

 fornyelse af individuelle tilladelser til frekvensanvendelse samt  

 Telestyrelsens adgang til at indhente oplysninger om frekvensmæssige  

 forhold hos udbydere af telenet og teletjenester.
 2)	Bekendtgørelse nr. 233 af 30. marts 2000 om oprettelse,  

 ibrugtagning og anvendelse af visse radioanlæg med individuel  

 tilladelse til frekvensanvendelse.
IT- og Telestyrelsen, den 10. december  

 2002 Jørgen Abild Andersen /Jette Plenge Jakobsen 1)   Bekendtgørelsen  

 indeholder regler, der gennemfører dele af Europa-Parlamentets og  

 Rådets direktiv 2002/20/EF af 7. marts 2002 om tilladelser for  

 elektroniske kommunikationsnet og -tjenester (EF-Tidende 2002 nr.
L 108 s.  

 21).
