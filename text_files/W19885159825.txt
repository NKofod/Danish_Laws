 En ansøger M, der var samlevende, fik afslag på en ansøgning om  

 supplerende kontanthjælp til sygedagpenge med den begrundelse, at M's  

 sygedagpenge klart oversteg kommunens dagpengeloft, og at M's og samleverens  

 samlede indtægter opfyldte familiens samlede økonomiske behov.
 Ankestyrelsen fandt, at der ved bedømmelsen af, hvorvidt der var  

 grundlag for at yde hjælp, alene skulle tages hensyn til M's økonomiske  

 forhold, idet der ikke forelå forsørgelsespligt mellem samlevende.
 Ankestyrelsen fandt efter en vurdering alene af M's forhold, at disse  

 ikke skønnedes særlig vanskelige, hvorfor betingelserne for at yde hjælp i  

 henhold til bistandslovens § 37, stk. 3, ikke ansås for opfyldt.
 REDEGØRELSE FOR SAGEN:
 En ansøger M søgte i marts 1987 om kontanthjælp til betaling af  

 terminsudgifter.
 M havde siden januar 1987 været sygemeldt og modtaget sygedagpenge med  

 7.668 kr. netto pr. måned.
M boede sammen med en kvinde, der havde en arbejdsindtægt på 9.043 kr.  

 netto pr. måned.
Parret boede i eget hus, som de hver ejede halvdelen af.
 M's andel af de faste udgifter udgjorde 6.094 kr., heraf boligudgifter  

 5.181 kr.
 Socialforvaltningen beregnede familiens samlede indtægter til 16.711 kr.  

 og de faste udgifter til 12.558 kr., hvorefter M og samleveren havde 4.153  

 kr. pr. måned til underhold.
 Det sociale udvalg afslog at yde supplerende kontanthjælp til M's  

 sygedagpenge med den begrundelse:
 at M's sygedagpenge klart oversteg kommunens dagpengeloft, der udgjorde  

 5.469 kr.
 at M's og samleverens samlede indtægter opfyldte familiens samlede  

 økonomiske behov.
 at det ud fra en helhedsvurdering ikke skønnedes rimeligt at yde et tillæg  

 til dagpengeloftet efter bistandslovens § 37, stk. 3, idet M's forhold ikke  

 skønnedes at være særlig vanskelige.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse med den  

 begrundelse, at betingelserne for at yde økonomisk hjælp udover kommunens  

 dagpengemaksimum ikke fandtes opfyldt.
 KLAGEN TIL ANKESTYRELSEN:
 Sagen blev anket af M's faglige organisation, der anførte, at M's  

 ansøgning ikke skulle bedømmes efter en samlet vurdering af M's og hans  

 samlevers samlede økonomiske forhold, idet spørgsmålet om hvorvidt M var  

 berettiget til supplerende hjælp, som følge af særlig store boligudgifter,  

 måtte bedømmes ud fra M's egne økonomiske forhold.
 LOVGRUNDLAG:
 Bistandslovens § 37, stk. 3.
 Socialministeriets cirkulære af 16. december 1986 om kontanthjælp efter  

 bistandsloven, pkt. 9.
 ANKESTYRELSENS AFGØRELSE:
 Ankestyrelsen finder, at der ved bedømmelsen af, hvorvidt der er grundlag  

 for at yde hjælp, alene skal tages hensyn til M's økonomiske forhold, idet  

 der ikke foreligger forsørgelsespligt mellem samlevende.
 Ankestyrelsen finder efter en vurdering alene af M's forhold, at disse  

 ikke skønnes særlig vanskelige, hvorfor betingelserne for at yde hjælp i  

 henhold til bistandslovens § 37, stk. 3, ikke anses for opfyldt.
 Ankestyrelsen tiltræder med denne begrundelse amtsankenævnets afgørelse.
