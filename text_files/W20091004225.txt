Afgørelse af klage  frivilligt egenkontrolprogram for håndtering af slagteaffald fra opskæring af kød skal være korrekt Påbud om revision af egenkontrolprocedure fastholdes I har i brev af 28. maj 2008 klaget over påbud truffet under tilsyn den 26. maj 2008 fra Fødevareregion Syd, Kontrolafdeling Vejle, om at revidere og opdatere egenkontrolprogram til at omfatte faktisk håndtering af kødaffald.
Påbuddet blev gentaget skriftligt i brev af 2. juni 2008.
 Sekretariatet for Fødevare- og Veterinærklager har behandlet klagen og fastholder påbuddet/afgørelsen.
 I skal derfor følge fødevareregionens afgørelse.
Sammendrag Gulvspild i slagteriskærestuen er i dette tilfælde kategori 2-affald, da I ikke har en procedure, der sikrer, at gulvspildet ikke kommer i kontakt med kategori 2-affald, herunder overslæb via sko, fraskårne bylder og lignende.
Hvis I har nedskrevne arbejdsprocedurer og beskrivelser om dette, skal de være korrekte.
Vi fastholder derfor fødevareregionens påbud.
 I kan læse mere om afgørelsen nedenfor.
Oplysninger i sagen Fødevareregionens tilsyn og påbud Fødevareregionen traf bl.a. følgende afgørelse begrundet i konstaterede forhold under tilsyn den 26. maj 2008:
 Virksomheden har beskrevet knogler samt rester, kød og fedt opsamlet fra gulvet som kategori-3 affald i egenkontrolprogrammet.
Det er imidlertid kategori-2 affald og bliver faktisk håndteret som sådan i virksomheden.
Fødevareregionen gav et påbud om, at egenkontrolprogrammet skal ændres, så det omfatter de faktiske forhold og håndteringsprocedurer i slagteriskærestuen.
 Påbuddet blev gentaget skriftligt i brev af 2. juni 2008. Fødevareregionen henviste til § 28 i autorisationsbekendtgørelsen.1) Fødevareregionen præciserede i påbuddet, at håndteringen er korrekt, men ikke i overensstemmelse med beskrivelsen i egenkontrolprogrammet.
Jeres klage, hvor I mener, at egenkontrolprogrammet ikke skal ændres I klagede over påbuddet i brev af 28. maj 2008.
 I forklarede, at påbuddet er givet, fordi egenkontrolprogrammet angiver, at opsamlede produkter, der har været på gulvet, og som ikke kan renskæres, skal håndteres som kategori 3-affald.
 Efter et møde med veterinærkontrollen har I ændret praksis, så sådant affald i praksis håndteres som kategori 2-affald.
I mener imidlertid, at sådant affald er kategori 3-affald og ikke kategori 2-affald.
Egenkontrolprogrammet skal derfor ikke ændres.
DMA har rejst dette spørgsmål over for Fødevarestyrelsen.
Sekretariatet for Fødevare- og Veterinærklagers begrundelse for afgørelsen Gulvspild er i dette tilfælde kategori 2-affald Vi lægger til grund, at sagen omhandler opsamlede produkter (kød mv.), der har været på gulvet under opskæringsprocessen, og som ikke kan renskæres, og som derfor ikke kan anvendes som fødevarer (gulvspild).
 Sådant materiale er kategori 2-affald og skal håndteres som sådan, medmindre I har procedurer, der sikrer mod sammenblanding med kategori 2-affald.
 Animalske produkter, der ikke anvendes eller kan anvendes som fødevarer, skal håndteres efter reglerne i biproduktforordningen2).
Kravet til kategori 3-affald er, at  det skal kunne anvendes til fødevarer, men at det af kommercielle grunde er bestemt til anden anvendelse (artikel 6, stk. 1, bogstav a, i biproduktforordningen), eller  det, selvom det er erklæret uegnet til fødevare, skal stamme fra godkendte kroppe og ikke udvise tegn på smitsomme sygdomme (artikel 6, stk. 1, bogstav b, i biproduktforordningen).
 Kategori 3-affald, der er blandet med kategori 2-affald, bliver til kategori 2-affald (artikel 5, stk. 1, bogstav f, i biproduktforordningen).
Gulvspild kan komme i kontakt med kategori 2-affald og vil dermed blive kategori 2-affald.
Gulvspild kan dog være kategori 3-affald, hvis I har procedurer, der sikrer, at gulvspildet ikke kommer i kontakt med kategori 2-affald, herunder overslæb via sko, fraskårne bylder og lignende.
 Der er ikke i klagesagen oplysninger om en sådan procedure.
 Vi er derfor enige i, at gulvspild i dette tilfælde er kategori 2-affald.
Egenkontrolprogram skal være korrekt Hvis virksomheden har et skriftligt egenkontrolprogram (uden at være forpligtet til det) eller en anden nedskrevet procedure, skal programmet eller proceduren være korrekt.
På tidspunktet for tilsyn og udstedelse af påbud var autorisationsbekendtgørelsen § 28 gældende.
Denne regel er imidlertid blevet ophævet fra 1. marts 2009. Der kan således ikke længere i almindelighed forlanges egenkontrolprocedurer for forhold, der ikke er omfattet af hygiejneforordningens krav om egenkontrolprogram for kritiske kontrolpunkter for hygiejneforhold.
Almindelige rutiner for håndtering af affald fra opskæringsprocessen er ikke længere omfattet af kravet om beskrivelse af procedurerne i et egenkontrolprogram.
Virksomheden skal imidlertid følge reglerne for håndtering og skal have en procedure eller fastlagt arbejdsrutine for håndteringen.
Hvis procedure eller arbejdsrutine er fastlagt skriftligt, skal beskrivelsen være korrekt, idet det nedskrevne kan fungere som instruktion af virksomhedens ansatte.
Virksomhedens ledelse har pligt til at sikre, at fødevarelovgivningen overholdes (fødevareforordningens3) artikel 17). En nedskreven procedure, der ikke er korrekt, er ikke tilstrækkeligt til at sikre, at fødevarelovgivningen overholdes.
 Vi fastholder derfor fødevareregionens påbud.
 Vi skal gøre opmærksom på, at vi ikke har vurderet, om der er betingelser om egenkontrolprogram eller lignende i andre regler om eksport eller animalske biprodukter, der skal overholdes.
*** I kan ikke klage over sekretariatets afgørelse til anden administrativ myndighed.
Venlig hilsen Kirsten Falkum Fuldmægtig, cand.jur.
 Fødevareregion Syd, Kontrolafdeling Vejle, modtager kopi af denne afgørelse.
