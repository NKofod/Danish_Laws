Nr BSF 108 Forslag til folketingsbeslutning om forbedring af trafikforholdene for  

 handicappede og ældre Fremsat af Joanna Rønn (S) Ole Vagn Christensen (S) Erenbjerg (S) J.
K.  

 Hansen (S) Lerke (S) Helge Mortensen (S) Jimmy Stahr (S) Søgaard (S) den 29. januar 1987 Folketinget pålægger regeringen inden årets udgang at fremlægge forslag til handlingsplan på kortere og længere sigt, der forbedrer trafikforholdene for handicappede og ældre.
 Handlingsplanen skal indeholde følgende punkter:
1. Der etableres et udvalg med repræsentanter for de handicappedes organisationer og Ministeriet for Offentlige Arbejder.
2. Der igangsættes en kampagne med det formål at udbrede kendskabet til handicappede og deres forhold i trafikken.
3. Banegårde og andre offentlige bygninger samt apoteker og lignende skal være tilgængelige for handicappede.
4. De offentlige transportmidler (busser, tog og færger) skal være handicapegnede.
 5. Telebussystem og kørselsordninger for handicappede udbygges.
 6. Udformning af gader, veje, gadekryds, parkeringspladser m.v.
- amtskommuner og kommuner skal forpligtes til at opsætte akustiske signaler m.v. med henblik på at lette handicappedes muligheder for at krydse vejnettet, - ved nyanlæg af veje og stier m.v. må der indføres retningslinjer i forbindelse med programmering og projektering, som tilgodeser handicappede og ældre, - eksisterende vejnet må gennemgås med henblik på ændringer, og - antallet af parkeringspladser for handicappede skal øges.
Parkeringspladserne skal have en størrelse, der svarer til invalidevognskørerens behov.
7. Alle offentlige myndigheder skal forpligtes til at indhente udtalelse fra handicappedes organisationer, når der skal laves offentlige trafikanlæg.
8. Forskning med henblik på at forbedre handicappedes vilkår i trafikken styrkes.
BEMÆRKNINGER TIL FORSLAGET ALMINDELIGE BEMÆRKNINGER Socialpolitikkens mål er, at borgere med fysisk og/eller psykisk handicap skal integreres i det almindelige samfund, dvs. skal kunne bo og færdes i nærmiljøet og samfundet som helhed.
Målet er ligeledes, at de ældre skal kunne forblive i eget hjem, så længe de selv ønsker det og de sociale vilkår er tilfredsstillende.
Der bliver flere og flere ældre og herunder et stigende antal over 80 år.
Med stigende alder kommer forskellige skavanker, bl.a.
gangbesvær.
Det er utrolig vigtigt, at ældre og handicappede ikke isoleres på grund af fysiske barrierer.
En væsentlig forudsætning for, at de nævnte mål kan opfyldes, er, at samfundet er handicapEGNET.
Det vil kort og godt sige:
- at boligerne indrettes, så de er funktionsdygtige for handicappede, - at der ved den fysiske planlægning altid tages højde for, at handicappede og gangbesværede kan færdes eksempelvis ved niveaufri indgange til offentlige bygninger, institutioner, forretninger m.v. og adgang til elevatorer, - at der etableres ramper til op- og nedkørsel, og - at de kollektive transportmidler indrettes, så de er tilgængelige for handicappede, og således at det er muligt uden større besvær at medtage kørestolsbrugere.
Det er overordentlig vigtigt, at alle fysiske barrierer for handicappedes bevægelsesfrihed søges fjernet eller i det mindste minimeret.
Det kræver en god fantasi fra planlæggernes side, men også en god portion omtanke at kunne afbøde de værste ulemper.
Der bør gøres en stor indsats for at udbrede kendskabet til vilkårene for vore ældre og handicappede medborgere.
Det kan bl.a. ske ved - øget forskning - oplysningskampagner - undervisning om ældres og handicappedes vilkår på uddannelsessteder for arkitekter, byplanlæggere, trafikplanlæggere, ingeniører m.fl., der har indflydelse på samfundets indretning.
Det internationale handicapår i 1981 var med til at sætte gang i udviklingen med henblik på at fremme forbedringer af handicappedes vilkår.
Ministeriets udvalgsarbejde, som blev afsluttet i oktober 1983 med afgivelse af rapport, har ligeledes bidraget til forbedringer.
Der er imidlertid brug for en vedvarende og målrettet indsats på alle fronter og en prioritering af aktiviteterne.
Derfor opfordres regeringen til at udarbejde en handlingsplan på kortere og længere sigt.
Samtidig må det overvejes, hvordan bestræbelserne for at skabe handicapegnede trafik- og kommunikationsforhold kan videreføres på de felter, hvor amtskommuner og kommuner er ansvarlige myndigheder.
 Vore handicappede medborgere har krav på et topmål af solidaritet.
Dertil kommer, at foranstaltninger til gavn for handicappede sædvanligvis også vil være et gode for ikkehandicappede, bl.a.
ældre og gangbesværede.
Og der bliver som nævnt flere og flere ældre i stigende alder, som bliver i deres egen bolig.
BEMÆRKNINGER TIL DE ENKELTE PUNKTER AD 1 Der nedsættes et udvalg med repræsentanter for de handicappedes organisationer og Ministeriet for Offentlige Arbejder.
Udvalgets opgave er at fremkomme med forslag til at forbedre handicappedes og ældres muligheder inden for trafik- og kommunikationssektoren.
F.eks. kan udvalget gennemgå de indkomne forslag fra ministeriets trafikkonference med henblik på at vurdere, hvilke forslag der kan gennemføres.
Udvalgets arbejde kan ligeledes tage udgangspunkt i den rapport, der blev udarbejdet om handicappedes vilkår i trafik- og kommunikationssektoren i oktober 1983.
 Der kan nedsættes ad hoc-udvalg efter behov.
AD 2 Formålet med kampagnen er at udbrede kendskabet til handicappedes vilkår og skabe større forståelse for deres behov.
 Kampagnen skal målrettes mod:
- befolkningen som helhed, - relevante faggrupper, der planlægger trafik- og samfundsforhold, samt faggrupper, der betjener ældre og handicappede, og - handels- og erhvervsliv.
Det er vigtigt, at alle faggrupper, der planlægger eller arbejder sammen med handicappede, har den nødvendige viden og uddannelse til at tilgodese handicappedes behov.
Derfor bør der gives orientering om handicappedes vilkår inden for alle relevante uddannelser, f.eks. arkitekter, byplanlæggere, trafikplanlæggere, buschauffører, togpersonale m.fl.
Der må også sættes ind med mere oplysning til befolkningen som helhed.
Det kan ske via Statens Informationstjeneste, radio, tv, undervisning i skole og fritid m.v.
 Også handels- og erhvervslivet må inddrages.
Tit kan dagligdagen for ældre og handicappede lettes ved lidt omtanke i forbindelse med planlægning og indretning af faciliteterne.
Et enkelt eksempel kan være opsætning af en stol ved en forretning på et gadestrøg eller på trappen i en etageejendom.
AD 3 Det er målet, at alle banegårde, andre offentlige bygninger samt vigtige forretninger og lign., eksempelvis apoteker, er tilgængelige for handicappede.
Der bør satses på niveaufri indgangspartier, køreramper, elevatorer samt etablering af handicapegnede toiletter.
Ved nyopførelse bør der stilles præcise krav om, at adgangsforholdene for handicappede skal være i orden.
Eksisterende banegårde og andre offentlige bygninger m.v. gennemgås med henblik på at bedre forholdene for handicappede.
Det gælder alle former for handicap, eksempelvis syns- og hørehæmmede, hvor der må sættes ind med bedre afmærkning, orientering om togafgange m.v.
Hvor det er umuligt at etablere handicapegnede adgangsforhold, bør det overvejes at opsætte »Servolink« (kaldesystem), så handicappede kan tilkalde ekspeditionspersonale fra gaden.
Systemet kendes bl.a. fra benzinstationer og banker.
Det koster ca. 1.400 kr. at installere.
Sender kan bevilges som hjælpemiddel under henvisning til bistandslovens § 58.
AD 4 Målet er, at de kollektive trafikmidler skal kunne benyttes af alle.
Forskning må sættes ind på at skabe busser og tog med minimal indstigningshøjde og egnede indretningshensyn, så kørestolsbrugere også kan benytte disse trafikmidler.
Videreudvikling af tekniske hjælpemidler i form af etablering af kørestolslifte og ramper bør fremmes.
Der skal kunne tilkaldes personale til at hjælpe ved ind- og udstigning af tog.
Stoppesteder og læskure m.v. skal udformes, så de er funktionelle for handicappede og ældre.
AD 5 Et effektivt telebussystem er målet på længere sigt.
Det vil især være en fordel for de områder, hvor andre former for trafik er begrænset.
På længere sigt kan telebussystemet tænkes at give besparelser, da der kun køres, når der er kunder.
 Telebusserne skal naturligvis kunne medtage kørestolsbrugere.
Oprettelse af telebusser bør ske gennem koordineret planlægning af hele trafiksystemet.
Uanset hvor god den kollektive trafik bliver, vil der dog være forskellige handicappede, der ikke vil kunne benytte den kollektive trafik.
Derfor bør kørselsordningen for handicappede etableres i alle egne af landet.
Effektive betjenings- og bestillingssystemer skal kunne modsvare handicappedes forskellige kørselsbehov.
Det er vigtigt, at der også skabes mulighed for »spontankørsel« (kørsel uden forudgående tidsbestilling).
 Forsøgsordningen må snarest igangsættes.
 Der må sikres størst mulig valgfrihed og uafhængighed.
Også plejehjemsbeboere skal kunne benytte telebussystem og kørselsordning.
AD 6 Udformningen af gader, veje, stier, gadekryds, vejbroer, tunneler m.v. er ligeledes væsentlig.
Der bør stilles krav til de ansvarlige myndigheder - stat, amtskommuner og kommuner - om at tilgodese handicappede i forbindelse med nyanlæg.
Der bør udarbejdes bindende retningslinjer i forbindelse med planlægning og projektering.
Eksisterende anlæg bør gennemgås med henblik på at udarbejde forslag til ændringer.
Det er af uvurderlig betydning, at handicappede og ældre kan færdes i trafikken og i rekreative områder, og derfor må foranstaltningerne være sammenhængende.
Også trafik til og fra rekreative områder bør være tilrettelagt under hensyntagen til handicappedes behov.
Borde og bænke på rastepladser bør placeres og udformes, så de kan benyttes af handicappede personer.
Der bør naturligvis forefindes handicapegnede toiletter ved alle rastepladser.
Antallet af parkeringspladser for invalidevognsbrugere øges.
Det er vigtigt, at parkeringspladsen er tilstrækkelig bred, så ind- og udstigning kan foregå uhindret, selv om nabobilen holder til kanten af stregen.
Naturligvis må det være muligt for handicappede at benytte den kollektive trafik og de etablerede kørselsordninger overalt i landet på de gældende vilkår.
Denne ret må sikres ved samarbejde mellem de ansvarlige myndigheder.
AD 7 Det er vigtigt, at handicappede tages med på råd, når offentlige myndigheder planlægger og etablerer trafikanlæg.
For at sikre handicappedes indflydelse forpligtes offentlige myndigheder til at indhente udtalelser fra handicappedes organisationer.
AD 8 Der må satses på øget og systematisk forskning samt ideeudvikling inden for alle områder, der drejer sig om ældres og handicappedes forhold i trafikken.
Forskningen skal medvirke til at opfylde de mål, der er skitseret under de øvrige punkter.
Det kunne overvejes at reservere en vis procentdel af forskningsmidlerne til ovennævnte formål.
