Kapitel 1   De regionale vejledningscentre Kapitel 2   Formål med vejledningen Kapitel 3   Udvidet vejledning Kapitel 4   Vejledningens tilrettelæggelse og samarbejde Kapitel 5   Uddannelseskrav til vejlederne Kapitel 6   Kvalitetsudvikling og kvalitetssikring Kapitel 7   Ikrafttrædelse Bekendtgørelse om vejledning om valg af videregående uddannelse og erhverv (Studievalgsbekendtgørelsen) I henhold til § 12, stk. 3, i lov om vejledning om uddannelse og erhverv, jf. lovbekendtgørelse nr. 630 af 20. juni 2008, fastsættes:
Kapitel 1 De regionale vejledningscentre § 1. Vejledning efter denne bekendtgørelse varetages af et antal regionale vejledningscentre (Studievalg), som Undervisningsministeriet har bemyndiget til at give vejledning om valg af videregående uddannelse og erhverv.
Målgruppe § 2. Studievalg skal give vejledning til elever i ungdomsuddannelserne.
 Stk. 2. Studievalg skal desuden give vejledning til unge og voksne, som søger information om videregående uddannelse og efteruddannelse.
Kapitel 2 Formål med vejledningen § 3. Vejledningen skal gøre det muligt for den enkelte at foretage uddannelses- og erhvervsvalg og skal inddrage den enkeltes interesser og personlige forudsætninger, herunder uformelle kompetencer og hidtidige uddannelses-, beskæftigelses- og vejledningsforløb.
 Stk. 2. Vejledningen skal bidrage til, at den enkelte på baggrund af sin egen uddannelses- og beskæftigelsesmæssige situation ser den ønskede karriereudvikling i sammenhæng med den uddannelses- og erhvervsmæssige udvikling i Danmark og i udlandet.
 Stk. 3. Vejledningen skal endvidere bidrage til, at den enkelte opbygger kompetence til selvstændigt at søge og anvende tilgængelige informationer og vejledningstilbud, herunder it-baserede tilbud, som har betydning for valg af videregående uddannelse og erhverv.
 Stk. 4. Vejledningen skal gives således, at der for den enkelte sikres sammenhæng og progression i vejledningsindsatsen.
 Vejledningens indhold mv.
§ 4. Vejledningen omfatter det samlede udbud af videregående uddannelser i hele landet, herunder fortsat uddannelse inden for videreuddannelsessystemet for voksne, samt de erhverv, som uddannelserne sigter mod.
Vejledningen skal efter den enkeltes behov give et overblik over muligheder for at tage en uddannelse i udlandet, herunder udlandsstipendieordninger.
 Stk. 2. Vejledningen ydes individuelt, gruppevis og kollektivt.
 § 5. Vejledningen gives på baggrund af aktuel og generel information om uddannelsernes indhold og opbygning samt de muligheder for beskæftigelse og selvstændig erhvervsudøvelse, den enkelte uddannelse fører frem til i Danmark.
 Stk. 2. Vejledningen omfatter regler om adgang til og optagelse på videregående uddannelser, herunder overgangene mellem videregående uddannelser, videregående voksenuddannelse, diplom- og masteruddannelser, generelle studiemæssige forudsætninger, Statens Uddannelsesstøtte (SU), Statens Voksenuddannelsesstøtte (SVU) og specialpædagogisk støtte (SPS).
Kapitel 3 Udvidet vejledning § 6. Unge i ungdomsuddannelser, som har modtaget den kollektive vejledning fra Studievalg om valg af videregående uddannelse og erhverv, og som fortsat er uafklarede eller har urealistiske forestillinger om valg af uddannelse og erhverv, skal efter behov tilbydes udvidet individuel eller gruppevis vejledning Stk. 2. Studievalg skal samarbejde med gennemførelsesvejledningen, jf. bekendtgørelse om vejledning om gennemførelse af uddannelser på Undervisningsministeriets område, på ungdomsuddannelsesinstitutionerne om vejledningen af unge, der har behov for udvidet vejledning.
 Stk. 3. Udvidet vejledning tilbydes på initiativ fra gennemførelsesvejledningen på ungdomsuddannelsesinstitutionerne, fra Studievalg eller fra den unge selv.
 § 7. Studievalg skal endvidere give udvidet vejledning til unge, som af deres uddannelsesinstitution er opfordret til at søge vejledning hos Studievalg på grund af overhængende fare for, at den unge afbryder et videregående uddannelsesforløb, eller, hvis den unge ønsker at påbegynde en anden videregående uddannelse end den igangværende, jf. bekendtgørelse om vejledning om gennemførelse af uddannelse på Undervisningsministeriets område.
 § 8. Udveksling af personfølsomme oplysninger, som er omfattet af §§ 7 og 8 i persondataloven, mellem uddannelsesinstitutionerne og Studievalg, jf. §§ 6 og 7, må kun finde sted med samtykke fra den unge selv eller fra forældremyndighedens indehaver, såfremt den unge er under 18 år.
Kapitel 4 Vejledningens tilrettelæggelse og samarbejde § 9. Studievalgs vejledning skal tilrettelægges i samarbejde med ungdomsuddannelsesinstitutionerne således, at institutionens gennemførelsesvejledning, jf. bekendtgørelse om vejledning om gennemførelse af uddannelser på Undervisningsministeriets område, og Studievalgs vejledning for den enkelte elev udgør en sammenhængende indsats.
 Stk. 2. Studievalg samarbejder med uddannelsesinstitutioner, herunder institutioner, der udbyder folkeoplysende aktiviteter, og Ungdommens Uddannelsesvejledning, med henblik på at gøre vejledningen synlig, gennemskuelig og let tilgængelig og med henblik på at sikre sammenhæng mellem uddannelses- og erhvervsvejledning og vejledning om gennemførelse af den valgte uddannelse.
 Stk. 3. Studievalg samarbejder endvidere med erhvervslivet, arbejdsmarkedets parter og statens beskæftigelsesindsats med henblik på at tilvejebringe en sammenhængende vejledningsindsats.
Kapitel 5 Uddannelseskrav til vejlederne § 10. Studievalgs vejledning skal varetages af personer, der har enten en professionsbacheloruddannelse i offentlig administration med toning i uddannelses- og erhvervsvejledning, diplomuddannelsen i uddannelses- og erhvervsvejledning, eller masteruddannelsen i uddannelses- og erhvervsvejledning, jf. dog stk. 2.
Stk. 2. Studievalgs vejledning kan endvidere varetages af 1) personer, som har mindst 5 års erhvervserfaring som vejleder og har gennemført en af følgende tidligere vejlederuddannelser:
a) Skole- og/eller ungdomsvejlederuddannelsen (Danmarks Lærerhøjskole, m.fl.) b) Voksenvejlederuddannelsen (Danmarks Lærerhøjskole, Danmarks Erhvervspædagogiske Læreruddannelse m.fl.) c) Uddannelsen som uddannelses- og erhvervsvejleder ved erhvervsskolerne (tidligere benævnt studievejledning) (Danmarks Erhvervspædagogiske Læreruddannelse) d) Studievejlederuddannelsen for studievejledere på gymnasier, hf-kurser og voksenuddannelsescentre (Undervisningsministeriet) e) Grunduddannelsen for uddannelsesvejledere inden for almen voksenuddannelse (Undervisningsministeriet) f) Studievejlederuddannelsen ved de videregående uddannelser - grundkursus og 4 moduler (Undervisningsministeriet) 2) personer, som har mindst 3 års erhvervserfaring som vejleder og inden den 1. august 2008 har gennemført de tre basismoduler i diplomuddannelsen i uddannelses- og erhvervsvejledning, og 3) personer, som dokumenterer et tilsvarende vejledningsfagligt kompetenceniveau ved en realkompetencevurdering.
 Stk. 3. Ved alle nyansættelser efter 1. august 2008, skal ansøgeren opfylde uddannelseskravet eller dokumentere sine kompetencer efter stk. 1 eller 2. Er det ikke muligt at ansætte en egnet ansøger, der opfylder kravene i stk. 1 eller 2, kan der ansættes ansøgere, som herefter indgår i uddannelsesinstitutionens efteruddannelsesplaner, jf. stk. 4.
 Stk. 4. Studievalg skal inden 1. august 2010 tage stilling til, hvornår alle vejledere kan leve op til uddannelseskravene i stk. 1 og 2.
Kapitel 6 Kvalitetsudvikling og kvalitetssikring § 11. Studievalg skal have et system til kvalitetsudvikling og kvalitetssikring af vejledningen, der udbydes.
Kvalitetssikringssystemet skal som minimum omfatte:
 1) Opgørelser af omfanget, resultater og effekter af vejledningen.
 2) Videreudvikling af kvaliteten i den vejledning, som leveres på baggrund af indhøstede erfaring.
 3) Inddragelse af brugerne, således at der skabes grundlag for en brugerdrevet videreudvikling.
 Stk. 2. Studievalg udarbejder en årsrapport og på grundlag heraf en plan for opfølgning med henblik på at gennemføre de ændringer, som planen giver anledning til.
 § 12. Studievalg offentliggør en beskrivelse af kvalitetssikringssystemet og de opnåede resultater på en lettilgængelig måde på Studievalgs hjemmeside.
Kapitel 7 Ikrafttrædelse § 13. Bekendtgørelsen træder i kraft den 1. august 2008.
 Stk. 2. Bestemmelsen i § 9, stk. 1, har først virkning fra skoleåret 2009/2010.
 Stk. 3. Bekendtgørelse nr. 606 af 21. juni 2004 om vejledning om valg af videregående uddannelse og erhverv ophæves.
