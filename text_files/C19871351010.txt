 Grønland.
 Hidtil er Grønland i henseende til veterinær- og levnedsmiddellovgivning  

 betragtet som en del af Danmark såvel ved levering af varer fra som ved  

 levering til Grønland.
 Grønlands udmeldelse af EF har imidlertid medført, at levering af kød og  

 kødvarer fra Grønland til Danmark ifølge de gældende bestemmelser på dette  

 område må betragtes som import fra tredieland til EF og derfor må behandles  

 efter de regler, der på veterinærlovgivningsområdet gælder for indførsel fra  

 tredieland.
 En naturlig konsekvens heraf kunne være, at levering af varer fra Danmark  

 til Grønland blev anset som eksport, og dermed blev undtaget de danske regler  

 f.eks. om mærkning, jfr. det forhold, at lov nr. 328 af 4. juni 1986 om kød  

 m.m. og lov nr. 310 af 6. juni 1973 om levnedsmidler m.m. ikke gælder for  

 Grønland.
 Justitsministeriet har imidlertid fortolket levnedsmiddellovens  

 bestemmelser således, at da Grønlands hjemmestyre endnu ikke har bestemt, at  

 levnedsmiddelområdet skal overgå til hjemmestyret, er levnedsmidler, der  

 fremstilles i Danmark og afsættes til Grønland, omfattet af den danske  

 levnedsmiddellov og dermed de bestemmelser, der er fastsat med hjemmel i  

 loven.
 Da tilsvarende må gælde med hensyn til kødloven og de i medfør af denne  

 fastsatte bestemmelser, er konsekvensen, at kød og kødvarer, som fremstilles  

 i Danmark og afsættes til Grønland, i enhver henseende, herunder med hensyn  

 til mærkning, skal opfylde kravene i henhold til pågældende danske regler.
 P.V.V.
