Skriftlig fremsættelse (13. oktober 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om leje af almene boliger, lov om almene boliger m.v., lov om boliger for ældre og personer med handicap og forskellige andre love (Konsekvensrettelser som følge af lov om leje og lov om boligforhold samt opsigelse af fremlejegivere i almene boliger) (Lovforslag nr.
L 49) Den 11. juni 2014 indgik den daværende regering (Socialdemokraterne og Radikale Venstre), Venstre, Dansk Folkeparti, Socialistisk Folkeparti og Enhedslisten et forlig om forenkling og modernisering af lejelovgivningen.
Baggrunden for forliget var, at man fandt lejelovgivningen kompliceret og præget af mange års løbende justeringer og tilføjelser.
Forliget omfatter et to-faset forløb.
Første fase blev udmøntet ved lov nr. 310 af 30. marts 2015 om forenkling og modernisering af lejelovgivningen.
Anden fase omfatter en sammenskrivning af lejeloven og boligreguleringsloven.
På den baggrund er udarbejdet to forslag til nye love, som fremsættes samtidigt.
Det ene lovforslag omhandler en ny lov om leje, og det andet lovforslag omhandler lov om boligforhold, som har karakter af en offentligretlig lov.
I tillæg til de to love fremsættes forslag til lov om ændring af lov om leje af almene boliger, lov om almene boliger m.v., lov om boliger for ældre og personer med handicap og forskellige andre, der indeholder de konsekvensændringer af anden lovgivning, der er behov for som følge af de to nye love.
Med henblik på at øge retssikkerheden for fremlejetagere indsættes som noget nyt i lov om leje af almene boliger bestemmelser, der giver udlejeren mulighed for at opsige lejeforholdet med en lejer, der som fremlejegiver gentagne gange misligholder dennes forpligtelser i fremlejeforhold.
Denne del af lovforslaget knytter sig til de nye regler, som foreslås indsat i lov om leje og lov om boligforhold med henblik på at styrke fremlejetageres rettigheder.
 Lovforslaget foreslås at træde i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
