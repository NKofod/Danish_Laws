Beretning afgivet af Retsudvalget den 30. april 2015 Beretning over Forslag til folketingsbeslutning om kørsel i hashpåvirket tilstand [af Karina Lorentzen Dehnhardt (SF) og Jonas Dahl (SF)]:
1. Udvalgsarbejdet Beslutningsforslaget blev fremsat den 22. oktober 2014 og var til 1. behandling den 26. februar 2015. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 3 møder.
Spørgsmål Udvalget har stillet 3 spørgsmål til justitsministeren til skriftlig besvarelse.
2. Politiske bemærkninger Et flertal i udvalget (V, DF, SF, EL, LA og KF) finder, at den nuværende nultolerancepolitik over for kørsel med cannabis i blodet kan have utilsigtede konsekvenser.
 Det er åbenlyst og uomtvisteligt, at man ikke skal føre køretøj i cannabispåvirket tilstand, og at der skal slås hårdt ned på personer, der ryger cannabis og kører bil til fare for andres liv og legeme.
Men de nuværende regler slår tilsvarende hårdt ned på personer, der kører bil uden at være påvirkede af cannabis og uden at være til fare for trafiksikkerheden.
Nultolerancepolitikken medfører, at personer, der kører bil med det aktive stof THC i kroppen, mister kørekortet ubetinget, uanset at det er flere uger siden, de har røget cannabis eller har været udsat for passiv rygning og uanset, at det ikke kan påvises, at de er til fare for trafiksikkerheden.
Frakendelse af førerretten er obligatorisk, og der er altså ikke mulighed for, at dommeren  efter en konkret vurdering  kan vælge at gøre sanktionen mildere.
Det er flertallets opfattelse, at straffen i disse tilfælde ikke altid er proportional.
Konsekvenserne af at miste sit kørekort kan være vidtrækkende og kan bl.a. føre til, at man mister sit arbejde eller sin elevplads.
Hermed kan sanktionen i sidste ende være med til at forringe folks uddannelses- og arbejdsmuligheder så drastisk, at den kan være med til at fastholde folk i cannabismisbrug i stedet for at medvirke til at hjælpe dem ud af det.
Flertallet finder, at disse vidtrækkende konsekvenser ikke nødvendigvis er i samfundets interesse.
Selvfølgelig skal der være en konsekvens, hvis man fører et køretøj i påvirket tilstand og er til fare for trafiksikkerheden, men der skal være proportionalitet i den idømte straf, og det er der ikke i dag.
Derfor opfordrer flertallet ministeren til i indeværende folketingsår at kortlægge problemstillingen og opstille forskellige modeller for, hvordan man kan finde en løsning på udfordringerne, så den høje trafiksikkerhed fastholdes, samtidig med at der er proportionalitet i forhold til den straf, der idømmes.
 Endelig opfordrer flertallet ministeren til efterfølgende at invitere Folketingets partier til en dialog om de forskellige modeller, så partierne i fællesskab kan finde en holdbar løsning.
 Flertallet pålægger regeringen at igangsætte et arbejde, hvor der forskes i tolerancegrænser, ligeledes med henblik på at sikre, at der kan findes en holdbar og mere proportional løsning på problemstillingen.
 P.u.v.
