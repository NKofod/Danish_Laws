Fremsat den 16. november 2012 af Beskæftigelsesministeren (Mette Frederiksen) Forslag til Lov om ændring af lov om seniorjob og lov om arbejdsløshedsforsikring m.v.
(Ret til seniorjob til medlemmer, der er født i perioden fra 1. juli 1955 til og med 31. december 1957) § 1 I lov om seniorjob, jf. lov nr. 1543 af 20. december 2006, som ændret ved § 4 i lov nr. 483 af 12. juni 2009, § 4 i lov nr. 1540 af 21. december 2010 og § 4 i lov nr. 928 af 18. september 2012, foretages følgende ændring:
 1. I § 1 indsættes som stk. 2:
»Stk. 2. Uanset stk. 1, 1. pkt., har et medlem, der er født i perioden fra 1. juli 1955 til og med 31. december 1957, hvis dagpengeperiode efter § 55, stk. 1, i lov om arbejdsløshedsforsikring m.v., er udløbet eller vil udløbe i perioden fra 1. januar 2012 til og med 30. juni 2013, ret til ansættelse i et seniorjob.
Medlemmet kan dog ikke få ret til seniorjob, såfremt dagpengeretten er udløbet før det fyldte 55. år.« § 2 I lov om arbejdsløshedsforsikring m.v., jf. lovbekendtgørelse nr. 642 af 22. juni 2012, som ændret ved § 1 i lov nr. 1365 af 28. december 2011 og § 1 i lov nr. 928 af 18. september 2012, foretages følgende ændringer:
 1. I § 74 l indsættes efter stk. 9 som nyt stykke:
»Stk. 10. Et medlem, der har været berettiget til seniorjob i mere end 5 år efter lov om seniorjob, får beregnet efterløn efter stk. 3 med udgangspunkt i den senest udbetalte dagpengesats, medmindre der i seniorjobperioden er beskæftigelse, der kan danne grundlag for en ny beregning.« Stk. 10-12 bliver herefter stk. 11-13.
 2. I § 74 l, stk. 11, som bliver stk. 12, ændres », jf. lov om en satsreguleringsprocent« til: »efter lov om en satsreguleringsprocent og efter stk. 13 og 14«.
 3. I § 74 l indsættes efter stk. 11, som bliver stk. 12, som stk. 13 og 14:
 »Stk. 13. Ved den årlige regulering, jf. stk. 12, anvendes satsreguleringsprocenten for det pågældende finansår med fradrag af en procentsats, jf. stk. 14.
Stk. 14. For finansåret 2016 udgør procentsatsen 0,3. For finansåret 2017 udgør procentsatsen 0,4. For finansårene 2018-2023 udgør procentsatsen 0,75.« Stk. 12, som bliver stk. 13, bliver herefter stk. 15.
 4. I § 74 l, stk. 12, der bliver stk. 15, ændres »stk. 5-9« til: »stk. 5-10«.
§ 3 I lov nr. 928 af 18. september 2012 om ændring af lov om arbejdsløshedsforsikring m.v., lov om aktiv socialpolitik, lov om social pension og andre love (Ændret regulering af forskellige indkomstoverførsler i årene 2016-2023 samt forhøjelse af den supplerende pensionsydelse og pensionstillæg til folkepensionister), foretages følgende ændring:
 1. § 1, nr. 3 og 4, ophæves.
§ 4 Stk. 1. Loven træder i kraft den 1. januar 2013.
 Stk. 2. Arbejdsløshedskasserne skal inden udgangen af januar 2013 orientere medlemmer, hvis dagpengeperiode er udløbet i 2012, og som er omfattet af § 1, nr. 1, om muligheden for at anmode bopælskommunen om et seniorjob.
 Stk. 3. Medlemmer, der er omfattet af § 1, nr. 1, og hvis dagpengeperiode er udløbet i 2012, kan anmode bopælskommunen om et seniorjob senest inden udgangen af marts 2013.
Bemærkninger til lovforslaget Almindelige bemærkninger Indholdsfortegnelse 1. Indledning Lovforslaget udmønter en del af aftalen af finansloven for 2013, som regeringen (Socialdemokratiet, Radikale Venstre og Socialistisk Folkeparti) har indgået med Enhedslisten.
Lovforslaget indeholder en udvidelse af retten til seniorjob for medlemmer, der er født i perioden fra 1. juli 1955 til og med 31. december 1957, som har opbrugt retten til dagpenge mellem 1. januar 2012 og 30. juni 2013, uanset forhøjelsen af efterlønsalderen.
Baggrunden herfor er, at denne persongruppe inden fremrykningen af forhøjelsen af efterlønsalderen pr. 1. januar 2012 havde indrettet sig på ret til ansættelse i seniorjob i 2012.
 Følgende fremgår af aftalen:
"Seniorjobordningen er målrettet personer med ret til efterløn, der opbruger dagpengeretten, og som maksimalt har fem år til efterlønsalderen.
Ordningen udgør et vigtigt sikkerhedsnet, hvis man som senior opbruger retten til dagpenge.
Tilbagetrækningsreformens forhøjelse af efterlønsalderen, herunder fremrykningen af forhøjelsen af efterlønsalderen pr. 1. januar 2012, har medført, at en række personer ikke længere kan få et seniorjob i kommunen som forventet, fordi deres dagpengeret er udløbet mere end 5 år før efterlønsalderen.
Herudover kan de aktuelt svage konjunkturer gøre det særligt vanskeligt for ældre ledige at finde beskæftigelse.
 Regeringen og Enhedslisten er på den baggrund enige om at indføre en overgangsordning for de målgrupper, der umiddelbart får udskudt retten til seniorjob på grund af den gradvise forhøjelse af efterlønsalderen.
 Ved uændret efterlønsalder ville målgruppen have haft ret til et seniorjob i 2. halvår 2012.
Overgangsordningen indebærer, at retten til seniorjob bevares for personer, der fylder 55 år eller mere i 2012, uanset forhøjelsen af efterlønsalderen.
Målgruppen omfatter personer, der er født i perioden fra og med 2. halvår 1955 til og med 2. halvår 1957, og som pr. 1. januar 2012 havde modtaget arbejdsløshedsdagpenge i 3 år eller mere.
 Med overgangsordningen bevares retten til seniorjob - uanset forhøjelsen af efterlønsalderen - endvidere for personer, som er født i perioden fra 1. halvår 1956 til og med 2. halvår 1957, og som mister retten til dagpenge inden udgangen af 1. halvår 2013.
Der afsættes 55 mio. kr. i 2013 og 65 mio. kr. årligt fra 2014 til udvidelsen af seniorjobordningen. " 2. Lovforslagets indhold 2.1. Ret til seniorjob til medlemmer, der er født i perioden fra 1. juli 1955 til og med 31. december 1957 2.1.1. Gældende ret Efter den gældende lovs § 1 har medlemmer, der har opbrugt dagpengeretten tidligst 5 år før efterlønsalderen, og som opfylder anciennitetskravet for at kunne modtage efterløn ved efterlønsalderen, ret til ansættelse i et seniorjob i bopælskommunen med henblik på overgang til efterløn, når efterlønsalderen indtræder.
 Efter lov nr. 1365 af 28. december 2011, som udmønter Aftale om senere tilbagetrækning fra 13. maj 2011, forhøjes efterlønsalderen gradvist til 62 år for medlemmer, der er født i 1954 og 1955. Endvidere forkortes efterlønsperioden gradvist for medlemmer, der er født i 1956 eller senere ved, at efterlønsalderen for disse medlemmer gradvist forhøjes til 64 år samtidig med, at folkepensionsalderen bevares på 67 år.
 Det betyder bl.a., at medlemmer, der er født i perioden fra 1. januar 1956 til og med 30. juni 1956 har en efterlønsalder på 62½ år og at medlemmer, der er født i perioden fra 1. juli 1956 til og med 31. december 1958, har en efterlønsalder på 63 år.
Det fremgår ikke af aftalen om senere tilbagetrækning, at der skal gennemføres en overgangsordning i seniorjobordningen for disse medlemmer.
Det vil sige, at et medlem tidligst kan få ret til seniorjob fem år før efterlønsalderen, og tidspunktet for, hvornår der tidligst kan opnås ret til seniorjob, er således flyttet parallelt med forhøjelsen af efterlønsalderen.
2.1.2. Den foreslåede ordning Forhøjelsen af efterlønsalderen betyder, at medlemmer født i perioden fra 1. juli 1955 til og med 31. december 1957, som efter de regler, der var gældende før den 1. januar 2012, ville have ret til seniorjob ved dagpengerettens udløb i 2012, ikke længere er berettiget til seniorjob.
Disse medlemmer har inden ikrafttrædelsen af forhøjelsen af efterlønsalderen den 1. januar 2012 ikke haft mulighed for at indrette sig på de ændrede regler.
Det foreslås derfor, at retten til seniorjob bevares uanset forhøjelsen af efterlønsalderen.
Forslaget omfatter medlemmer, der er født i perioden fra 1. juli 1955 til og med 31. december 1957, hvis dagpengeperiode er udløbet eller vil udløbe i perioden fra 1. januar 2012 til og med 30. juni 2013. Medlemmet kan dog ikke få ret til seniorjob, såfremt dagpengeretten er udløbet før det fyldte 55. år.
2.2 Efterlønssatsen for medlemmer, der har været berettiget til seniorjob i mere end 5 år 2.2.1 Gældende ret Et medlem, der overgår til efterløn fra seniorjob, får efterløn med et beløb, der svarer til den dagpengesats, som medlemmet ville være berettiget til i tilfælde af ledighed efter § 47 eller § 70, dog højest 91 pct. af højeste dagpengesats.
 Hvis der ikke inden for de seneste 5 år forud for tidspunktet for anmodning om dagpenge, enten er en periode, der kan danne grundlag for en beregning, eller er udbetalt dagpenge med en tidligere beregnet sats, skal medlemmet have dagpenge med et fast beløb, der udgør 82 pct. af højeste dagpengesats.
 Perioden med seniorjob kan ikke bruges til beregning.
Ved lov nr. 1365 af 28. december 2011, som udmønter aftalen om senere tilbagetrækning fra 13. maj 2011, blev efterlønsalderen forhøjet for et antal aldersgrupper.
Nogle af disse aldersgrupper havde før ikrafttrædelsen en efterlønsalder på 60 år.
Disse medlemmer havde en forventning om at kunne opnå ret til seniorjob fra det fyldte 55. år.
Som følge af forhøjelsen af efterlønsalderen kan de ikke opfylde betingelserne for ret til seniorjob.
De medlemmer, som med tilbagetrækningsreformen fik forhøjet efterlønsalderen, og som allerede var ansat i seniorjob, bevarer retten til seniorjob.
Det betyder, at et antal af disse medlemmer vil kunne få seniorjob i mere end 5 år.
Som følge heraf vil de efter de gældende regler alene kunne få efterløn med en fast sats på 82 pct. af dagpengenes højeste beløb.
 Det fremgik ikke af aftalen om senere tilbagetrækning, at der skulle gennemføres en overgangsordning for disse medlemmer.
2.2.2. Den foreslåede ordning § 1, nr. 1, indeholder bestemmelse om, at medlemmer, der er født i perioden 1. juli 1955 til og med 31. december 1957, og hvis dagpengeret er udløbet eller udløber i perioden fra 1. januar 2012 til og med 30. juni 2013, bevarer retten til seniorjob, selv om perioden med seniorjob derved bliver længere end 5 år som følge af forhøjelsen af efterlønsalderen.
Denne gruppe ville efter de regler, der var gældende før 1. januar 2012 have ret til seniorjob.
Konsekvensen af forhøjelsen af efterlønsalderen er, at disse medlemmer ikke længere har ret til seniorjob, fordi forhøjelsen af efterlønsalderen betyder, at medlemmerne har mere end 5 år til efterlønsalderen.
 I forhold til fastsættelse af efterlønnens størrelse vil der ikke være et beregningsgrundlag for de medlemmer, hvor perioden med ret til seniorjob er mere end 5 år, og hvor der også er gået mere end 5 år fra den seneste udbetaling af dagpenge.
 Uden denne ændring ville disse medlemmer have ret til efterløn med 82 pct. af højeste dagpenge.
 Det gælder også for medlemmer, der forud for ikrafttrædelsen af tilbagetrækningsreformen er overgået til seniorjob, og som på grund af forhøjelsen af efterlønsalderen har en periode på mere end 5 år i seniorjob.
For at ligestille disse medlemmer med andre medlemmer, der overgår til efterløn fra en seniorjobperiode foreslås, at efterlønnen ydes med udgangspunkt i den senest udbetalte dagpengesats forud for overgangen til efterløn.
Efterløn kan højst udbetales med et beløb, der svarer til 91 pct. af dagpengenes højeste beløb.
3. Økonomiske og administrative konsekvenser for det offentlige Forslaget medfører, at en række personer bevarer retten til seniorjob uanset forhøjelsen af efterlønsalderen.
 Det skønnes med betydelig usikkerhed, at forslaget medfører en stigning i antallet af fuldtidspersoner i seniorjob på ca. 360 fuldtidspersoner i 2013 og ca. 420 fuldtidspersoner i årene 2014, 2015 og 2016.
 Det skønnes på den baggrund, at forslaget medfører direkte merudgifter til seniorjob på 127 mio. kr. i 2013 og 148 mio. kr. i årene 2014, 2015 og 2016. De statslige udgifter udgør ca.133.000 kr. pr. helårsperson og de kommunale udgifter udgør ca. 220.000 kr. pr. helårsperson.
En del af de personer, der som følge af forslaget vil påbegynde et seniorjob, ville alternativt have genoptjent en ny dagpengeret eller modtaget kontanthjælp.
Det skønnes, at dette medfører mindreudgifter til dagpenge og kontanthjælp på 33 mio. kr. i 2013 og 39 mio. kr. i årene 2014, 2015 og 2016.
 Som følge heraf forventes forslaget samlet set at medføre offentlige merudgifter på 94 mio. kr. i 2013 og 110 mio. kr. i årene 2014, 2015 og 2016. Heraf udgør de statslige udgifter 37 mio. kr. i 2013 og 43 mio. kr. i årene 2014, 2015 og 2016, mens de kommunale udgifter udgør 57 mio. kr. i 2013 og 67 mio. kr. i årene 2014, 2015 og 2016, jf. tabel 1.
 Tabel 1. Økonomiske konsekvenser af forslaget om seniorjob til gruppen af seniorer, der falder for retten til dagpenge. 2013- 2016.
 De kommunaløkonomiske konsekvenser skal forhandles med kommunerne.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget er samtidig med fremsættelsen sendt til høring i Beskæftigelsesrådets Ydelsesudvalg, Arbejdsløshedskassen for Selvstændige Erhvervsdrivende (ASE), Kristelig Arbejdsgiverforening, Kristelig Fagbevægelse og Ældresagen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 1, stk. 2) Efter den gældende lovs § 1, har medlemmer, der har opbrugt dagpengeretten tidligst 5 år før efterlønsalderen, og som opfylder anciennitetskravet for at kunne modtage efterløn ved efterlønsalderen, ret til ansættelse i et seniorjob i bopælskommunen med henblik på overgang til efterløn, når efterlønsalderen indtræder.
Aftalen om senere tilbagetrækning fra 2011 har nogle afledte konsekvenser i lov om seniorjob.
Forhøjelsen af efterlønsalderen for medlemmer, der er født i perioden fra 1. juli 1955 til og med 31. december 1957, medfører, at disse medlemmer ikke længere er berettiget til seniorjob ved dagpengerettens udløb i perioden fra 1. januar 2012 til og med 30. juni 2013, da der på dette tidspunkt er mere end 5 år til efterlønsalderen.
Det foreslås, at retten til seniorjob bevares for medlemmer, der er født i perioden fra 1. juli 1955 til og med 31. december 1957, hvis dagpengeperiode er udløbet eller vil udløbe i perioden fra 1. januar 2012 til og med 30. juni 2013, uanset forhøjelsen af efterlønsalderen, som betyder, at perioden med seniorjob bliver længere end 5 år.
Medlemmet kan dog ikke få ret til seniorjob, såfremt dagpengeretten er udløbet før det fyldte 55. år, da dette også var den oprindelige forudsætning inden forhøjelsen af efterlønsalderen.
Eksempelvis ville et ledigt medlem, som er født den 24. august 1957, før forhøjelsen af efterlønsalderen kunne gå på efterløn den 24. august 2017, hvilket medførte, at medlemmet ved udløb af dagpengeperioden tidligst den 24. august 2012 ville være berettiget til seniorjob.
Som konsekvens af fremrykningen af forhøjelsen af efterlønsalderen pr. 1. januar 2012 kan medlemmet først gå på efterløn den 24. august 2020, hvorfor medlemmet ved udløb af dagpengeperioden i 2012 ikke længere er berettiget til seniorjob.
Med lovforslaget bevares medlemmets ret til seniorjob uanset, at medlemmet nu har mere end 7 år til efterlønsalderen.
 Målgruppen for den foreslåede bestemmelse er de medlemmer i aldersgruppen, hvis dagpengeperiode er udløbet eller vil udløbe tidligst ved det fyldte 55. år i det angivne tidsrum, og som således har indrettet sig på ret til ansættelse i seniorjob i 2012 og 2013, inden fremrykningen af forhøjelsen af efterlønsalderen pr. 1. januar 2012.
Til § 2 Til nr. 1 (§ 74 l) Efter de gældende regler får medlemmer, der overgår til efterløn fra seniorjob, efterløn med den senest beregnede sats forud for overgangen til efterløn.
Retten til seniorjob er betinget af, at der højst er 5 år til efterlønsalderen, og der skal derfor ikke beregnes en ny sats ved overgangen til efterløn efter § 47 og § 70 i loven.
Perioden med seniorjob kan ikke danne grundlag for en ny beregning.
 Kun hvis medlemmet opnår ordinær beskæftigelse i perioden kan denne beskæftigelse danne grundlag for beregning af en ny sats efter § 47 og § 70.
 Det foreslås, at medlemmer, der er født før 1. januar 1958, og som på grund af fremrykningen af forhøjelsen af efterlønsalderen mister retten til dagpenge tidligere end 5 år forud for efterlønsalderen får mulighed for at overgå til efterløn efter en periode med seniorjob med den senest udbetalte dagpengesats forud for efterlønsalderen, selv om der er gået mere end 5 år fra den seneste udbetaling af dagpenge.
 Det betyder, at a-kasserne for at kunne udbetale efterløn efter forslaget til medlemmer, der har haft en periode med seniorjob, der er længere end 5 år, skal gemme oplysninger om dagpengesatsen frem til efterlønsalderen for denne medlemsgruppe.
Til nr. 2 og 3 (§ 74 l, stk. 11-13) Af lovtekniske årsager foreslås det, at bestemmelserne om den midlertidige mindreregulering af den beregnede efterløn i § 1, nr. 3 og 4, i lov nr. 928 af 18. september 2012, affattes på ny i lovforslagets § 2, nr. 2 og 3. Dette er for at sikre en korrekt sammenhæng i bestemmelserne.
Der henvises i øvrigt til bemærkningerne til lovforslagets § 3, som ophæver § 1, nr. 3 og 4, i lov nr. 928 af 18. september 2012.
Til nr. 4 (§ 74 l, stk. 14) Efter den gældende bestemmelse kan Beskæftigelsesministeren efter forhandling med Beskæftigelsesrådet fastsætte nærmere regler om beregning af efterlønnen.
 Bestemmelsen er indholdsmæssigt uændret i forhold til den gældende bestemmelse.
Til § 3 Til nr. 1 Efter § 1, nr. 3 og 4, i lov nr. 928 af 18. september 2012 om ændring af lov om arbejdsløshedsforsikring m.v., lov om aktiv socialpolitik, lov om social pension og andre love (Ændret regulering af forskellige indkomstoverførsler i årene 2016-2023 samt forhøjelse af den supplerende pensionsydelse og pensionstillæg til folkepensionister) foretages der en midlertidig mindreregulering af den beregnede efterløn efter § 74 l, stk. 1-3 i lov om arbejdsløshedsforsikring m.v.
Lov nr. 928 af 18. september 2012 træder i kraft den 1. januar 2013.
Af lovtekniske årsager er det foreslået i nærværende lovforslags § 2, nr. 1, at bestemmelserne om den midlertidige mindreregulering af den beregnede efterløn efter § 1, nr. 3 og 4, i lov nr. 928 af 18. september 2012, affattes på ny.
Dette er for at sikre en korrekt sammenhæng i bestemmelsen om satsregulering af efterløn i lov om arbejdsløshedsforsikring m.v.
 Som en konsekvens heraf foreslås det at ophæve bestemmelserne i § 1, nr. 3 og 4, i lov nr. 928 af 18. september 2012 om ændring af lov om arbejdsløshedsforsikring m.v., lov om aktiv socialpolitik, lov om social pension og andre love (Ændret regulering af forskellige indkomstoverførsler i årene 2016-2023 samt forhøjelse af den supplerende pensionsydelse og pensionstillæg til folkepensionister).
Til § 4 Det foreslås i stk. 1, at loven træder i kraft den 1. januar 2013. Retten til seniorjob for den af lovforslaget omfattede persongruppe indtræder tidligst ved lovens ikrafttræden.
 Det foreslås i stk. 2, at de medlemmer, der er omfattet af den foreslåede bestemmelse i § 1, nr. 1, og hvis dagpengeperiode er udløbet i 2012, skal orienteres af a-kassen inden udgangen af januar 2013 om deres ret til seniorjob efter denne lov.
 Det foreslås i stk. 3, at medlemmer, der er omfattet af forslagets § 1, nr. 1, og som har modtaget orientering fra a-kassen inden udgangen af januar 2013 om deres ret til seniorjob efter denne lov, skal anmode bopælskommunen om seniorjob inden udgangen af marts 2013. Fristen for anmodning om seniorjob er i overensstemmelse med den almindeligt gældende to måneders ansøgningsfrist i lov om seniorjob § 2, stk. 2.
De medlemmer, der er omfattet af den foreslåede bestemmelse i § 1, nr. 1, og hvis dagpengeperiode udløber efter lovens ikrafttræden, er omfattet af a-kassernes almindelige vejledningspligt, jf. § 24, stk. 4, i bekendtgørelse nr. 53 af 25. januar 2012 om en a-kasses pligt til at vejlede mv.
Disse medlemmer er tillige omfattet af den almindeligt gældende to måneders ansøgningsfrist i lov om seniorjob § 2, stk. 2.
