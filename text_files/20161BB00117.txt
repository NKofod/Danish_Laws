Fremsat den 31. marts 2017 af Carolina Magdalene Maier (ALT), Torsten Gejl (ALT) og Rasmus Nordqvist (ALT) Forslag til folketingsbeslutning om at gøre cpr-numre kønsneutrale Folketinget pålægger regeringen at gøre cpr-numre kønsneutrale.
De nødvendige ændringer og tilpasninger skal være foretaget, således at nye cpr-numre fra årsskiftet 2017-18 er kønsneutrale.
Bemærkninger til forslaget I dag indikerer danskernes cpr-nummer et køn i den forstand, at lige numre gives til dem, der fødes som kvinder, og ulige numre gives til dem, der er født som mænd.
Vores cpr-numre bruges i de fleste interaktioner, vi har med den offentlige sektor, men også andre steder, eksempelvis gennem brug af NemID i banken.
Dertil fremgår personnummeret af flere offentligt udstedte identifikationskort: Pas, sygesikringskort, kørekort m.fl.
I praksis er kønsidentiteten dog ikke knyttet absolut fast til det biologiske, binære køn.
Det gælder eksempelvis personer, der har en mere flydende kønsidentitet og dermed ikke identificerer sig kategorisk som mand eller som kvinde.
Den nuværende praksis med personnummeret påtvinger således alle danskere en kønsidentifikation, hvor en person kan vælge, om personen absolut vil være enten kvinde eller mand juridisk set.
Og det kan for nogle være problematisk.
 Kønsangivelsen i personnummeret er samtidig formelt set unødvendig, da køn er opført i personregisteret som et særskilt dataelement, jf. svar på REU alm. del  spm. 497 (folketingsåret 2010-11).
Dette beslutningsforslag er såleds et principielt opgør med et forældet binært kønssyn i udstedelsen af identifikationsnumre til danskere.
I praksis er det tillige en måde at sikre, at folk, der ikke ønsker at dele informationen om deres juridiske køn i enhver formel interaktion med det offentlige, banken etc., kan være fri for det.
Skriftlig fremsættelse Carolina Magdalene Maier (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at gøre cpr-numre kønsneutrale.
(Beslutningsforslag nr.
B 117) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
