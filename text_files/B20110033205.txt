Bekendtgørelse om administration af adgangsbegrænsning på de maritime uddannelser I medfør af § 7, stk. 5, og § 12, stk. 1, nr.1, i lov om maritime uddannelser, jf. lovbekendtgørelse nr. 207 af 4. marts 2011, fastsættes:
 § 1. Denne bekendtgørelse finder anvendelse på maritim uddannelse, der finansieres af statsligt tilskud i henhold til § 5 i lov om maritime uddannelser.
 § 2. De enkelte maritime uddannelsesinstitutioner kan fastsætte kriterier for optagelse af ansøgere, der opfylder de adgangskrav, der er fastsat i de for uddannelsen relevante bekendtgørelser og uddannelsesplaner.
 Stk. 2. Kriterier som nævnt i stk. 1 skal sikre, at ingen ansøgere, der opfylder adgangskravene, på forhånd er afskåret fra optagelse.
 Stk. 3. Dersom en maritim uddannelsesinstitution ikke har fastsat kriterier for udvælgelse af ansøgere, optages studerende i den tidsmæssige rækkefølge, ansøgning er modtaget fra personer, der opfylder adgangskravene.
 Stk. 4. Den maritime uddannelsesinstitution, der fastsætter kriterier som nævnt i stk. 1, skal offentliggøre kriterierne et år før semesterstart.
 § 3. Hvis den grænse for optag, der er fastsat i finansloven for en maritim uddannelsesinstitution, omfatter flere uddannelser, skal uddannelsesinstitutionen sikre, at der hvert år kan optages ansøgere på hver af uddannelserne, hvis der er et tilstrækkeligt antal ansøgere.
 § 4. Ansøgere skal kunne prioritere ønsker om maritim uddannelse og uddannelsesinstitution.
 Stk. 2. Med henblik på i videst muligt omfang at opfylde ansøgeres prioriteringer, skal de maritime uddannelsesinstitutioner udveksle oplysninger om ansøgeres identitet og om ledige studiepladser.
§ 5. Det maksimale optag, jf. finansloven, beregnes på baggrund af antallet af faktisk fremmødte studerende på første studiedag med tillæg af studerende, der har lovligt forfald den dag, men efterfølgende deltager i uddannelsen.
Senest 10 dage efter studiestart skal uddannelsesinstitutionerne indberette antallet af optagne studerende til Søfartsstyrelsen.
 § 6. Bekendtgørelsen træder i kraft den 20. april 2011.
 Stk. 2. Uanset § 2, stk. 4, skal kriterier, der gælder ved semesterstart i 2011, offentliggøres senest den 1. maj 2011.
 Stk. 3. Uanset § 2, stk. 4, skal kriterier, der gælder ved semesterstart i 2012, offentliggøres senest den 1. september 2011.
