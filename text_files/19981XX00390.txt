Skriftlig fremsættelse (21. april 1999) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 retssikkerhed og administration på det sociale område, lov om  

 børnetilskud og forskudsvis udbetaling af børnebidrag, lov om  

 individuel boligstøtte og lov om integration af udlændinge i  

 Danmark (integrationslov). (Øget fleksibilitet for kommunerne til at  

 indhente oplysninger som led i indsatsen mod socialt bedrageri m.v.).
(Lovforslag nr.
L 222).
Forslaget fremsættes som et led i en række  

 initiativer, der udspringer af  finanslovsaftalen for 1999. Initiativerne  

 sættes i værk for at styrke indsatsen mod sort arbejde og socialt  

 bedrageri.
Initiativerne er resultatet af et samarbejde mellem  

 Finansministeriet, Justitsministeriet, Socialministeriet, Arbejdsministeriet,  

 Skatteministeriet, Erhvervsministeriet og Økonomiministeriet.
 Forslaget til ændring af retssikerhedsloven  

 præciserer en kommunes muligheder for at indhente oplysninger i anden  

 kommune fx således at en kommune kan indhente oplysninger i de  

 tilfælde, hvor en person flytter til eller fra kommunen og fx fortsat  

 modtager hjælp fra fraflytningskommunen, mens vedkommende søger  

 hjælp i tilflytningskommunen.
 Forslaget til ændring af  

 børnetilskudsloven vil give kommunerne mulighed for en  

 større fleksibilitet med hensyn til det tidspunkt, hvor der skal  

 udsendes en anmodning om skriftlig bekræftelse om den enkelte  

 børnetilskudsmodtagers forsatte status som enlig forsørger.  

 Kommunen kan efter forslaget selv vælge tidspunktet for en samlet  

 årlig udsendelse eller eksempelvis dele udsendelsen op i rater.  

 Kommunerne får gennem forslaget mulighed for at kunne  

 tilrettelægge kontrollen til det tidspunkt, der passer bedst for den  

 kommunale administration.
Forslaget til ændring af lov om individuel  

 boligstøtte giver kommunerne samme mulighed for at indhente  

 oplysninger til brug for kontrol som findes på det sociale  

 område.
Hermed fjernes bl.a. en mulig barriere for fuldt ud at medtage  

 boligstøtten i forbindelse med generelle kontrolinitiativer, der  

 foretages i den enkelte kommune med henblik på at forebygge  

 fejludbetalinger af offentlige ydelser.
 Forslaget til ændring af integrationsloven er  

 en konsekvens af ændringen af retssikkerhedsloven, og ændringen  

 forslås med samme begrundelse.
 Forslagene er som nævnt et led i udmøntningen  

 af forliget om finansloven for 1999 om en forstærket indsats mod sort  

 arbejde og socialt bedrageri, og jeg kan  henvise til de samtidigt af  

 skatteministeren fremsatte forslag.
 Forslagets sene fremsættelse skyldes behovet for en  

 samtidig fremsættelse med skatteministeren, og at visse bestemmelser i  

 skatteministerens forslag har været forholdsvis tidskrævende.
 I det jeg i øvrigt henviser til  

 bemærkningerne til lovforslaget, skal jeg anbefale lovforslaget til  

 Folketingets velvillige behandling.
