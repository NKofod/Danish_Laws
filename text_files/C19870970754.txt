Fællesmøder mellem flere menighedsråd På fællesmødet sker som hovedregel kun drøftelse af de forelagte sager men beslutning træffes i hvert menighedsråd for sig.
På fællesmødet træffes kun beslutning i nærmere i loven angivne tilfælde.
 Kirkeministeriets skrivelse af 14. januar 1987 til Smørum sogns menighedsråd.
 I skrivelse af 20. december 1986 har Smørum sogns menighedsråd meddelt, at rådet på et møde den 16. december 1986 har protokolleret følgende under dagsordenens punkt 1 B:
 »Følgende forslag sættes under afstemning:
 Smørum Menighedsråd ønsker herved tradition og automatik omkring Fællesmenighedsrådet med Ledøje Menighedsråd ophævet med virkning fra dags dato.
 9 medlemmer stemmer for, 2 undlader at stemme, ingen stemmer imod«.
 Ministeriet skal herefter udtale følgende med hensyn til afholdelse af menighedsrådsmøder i pastorater med flere sogne (menighedsrådskredse):
Udgangspunktet er, at menighedsrådene i et flersognspastorat afholder møder hver for sig.
Dog skal efter reglen i menighedsrådslovens § 10, stk. 3, menighedsrådene i et pastorat samles til et fælles møde efter anmodning fra 1) en sognepræst, 2) formanden for et af menighedsrådene, 3) et af menighedsrådene eller 4) en trediedel af medlemmerne i hvert af rådene.
 Ifølge § 10, stk. 4, indkaldes og ledes fællesmøder af formanden for hovedsognets menighedsråd.
 I følgende tilfælde skal efter loven beslutning tages på et fællesmøde:
 a) Indstilling om besættelse af præstestillinger, jf. § 39 i den tidligere menighedsrådslov, der er opretholdt.
 b) Beslutning om oprettelse af en præstegårdskasse og eventuelt valg af kasserer, jf. § 1, stk. 3, i lov om folkekirkens økonomi.
 c) Udarbejdelse af overslag for præstegårdskassen, jf. § 4, stk. 2 i lov om folkekirkens økonomi.
d) Fastsættelse af vedtægt for præstegårdsudvalget, jf. § 23, stk. 2, i menighedsrådsloven.
I andre tilfælde kan der kun træffes bindende beslutninger på et fællesmøde, hvis alle tilstedeværende menighedsrådsmedlemmer er enige om det.
I modsat fald drøftes sagerne på fællesmødet, hvorefter hvert af menighedsrådene for sig træffer beslutning på et menighedsrådsmøde.
