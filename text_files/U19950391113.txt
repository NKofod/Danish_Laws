En rutebilvirksomhed var indklaget for Arbejdsretten for ikke at  

 aflønne et antal chauffører for den faktisk medgåede i strid med en  

 bestemmelse i overenskomsten, hvorefter en chauffør, der overvejende anvendes  

 til tjeneste på en bestemt rute, uden særligt vederlag skal være pligtig at  

 forrette tjeneste på andre bilruter, dog således, at chaufførens arbejdstid i  

 så fald regnes fra det normale mødested.
Indklagedes trafikchef afgav i  

 Arbejdsretten forklaring om, at der var indgået en aftale med  

 tillidsrepræsentanten om kompensation om 35 minutters kompensation for  

 transporttiden, hvilket blev bestridt af klagernes vidner.
For så vidt angik  

 de tilfælde, hvor chaufførerne havde forskelligt møde- og slutsted var  

 parterne enige om, at den faktiske medgåede tid er afgørende.
Der fandtes  

 ikke at foreligge tilstrækkelig sikkert grundlag for at tilsidesætte  

 trafikchefens forklaring om aftalen om 35 minutters kompensation, hvorfor  

 denne aftale måtte lægges til grund.
For så vidt angår øvrige tilfælde  

 fandtes den pågældende overenskomstbestemmelse kun at give klageren medhold,  

 såfremt der var tale om at forrette tjeneste på andre bilruter end den,  

 chaufføren overvejende anvendtes til.
Dette kunne efter det oplyste ikke  

 lægges til grund.
Som følge heraf frifandtes den indklagede virksomhed,  

 ligesom dennes arbejdsgiverorganisation frifandtes for en påstand om bod for  

 organisationsansvar.
 Under denne sag har Landsorganisationen i Danmark for  

 Specialarbejderforbundet i Danmark ved klageskrift af 2. maj 1994 indklaget  

 Dansk Arbejdsgiverforening for Rutebilejernes Arbejdsgiverforening på egne  

 vegne og for Linjebus A/S, Blushøjvej, København, og nedlagt følgende  

 påstande:
 Indklagede, Linjebus A/S, begår brud på gældende Landsoverenskomst for  

 rutebilkørsel ved i strid hermed ikke at aflønne et antal ansatte chauffører  

 for den faktisk medgåede arbejdstid, jfr. § 9, stk. 2, samt brud på gældende  

 tillægsoverenskomst til Landsoverenskomst for rutebilkørsel ved ikke at  

 afregne med overtidsbetaling for nævnte arbejdstid som måtte gå ud over den  

 daglige arbejdstid.
 Indklagede virksomhed tilpligtes for overenskomstbrud at betale en efter  

 Arbejdsrettens skøn fastsat bod til Specialarbejderforbundet i Danmark.
 Indklagede tilpligtes at efterbetale manglende løn fra den 25. oktober  

 1992, eller et efter Arbejdsrettens skøn fastsat senere tidspunkt.
 Efterbetalingsspørgsmålet henskydes til sædvanlig fagretlig behandling.
 Rutebilejernes Arbejdsgiverforening tilpligtes for delagtighed i  

 overenskomstbrud at betale en efter Arbejdsrettens skøn fastsat bod til  

 Specialarbejderforbundet i Danmark.
 Indklagede har påstået frifindelse.
 Sagens omstændigheder er følgende:
 Linjebus A/S er medlem af Rutebilejernes Arbejdsgiverforening.
 Tillægsoverenskomsten til landsoverenskomsten for rutebilkørsel mellem  

 Rutebilejernes Arbejdsgiverforening og Specialarbejderforbundet i Danmark  

 vedrørende København, Frederiksborg og Roskilde amter samt Københavns og  

 Frederiksberg kommuner indeholder i §§ 1 og 3 blandt andet følgende  

 bestemmelse:
»§ 1 Arbejdstid 1) Den normale ugentlige arbejdstid er gennemsnitlig 37 timer. -- § 3 Overarbejde 1) Ved overarbejde forstås arbejde ud over det antal timer, der efter § 1  

 er aftalt som normal arbejdstid for den enkelte arbejdsdag.« Landsoverenskomsten for rutebilkørsel indeholder i § 9, stk. 2, følgende  

 bestemmelse:
»Selv om en chauffør overvejende anvendes til tjeneste på en bestemt  

 rute, skal han/hun uden særligt vederlag være pligtig at forrette tjeneste på  

 andre bilruter for samme arbejdsgiver.
Chaufførens arbejdstid regnes i såfald  

 dog fra hans/hendes normale mødested.« Sagen blev den 7. juli 1993 behandlet på et lokalt møde.
Referatet herfra  

 er sålydende:
 »Der er d.d. afholdt møde mellem Chaufførernes fagforening, Vibevej  

 og Linjebus København angående transporttid.
 Der var enighed om at transporttiden er den faktisk medgåede tid.
 Det vil blive undersøgt hvor mange tjenester det drejer sig om.
 Der var ikke enighed p.t., om tilbagebetaling tilbage fra den 25/10.
Sagen blev den 25. november 1993 behandlet på et fællesmøde.
Referaterne  

 herfra er sålydende:
 »Ved fællesmøde d.d. i Dansk Arbejdsgiverforening behandledes  

 uoverensstemmelse mellem Specialarbejderforbundet i Danmark og Linjebus A/S,  

 Blushøjvej, København, vedrørende betaling for brug af tid ved opstart og  

 slut af vagter på Italiensvej.
 Sagen forhandledes.
 Enighed kunne ikke opnås.
 Fra arbejdstagerside fastholdt man, at ovennævnte virksomhed i forbindelse  

 med start og afslutning af nogle vagter på Italiensvej, ikke ønsker at dække  

 det faktiske timeforbrug og da Tillægsoverenskomsten til Landsoverenskomsten  

 for Rutebilkørsel ikke omhandler dette spørgsmål, skal Landsoverenskomsten  

 for Rutebilkørsel § 9, stk. 2, anvendes.
 Fra arbejdsgiverside anførte man at sagen drejede sig om rækkevidden af  

 overenskomsten og de der indgåede lokalaftaler, hvorfor sagen rettelig bør  

 behandles i det fagretlige system.
Fra arbejdstagerside forbeholder man ret til at videreføre sagen ved  

 Arbejdsretten og gøre organisationsansvar gældende.« »Ved fællesmøde d.d. i Dansk Arbejdsgiverforening behandledes  

 uoverensstemmelse mellem Specialarbejderforbundet i Danmark og Linjebus A/S,  

 Blushøjvej, København, vedrørende brud på overenskomstens regler vedrørende  

 overtidsbetaling.
 Sagen forhandledes.
 Enighed kunne ikke opnås.
 Fra arbejdstagerside fastholdt man, at ovennævnte virksomhed underbetaler  

 ved beregning af den faktiske arbejdstid, herunder overtidsbetaling, hvor den  

 daglige arbejdstid overstiger 7 timer og 30 min.
Fra arbejdsgiverside bestred man, at der skete underbetaling ved beregning  

 af den faktiske beregningstid, idet man er af den opfattelse, at sagen drejer  

 sig om rækkevidden af overenskomsten og de der indgåede lokalaftaler, hvorfor  

 sagen rettelig skal behandles i det fagretlige system.
Under henvisning til  

 sagens beskaffenhed, gjorde arbejdsgiversiden derudover gældende, at  

 forholdet må være omfattet af Landsoverenskomstens § 10, stk. 3.
 Fra arbejdstagerside bestred man, at Landsoverenskomstens § 10, stk. 3  

 finder anvendelse.
Fra arbejdstagerside tog man forbehold for at videreføre sagen for  

 Arbejdsretten og gøre organisationsansvar gældende.« Der er under domsforhandlingen afgivet forklaring af daværende  

 tillidsrepræsentant Flemming Petersen, faglig sekretær Jørgen Lorentzen og  

 trafikchef Keld Madsen.
Flemming Petersen har forklaret, at han fra den 1. april 1990 har været  

 ansat i De Samvirkende Vognmænd, hvorfra han i 1992 overgik til Linjebus A/S,  

 der overtog den rute, han kørte.
Fra efteråret 1990 til foråret 1995 var han  

 tillidsrepræsentant.
Medens De Samvirkende Vognmænd havde ruten, skete der  

 korrekt afregning for arbejdstiden.
Mødestedet var Ryvangen, og der blev  

 foretaget betaling for transporttiden.
Da Linjebus A/S overtog ruten, blev  

 mødestedet flyttet til Blushøjvej i Valby, hvor administrationen blev  

 placeret, og hvor busserne overnattede.
På Italiensvej kan der alene købes  

 billetter de fem hverdage fra kl. 11 til kl. 17. Der er tyverisikrede skabe  

 på Blushøjvej, men ikke på Italiensvej.
Linjebus A/S forlanger, at  

 chaufførerne skal tage penge og billetter med hjem, når de fratræder på  

 Italiensvej.
De fleste busser udgår fra Blushøjvej.
Ingen chauffører har fået  

 besked om, at arbejdstiden kun blev beregnet fra Italiensvej.
Der blev ikke  

 indgået nogen aftale om, at den kompensation, der indtil den 26. oktober 1992  

 var ydet med 50 minutter for at møde og fratræde på Italiensvej, fremover  

 skulle nedsættes til 35 minutter.
Han har sammen med en  

 sikkerhedsrepræsentant opmålt den faktisk medgåede tid til 65 minutter.
Man  

 var på mødet den 7. juli 1993 enige om, at transporttiden var den faktisk  

 medgåede tid.
Linjebus A/S ville imidlertid kun foretage en efterregulering  

 for de sidste fem uger.
Linjebus A/S har nu 243 chauffører.
Der blev i 1992  

 overført omkring 100 chauffører fra De Samvirkende Vognmænd til Linjebus A/S.  

 Omkring halvdelen af chaufførerne er berørt af sagens problem.
Jørgen Lorentzen har forklaret, at han har været faglig sekretær i  

 Chaufførernes Fagforening i 10 år.
Den 7. juli 1993 var der enighed mellem  

 parterne om, at den faktisk medgåede arbejdstid var 65 minutter.
Linjebus A/S  

 gav ikke tilbagemelding om, hvor mange det drejede sig om.
Der var ikke  

 enighed om stillingen, når der både blev mødt og startet på Italiensvej.
Der  

 er efter ansættelsesaftalerne kun et ansættelsessted.
Keld Madsen har forklaret, at han i 1992 som trafikchef i De Samvirkende  

 Vognmænd fulgte med over til Linjebus A/S.
Under De Samvirkende Vognmænd var  

 ordningen den, at der blev givet 50 minutter i kompensation, såfremt  

 chaufførerne startede og sluttede forskellige steder.
Linjebus A/S foreslog  

 kompensationstiden nedsat til 29 minutter, og der blev indgået en mundtlig  

 aftale med tillidsrepræsentanten om en kompensation på 35 minutter fra den  

 26. oktober 1992. Han har ikke kendskab til ansættelsesbreve med Linjebus  

 A/S, hvor Blushøjvej er fastsat som mødested.
En chauffør kan godt have to  

 forskellige mødesteder.
 Klageren har anført, at begrebet »normalt mødested« i  

 overenskomstens § 9, stk. 2, efter ansættelsesbeviserne alene omfatter  

 Blushøjvej og ikke Italiensvej, som ikke har tilstrækkelige faciliteter til  

 at blive karakteriseret som »normalt mødested.« Dette resultat  

 følger også af resultatet af mødet den 7. juli 1993. Der bør pålægges  

 Linjebus A/S bod for ikke at efterleve resultatet af mødet den 7. juli 1993  

 og Rutebilejernes Arbejdsgiverforening bod for ikke at pålægge medlemmet at  

 efterleve resultatet af det pågældende møde.
Indklagede har anført, at de tilfælde, hvor chaufførerne møder og slutter  

 forskellige steder, foreligger der en aftale om, at der fra den 26. oktober  

 1992 skal ydes en kompensation på 35 minutter og ikke - som tidligere - 50  

 minutter.
Denne aftale skal respekteres, og der foreligger i disse tilfælde  

 selvfølgelig ikke overenskomstbrud.
Møder og slutter chaufførerne samme sted,  

 er situationen omfattet af § 9, stk 2, i overenskomsten.
Både Blushøjvej og  

 Italiensvej må i denne relation anses for normale mødesteder.
Under alle  

 omstændigheder er sagen i hvert fald så tvivlsom, at der ikke er grundlag for  

 at pålægge bod.
ARBEJDSRETTEN SKAL UDTALE Der må sondres mellem, om chaufførerne har forskelligt møde- og slutsted,  

 eller om chaufførerne starter og slutter samme sted, men udenfor Blushøjvej.
I det førstnævnte tilfælde er parterne enige om, at den faktiske medgåede  

 tid er afgørende.
Da der ikke foreligger tilstrækkelig sikkert grundlag for  

 at tilsidesætte trafikchef Keld Madsens forklaring om, at han har indgået en  

 aftale med den daværende tillidsrepræsentant om 35 minutters kompensation, må  

 denne aftale lægges til grund.
I det sidstnævnte tilfælde starter og slutter chaufførerne samme sted, men  

 udenfor Blushøjvej, f.eks. på Italiensvej.
Dette tilfælde er omfattet af  

 Landsoverenskomstens § 9, stk. 2, som imidlertid kun giver klageren medhold,  

 såfremt der er tale om at forrette tjeneste på andre bilruter end den,  

 chaufføren overvejende anvendes til.
Dette kan efter det oplyste ikke lægges  

 til grund.
 Som følge af det anførte må indklagede frifindes.
Thi kendes for ret Indklagede, Dansk Arbejdsgiverforening for Rutebilejernes  

 Arbejdsgiverforening på egne vegne og for Linjebus A/S, Blushøjvej,  

 København, frifindes.
 Klageren, Landsorganisationen i Danmark for Specialarbejderforbundet i  

 Danmark, skal betale 2.000 kroner i sagsomkostninger til Arbejdsretten.
