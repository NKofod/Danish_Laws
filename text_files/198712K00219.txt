Nr LSF 219 Forslag til Lov om ændring af lov om midlertidig regulering af  

 boligforholdene (Huslejeregulering m.v. for alle beboelseslejligheder i  

 landet) Fremsat af Jørn Jespersen (SF) Carsten Andersen (SF) Holger K.
Nielsen  

 (SF) Ebba Strange (SF) Pelle Voigt (SF) den 19. februar 1988 § 1 I lov om midlertidig regulering af boligforholdene, jf.
lovbekendtgørelse nr. 525 af 11. august 1986, som ændret ved § 2 i lov nr. 797 af 3. december 1986, § 2 i lov nr. 376 af 10. juni 1987 og § 2 i lov nr. 377 af 10. juni 1987, foretages følgende ændringer:
 1. § 1 affattes således:
» § 1. Reglerne i lovens kap.
II-V om huslejeregulering m.v.  

 gælder i alle landets kommuner.
Stk. 2. I kommuner, hvis registerfolketal pr. 1. april 1979 var mindre end 20.000 indbyggere, kan kommunalbestyrelsen beslutte, at kommunen ikke skal have selvstændigt huslejenævn.
Sådan beslutning forudsætter, at der er opnået aftale om nævnsfællesskab med en eller flere andre kommuner i samme amt.« 2. § 2 affattes således:
» § 2. Kommunalbestyrelsen kan under hensyn til  

 boligforholdene i kommunen træffe bestemmelse om, at enkelte eller samtlige regler i lovens kap.VII om benyttelse af boliger ikke skal gælde i kommunen.
Beslutning herom kan træffes for højst 4 år ad gangen.« 3. I § 4, stk. 2, ophæves nr. 2.
 4. I § 22 e ophæves stk. 3 og stk. 4.
 5. § 35, stk. 1, affattes således:
»I hver kommune skal der være adgang til at indbringe sager for et huslejenævn.
Kommunalbestyrelsen nedsætter et eller flere huslejenævn eller indgår aftale om nævnsfællesskab med andre kommuner, jf. § 1, stk. 2.« Bemærkninger til lovforslaget Almindelige bemærkninger Med det foreliggende lovforslag gøres reglerne om huslejeregulering gældende for alle beboelseslejligheder i landet.
Derved opnås, at lejere får samme retsstilling, uanset hvor i landet de bor.
Det omkostningsbestemte loft over huslejestigninger, muligheden for at få tvister behandlet omkostningsfrit ved huslejenævn i stedet for ved dyre retsager samt de øvrige elementer i huslejeregulering vil bevirke væsentlig lavere lejeniveau.
Dette kommer selvfølgelig i første række lejerne til gode, men vil også medføre formindskelse af offentlige udgifter til boligydelse og boligsikring.
Eventuel nødvendig følgelovgivning forudsættes udarbejdet af Boligministeriet under lovforslagets behandling, således at følgelovgivningen kan vedtages af Folketinget samtidig med nærværende lovforslag.
Bemærkninger til de enkelte bestemmelser Til nr. 1 og 2 Loven gøres gældende i alle landets kommuner.
Forslaget indebærer, at mindre kommuner med få lejemål kan undlade at oprette selvstændige huslejenævn.
Den enkelte kommunalbestyrelse vil fortsat kunne beslutte, om reglerne om benyttelse af boliger skal være gældende i kommunen.
Til nr. 3 Også beboelseslejligheder i ejendomme med mere end 80 pct.
 erhvervsareal bliver med forslaget omfattet af huslejeregulering.
Til nr. 4 og 5 Konsekvensændringer som følge af nr. 1 og 2.
Skriftlig fremsættelse Jørn Jesperesen (SF):
Som ordfører for forslagsstillerne tillader jeg mig herved at fremsætte:
Forslag til lov om ændring af lov om midlertidig regulering af boligforholdene. (Huslejeregulering m.v. for alle beboelseslejligheder i landet).
(Lovforslag nr.
L 219).
Jeg skal i øvrigt tillade mig at henvise til lovforslagets tekst og de bemærkninger, der ledsager dette, og anbefaler det til Tingets velvillige behandling.
