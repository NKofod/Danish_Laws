Bekendtgørelse om tilsyn med bræmmer langs vandløb og søer I medfør af § 78, stk. 2 og 3, i lov om vandløb, jf. lovbekendtgørelse nr. 927 af 24. september 2009, som ændret ved lov nr. 553 af 1. juni 2011, og efter forhandling med ministeren for fødevarer, landbrug og fiskeri fastsættes:
 § 1. NaturErhvervstyrelsen fører tilsyn med overholdelse af bestemmelsen i lovens § 69, stk. 1.
 Stk. 2. Medarbejdere i NaturErhvervstyrelsen har uden retskendelse ret til færdsel langs vandløb og søer efter reglerne i lovens § 57.
 § 2. Hvis NaturErhvervstyrelsen konstaterer en mulig overtrædelse af lovens § 69, stk. 1, skal styrelsen underrette vandløbsmyndigheden herom.
 Stk. 2. Vandløbsmyndigheden overtager efter underretning efter stk. 1 den videre behandling af sagen efter vandløbsloven.
 Stk. 3. Bestemmelserne i stk. 1 og 2 vedrører ikke NaturErhvervstyrelsens kontrol af reglerne om krydsoverensstemmelse i bekendtgørelsen om krydsoverensstemmelse.
 § 3. NaturErhvervstyrelsens beslutning om at underrette vandløbsmyndigheden, jf. § 2, stk. 1, kan ikke påklages til miljøministeren eller anden administrativ myndighed.
 § 4. Miljøministeren kan give direktøren for NaturErhvervstyrelsen instruktion for udøvelse af opgaver efter bekendtgørelsen.
 § 5. Bekendtgørelsen træder i kraft den 17. maj 2013.
