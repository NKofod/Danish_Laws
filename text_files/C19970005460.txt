Indledning Vejledningen er udarbejdet i tilslutning til Sundhedsstyrelsens  

 bekendtgørelse om lægers anmeldelse af Creutzfeldt-Jakob sygdom (CJD) og  

 beslægtede spongiforme encefalopatier af 7. maj 1997.
Baggrund De overførbare spongiforme encefalopatier eller prion sygdomme, omfatter  

 Creutzfeldt-Jakob sygdom (CJD), Gerstmann-Straussler-Scheinker, familiær  

 fatal insomnia og kuru.
CJD er den hyppigste, og forekommer i tre former:  

 sporadiske, arvelige og erhvervede tilfælde.
Sporadisk CJD, som er den almindeligste form og omfatter ca. 85% af  

 tilfældene, opstår med en incidens på 1 per million årligt.
Denne incidens er  

 ens verden over.
Sygdommen opstår typisk ved en gennemsnitsalder på 65 år og  

 er yderst sjælden under 30-års alderen.
 Arvelig CJD omfatter ca. 10-15% af tilfældene, og er autosomal dominant,  

 idet der ved DNA analyse kan påvises mutationer i de gener, der koder for  

 prionproteinet (PrP).
Erhvervet CJD omfatter iatrogent overført CJD, og kuru (en epidemisk  

 prionsygdom på Papua Ny Guinea i 1950'erne overført ved kannibalistiske  

 ritualer). Iatrogent overført CJD er forekommet hos enkelte patienter efter  

 brug af væksthormon og gonadotropiner udvundet fra humane hypofyser, invasive  

 neurokirurgiske procedurer med brug af mangelfuldt steriliseret udstyr  

 (stereotaktiske indgreb, intrakranielle elektroder), corneatransplantation og  

 transplantation af dura mater.
Inkubationstiden har typisk været lang,  

 gennemsnitlig 14 år, med en variation fra 4-19 år.
Særlig lang inkubationstid  

 på op til 25 år er blevet observeret efter smitteoverførsel udenfor  

 centralnervesystemet.
Ved klassisk CJD ses typisk hurtigt progredierende demens med myoklonier.  

 De fleste patienter har karakteristiske elektroencefalografi (EEG)  

 forandringer, og sygdommen progredierer typisk hurtigt til akinetisk mutisme  

 og død indenfor 3-4 måneder.
Der ses hyppigt cerebellar ataxi,  

 extrapyramidale symptomer, cortikal blindhed og pyramidale symptomer.
 Ny variant CJD:
I England er der i løbet af 1995-96 konstateret en ny variant af CJD hos  

 yngre personer uden kendte risikofaktorer for CJD.
Gennemsnitsalderen har  

 været 27 år, med spredning fra 18-41 år.
Sygdommen debuterer med psykiske  

 symptomer som adfærdsændring, angst og depression, og i løbet af uger til  

 måneder opstår tillige cerebellare symptomer med ataxi.
Senere i forløbet ses  

 hukommelsesbesvær, der hurtigt progredierer til svær demens.
Myoklonier ses  

 hos hovedparten af patienterne, evt. forudgået af choreiforme  

 bevægelsesforstyrrelser.
Sygdommen progredierer hurtigt over uger til måneder  

 til en tilstand af akinetisk mutisme og død, omend sygdomsvarigheden er  

 længere end ved typisk sporadisk CJD (gennemsnitligt 13 måneder med spredning  

 fra 7,5 til 24 måneder). Der er abnormt EEG, men de for klassisk CJD  

 karakterisktiske EEG forandringer er ikke set.
MR scanning har i enkelte  

 tilfælde vist forandringer.
Neuropatologisk ses spongiforme forandringer, neurontab og astrocytisk  

 gliose, mest udtalt i basalganglier og thalamus.
Meget karakteristisk er  

 amyloid plaquedannelse i cerebrum og cerebellum og en unik prionprotein  

 immunfarvning.
Formål med anmeldelse Forekomsten af CJD i Danmark har hidtil været overvåget via  

 dødsårsagsregistret og landspatientregistret.
Den forventede prævalens er 1:1  

 mill. pr. år svarende til 5 årlige tilfælde i hele landet.
Der er i årene  

 1989 til 1993 anmeldt i alt 17 dødsfald med mistanke om CJD til  

 Sundhedsstyrelsens dødsårsagsregister, med et nogenlunde konstant antal  

 årlige tilfælde varierende fra 2-6 tilfælde årligt.
Der er på nuværende  

 tidspunkt intet, der tyder på en anden sygdomshyppighed eller aldersfordeling  

 af CJD i den danske befolkning end den forventelige.
 På baggrund af den seneste tids øgede forekomst af CJD-lignende sygdom i  

 England har EU anbefalet, at medlemslandene indfører et overvågningssystem  

 for CJD og den nye CJD-variant.
Sundhedsstyrelsen har på denne baggrund fastsat, at tilfælde af CJD er  

 individuelt anmeldelsespligtige, idet såvel tilfælde af klassisk CJD som ny  

 variant CJD skal anmeldes.
Anmeldelse skal foretages for sikre, sandsynlige  

 og mulige tilfælde af CJD.
Diagnostiske kriterier Anmeldelse af Creutzfeldt-Jakob sygdom sker for tiden på grund af følgende  

 diagnostiske kriterier:
A.
Klassisk CJD 1. Sikre tilfælde neuropatologisk verificerede tilfælde 2. Sandsynlige tilfælde Progredierende demens i kombination med karakteristisk EEG og mindst to af  

 følgende fire kliniske tegn:
a. myoklonier b. visuelle eller cerebellare symptomer c. pyramidale eller extrapyramidale symptomer d. akinetisk mutisme 3. Mulige tilfælde a.
Progredierende demens i kombination med to ud af de fire ovenfor  

 anførte kliniske tegn, atypisk EEG og sygdomsvarighed mindre end to år b. progredierende cerebellare symptomer hos en patient, der har fået  

 hypofysehormon fremstillet udfra humant hypofysevæv.
B.
Ny variant af CJD (vCJD) WHO har i april 1996 formuleret følgende diagnostiske kriterier for  

 såkaldt ny variant Creutzfeldt-Jakob sygdom (vCJD).
 Den nye variant antages at forekomme især hos yngre personer, og skal  

 mistænkes ved følgende symptomer:
Muligt tilfælde af vCJD Psykiske symptomer (fx adfærdsændring, depression, angst), efterfulgt af fremadskridende cerebellare symptomer i løbet af uger eller måneder, progredierende demens, og senere i forløbet myoklonier.
EEG viser almindeligvis ikke de karakteristiske forandringer som ses ved  

 klassisk CJD Andre mindre hyppige symptomer kan ses fx:
- dysæstesier i ansigt og lemmer - choreiforme bevægelsesforstyrrelser - extrapyramidale eller pyramidale symptomer For at kunne stille en endelig sikker diagnose er neuropatologisk  

 verifikation nødvendig.
Anmeldelse Tilfælde af Creutzfeldt-Jakob sygdom og beslægtede spongiforme  

 encefalopatier, som opfylder ovennævnte kriterier, anmeldes på blanket 1507  

 til Statens Seruminstitut, epidemiologisk afdeling og embedslægeinstitutionen  

 på patientens opholdssted.
Den anmeldende læge vil efterfølgende fra epidemiologisk afdeling modtage  

 et mere udførligt spørgeskema, som skal udfyldes og returneres.
Skemaet  

 svarer til det skema, der anvendes i øvrige EU lande.
