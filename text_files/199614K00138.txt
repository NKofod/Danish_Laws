Nr BTL 138 Betænkning over Forslag til lov om ændring af lov om folkekirkens økonomi  

 (Budgetprocedure, kirkebladsudgifter, finansiering af præstestillinger,  

 oprettelse af provstiudvalgskasse m.v.)   

 Nr L 138 1996-97, 1. samling Afgivet af Kirkeudvalget Afgivet: 19970430 Udvalget har behandlet lovforslaget i nogle møder og har herunder haft samråd med kirkeministeren, der tillige skriftligt har besvaret spørgsmål fra udvalget.
Et af udvalgets spørgsmål og kirkeministerens svar herpå er optrykt som bilag til betænkningen.
 Endvidere har udvalget modtaget mundtlige og/eller skriftlige henvendelser  

 fra:
Dalkvist, Allan, Hvidovre, Horsens-Gedved provstiudvalg og Landsforeningen af Menighedsrådsmedlemmer.
 Der er af kirkeministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af kirkeministeren stillede ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf kirkeministeren , tiltrådt af et flertal  

 (udvalget med undtagelse af SF):
 Til § 1 1) I det under nr. 1 foreslåede § 2, stk. 1, nr.  

 11, ændres »Trykning og distribution m.v. af kirkeblad« til:  

 »Annoncering i lokalaviser m.v. samt trykning og distribution m.v. af  

 kirkeblad«.
 2) Nr. 8 udgår.
 Til § 2 3) Stk. 2 udgår.
Bemærkninger Til nr. 1 Begrebet »kirkeblad« kan defineres som et periodisk  

 udgivet skrift, der udgives af et eller flere sognes menighedsråd.
 Dette betyder, at annoncering i lokalaviser m.v. ikke er omfattet af  

 definitionen på et kirkeblad, og den valgte formulering af lovforslagets § 1,  

 nr. 1, giver derfor ikke adgang til, at udgifter til annoncering i  

 lokalaviser m.v. kan afholdes af kirkekassen som en almindelig driftsudgift.
 På denne baggrund foreslås en ændret formulering af bestemmelsen i  

 lovforslagets § 1, nr. 1, således, at det præciseres, at de menighedsråd, som  

 vælger at give oplysninger om aktiviteter og debattere kirkelige emner ved at  

 købe spalteplads i den lokale presse, vil kunne afholde disse udgifter uden  

 for rådighedsbeløbets rammer.
 Til nr. 2 Lovforslagets § 1, nr. 8, svarer til det forslag, som Udvalget  

 vedrørende budgetlægningen for kirkekasserne m.v. har fremsat i sin  

 betænkning (betænkning 1327/1996).
 Der er imidlertid fra flere sider givet udtryk for, at bestemmelserne om  

 adgangen til ændringer af budgetproceduren m.v. er komplicerede og vil  

 vanskeliggøre lovens overskuelighed.
 To eller flere menighedsråd kan efter den gældende lovgivning indgå aftale  

 om samarbejde med henblik på løsning af folkekirkelige anliggender, jf. lov  

 om menighedsråd § 43, stk. 1, jf. lovbekendtgørelse nr. 571 af 21. juni 1996.  

 De nærmere bestemmelser om samarbejdet - herunder om tilsyn - skal optages i  

 en vedtægt, der skal godkendes af kirkeministeren, jf. lov om menighedsråd §  

 43, stk. 2.
 I det omfang samarbejdet gør det ønskeligt, kan der i vedtægten for  

 samarbejdet træffes bestemmelse om fravigelse af reglerne i blandt andet lov  

 om folkekirkens økonomi, jf. lov om menighedsråd § 43, stk. 3.
 Da menighedsrådene med iagttagelse af de krav, der stilles til de nævnte  

 samarbejder mellem menighedsråd, vil have mulighed for at iværksætte  

 budgetprocedurer i det enkelte ligningsområde svarende til de modeller, der  

 er reguleret i lovforslagets § 1, nr. 8, foreslås det, at lovforslagets § 1,  

 nr. 8, udgår.
Dersom lovforslaget vedtages, agter Kirkeministeriet at udsende en  

 vejledning om indholdet af lovændringerne.
Kirkeministeriet vil i denne  

 vejledning henlede menighedsrådenes opmærksomhed på, at de budgetprocedurer,  

 der er beskrevet i betænkning nr. 1327/1996, vil kunne gennemføres efter  

 bestemmelserne i lov om menighedsråd kapitel 8 om samarbejde mellem  

 menighedsrådene m.v.
 Kirkeministeriet vil også i vejledningen tilkendegive, at ministeriet,  

 hvis det ønskes, gerne yder administrativ rådgivning og bistand ved  

 forhandlinger om samarbejde mellem menighedsråd.
 Til nr. 3 Der er tale om en konsekvensændring som følge af ændringsforslag  

 nr. 2.
Tove Lindbo Larsen nfmd (S) Hanne Andersen (S) Anna-Marie Hansen (S)  

 Jytte Madsen (S) Jens Peter Vernersen (S) Margrete Auken (SF) Elsebeth Gerner  

 Nielsen (RV) Frederik Nørgaard (S) Jes Lunde (SF) Bodil Thrane (V) Birthe  

 Rønn Hornbech (V) fmd.
Christian Mejdahl (V) Jonna Grønver (V) Torben  

 Rechendorff (KF) Grethe Rostbøll (KF) Niels Jørgen Langkilde (KF) Poul  

 Nødgaard (DF) Fremskridtspartiet, Enhedslisten og Centrum-Demokraterne havde ikke  

 medlemmer i udvalget.
Bilag Et af udvalgets spørgsmål til kirkeministeren og dennes svar herpå Spørgsmål nr. 7:
Vil ministeren oversende sit talepapir, som han anvendte ved besvarelsen  

 af samrådsspørgsmål A, jf.
L 138 - bilag 6? Svar:
 Hermed fremsendes det notat, der dannede baggrund for min mundtlige  

 besvarelse af de stillede spørgsmål.
NOTAT Det foreliggende lovforslag er i overensstemmelse med den indstilling, som  

 et enigt Udvalg vedrørende budgetlægningen for kirkekasserne m.v. kom med i  

 betænkning nr. 1327/1996 lige før årsskiftet.
 Lovforslaget har herudover været til sædvanlig høring hos forskellige  

 kirkelige myndigheder og er her i alt overvejende grad blevet modtaget  

 særdeles positivt.
 Jeg skal her især nævne, at Landsforeningen af Menighedsrådsmedlemmers  

 bestyrelse i enighed har anbefalet muligheden af at indføre ændringer  

 i budgetproceduren, ligesom jeg kan oplyse, at distriktsforeningerne under  

 Landsforenigen af Menighedsrådsmedlemmer støtter lovforslaget.
Lovforslaget indeholder i § 1, nr. 8, forslag til en række nye kapitler i  

 økonomiloven.
Formålet med denne del af lovforslaget er at give  

 menighedsrådene i et ligningsområde en køreplan for, hvordan rådene  

frivilligt og i enighed kan beslutte at indføre en ændret  

 budgetprocedure.
Denne del af lovforslaget vil efter min opfattelse give  

 menighedsråd og provstiudvalg øget mulighed for at tilrettelægge  

 budgetproceduren efter de lokale ønsker og behov.
Muligheden for en ændret budgetprocedure i lokalområdet eksisterer  

 allerede i dag.
Det er nemlig sådan, at der i menighedsrådslovens kapitel 8  

 er hjemmel til, at to eller flere menighedsråd kan indgå samarbejdsaftale med  

 henblik på løsning af folkekirkelige anliggender, og i forbindelse med  

 godkendelsen af dette samarbejde vil der kunne dispenseres fra blandt andet  

 reglerne i økonomiloven.
 Dette betyder med andre ord, at de modeller for en ændret budgetprocedure,  

 som er reguleret i forslaget til kapitel 1 a-e, allerede på nuværende  

 tidspunkt vil kunne godkendes og dermed iværksættes i medfør af  

 menighedsrådslovens kapitel 8.
 Godkendelse af et samarbejdsprojekt i medfør af menighedsrådslovens  

 kapitel 8 er ikke ensbetydende med, at alle projekter ukritisk kan godkendes.
 Kort skitseret vil de grundlæggende forudsætninger for, at menighedsrådene  

 via bestemmelserne i menighedsrådslovens kapitel 8 kan iværksætte en ændret  

 budgetprocedure, være følgende.
 - Kirkeministerens godkendelse skal indhentes i det enkelte  

 tilfælde, jf. menighedsrådslovens § 43, stk. 2-3. Der er således ikke  

 umiddelbart tale om, at iværksættelse af en ændret budgetprocedure i medfør  

 af menighedsrådslovens kapitel 8 er lettere rent administrativt end de  

 ordninger, som er beskrevet i forslaget til kapitel 1 a-e.
 Kravet om godkendelse af det enkelte samarbejdsprojekt vil dog kunne  

 modificeres, ved at der administrativt gives en generel tilladelse  

 til, at menighedsrådene i et ligningsområde - uden ansøgning - kan iværksætte  

 ændringer i budgetproceduren, hvis den procedure, som er beskrevet i  

 betænkning 1327/1996, følges.
 Dette vil med andre ord betyde, at ansøgning om samarbejdets godkendelse  

 kun bliver nødvendig i det tilfælde, hvor menighedsrådene ikke på alle  

 punkter ønsker at følge den procedure og de spilleregler, som er beskrevet i  

 betænkningens afsnit om ændrede budgetprocedurer.
 - Der skal udarbejdes en vedtægt for samarbejdet, jf.  

 menighedsrådslovens § 43, stk. 2. Vedtægten vil efter min mening skulle  

 indeholde bestemmelser om budgetsamrådets virksomhed, herunder om  

 mødeafholdelse, om sekretariatsbistand, om ophør af ordningen, dvs. de  

 spørgsmål, som i lovforslaget er reguleret i §§ 9 d-9 j og § 9 l.
 - Det enkelte menighedsråd skal på et menighedsrådsmøde træffe  

 beslutning om at ville deltage i den ændrede budgetprocedure på de vilkår,  

 som fremgår af vedtægten for samarbejdet.
 Der er altså hverken i menighedsrådslovens kapitel 8 eller i den kirkelige  

 lovgivning i øvrigt bestemmelser, som giver et eller flere menighedsråd eller  

 provstiudvalg adgang til at kræve, at der afholdes et møde, hvor  

 menighedsrådene uformelt kan diskutere eventuelle ønsker i relation til  

 budgetproceduren og eventuelt træffe beslutning om ændringer af  

 budgetproceduren.
 Menighedsrådene og provstiudvalgene har naturligvis mulighed for at mødes  

 på frivillig basis og diskutere en ændret budgetprocedure og udformningen af  

 vedtægten for et samarbejde, men der er altså ikke nogen pligt for  

 menighedsråd eller provstiudvalg til at deltage i dette arbejde, ligesom  

 beslutningskompetencen fortsat tilkommer det enkelte menighedsråd.
 På dette punkt adskiller etableringsfasen i et samarbejdsprojekt sig altså  

 fra den procedure, som er beskrevet i forslaget til et nyt kapitel 1 a.
 - Samtlige menighedsråd i en kommune - ligningsområdet - skal deltage i  

 den ændrede budgetprocedure.
 Jeg skal i forbindelse med denne forudsætning understrege, at  

 menighedsrådslovens kapitel 8 alene vedrører frivillige aftaler mellem  

 menighedsråd om løsning af folkekirkelige opgaver i fællesskab, og det var  

 ved bestemmelsernes indførelse en afgørende forudsætning, at der ikke skulle  

 være adgang til at pålægge eller tvinge menighedsråd ind i et samarbejde.
 Kravet om enighed og frivillighed hos menighedsrådene er også  

 velbegrundet, når der er tale om et samarbejde om ændrede budgetprocedurer,  

 og det vil her være et krav, at enigheden består mellem samtlige menighedsråd  

 i ligningsområdet.
 At området for et samarbejde om ændrede budgetprocedurer ikke kan være  

 mindre end ligningsområdet, er en konsekvens af, at medlemmerne af  

 folkekirken i en kommune pålignes den samme lokale kirkeskat.
Som illustrerende eksempel kan jeg nævne, at indførelse af f.eks. et  

 besluttende budgetsamråd indebærer, at der sker en ændring af  

 kompetencefordelingen mellem provstiudvalg og menighedsråd, sådan at  

 menighedsrådene i ligningsområdet får kompetence til at træffe beslutning om  

 ligningsbeløbet til de enkelte kirkelige kasser og dermed afgørende  

 indflydelse på kirkeskatteniveauet i ligningsområdet.
Beslutninger truffet af  

 det besluttende budgetsamråd om ligningsbeløbet til de enkelte kirkelige  

 kasser vil derfor have betydning for kirkeskatteprocenten for samtlige  

 medlemmer af folkekirken i ligningsområdet, og jeg finder derfor, at det er  

 en nødvendig forudsætning for den ændrede kompetencefordeling, at samtlige  

 menighedsråd i ligningsområdet får indflydelse på og ansvar for det  

 besluttende budgetsamråds arbejde.
- Endelig vil det være en grundlæggende forudsætning, at det enkelte  

 menighedsråd med et rimeligt varsel kan opsige sin deltagelse i  

 samarbejdet.
Opsigelsen vil i givet fald have den virkning, at  

 budgetlægningen for samtlige kirkelige kasser i ligningsområdet på ny  

 foretages efter reglerne i økonomilovens kapitel 1.
 Der er her tale om en nødvendig mindretalsbeskyttelse, fordi det enkelte  

 menighedsråd gennem opsigelse af samarbejdet f.eks. vil kunne beskytte sig  

 mod, at det besluttende budgetsamråd ikke i tilstrækkeligt omfang imødekommer  

 menighedsrådets budgetønsker, ligesom menighedsrådet vil kunne hindre, at en  

 ordning med en sognefuldmagt benyttes til iværksættelse af aktiviteter, som  

 menighedsrådet ikke ønsker at støtte.
 Kravet svarer helt til lovforslagets § 9 l, og jeg skal her særligt pege  

 på, at netop denne bestemmelse var en forudsætning for, at Landsforeningen af  

 Menighedsrådsmedlemmer i sit høringssvar kunne tiltræde lovforslaget som  

 sådant.
 Jeg er naturligvis opmærksom på, at flere af ordførerne - både ved 1.  

 behandling, men også under det videre arbejde med lovforslaget - har givet  

 udtryk for, at lovforslagets modeller for ændrede budgetprocedurer er svære  

 at overskue.
 På denne baggrund, og fordi de ændrede budgetprocedurer, som er skitseret  

 i forslagets kapitel 1 a-e, kan iværksættes i medfør af menighedsrådslovens  

 kapitel 8, er jeg indstillet på at fremsætte et ændringsforslag, så den  

 ændrede budgetprocedure fjernes fra lovforslaget.
 Jeg vil snarest sende mit ændringsforslag til udvalget.
 Jeg er herudover indstillet på at udarbejde en vejledning til  

 menighedsrådene om de muligheder, som menighedsrådslovens kapitel 8 giver i  

 relation til budgetlægningen, samt den tidligere omtalte generelle  

 dispensation til et samarbejde, der svarer til de ordninger, som er  

 beskrevet i betænkning nr. 1327/1996.
