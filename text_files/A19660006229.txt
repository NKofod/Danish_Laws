 Herved bekendtgøres lov nr. 124 af 20. april 1926 om  

 ændring i amtstueforordningen af 8. juli 1840 vedrørende opkrævning m.v. af  

 skatter og afgifter af fast ejendom - med de ændringer, der følger af lov nr.  

 26 af 28. januar 1966.
 § 1.  De i § 7 ff. i amtstueforordningen af 8. juli  

 1840 ommeldte skattekvitteringsbøger bortfalder.
 I stedet herfor bliver der i hver skattetermin - for hvilke forfaldstiden  

 fremtidig skal være henholdsvis den 10. juni og den 10. december - inden  

 fornævnte tidspunkter at tilstille skatteyderne skattekvitteringsblanketter,  

 der under anførelse af beløbet for hver enkelt skat eller afgift og  

 beregningsgrundlaget (ligningspromillen) for samme angiver, hvad skatteyderen  

 skal betale for det pågældende skattehalvår.
 Finansministeren fastsætter de nærmere regler for kvitteringsblanketternes  

 affattelse og udsendelse eller udbringelse, samt om i hvilket omfang og på  

 hvilken måde indbetaling kan ske uden personligt møde på oppebørselsstedet.
At skatteyderen ikke har modtaget kvitteringsblanket, fritager ham ikke  

 for rettidig at indbetale det ham påhvilende beløb.
Han må i så fald selv  

 skaffe sig underretning om beløbets størrelse.
 For så vidt den samlede ydelse for april termin ikke andrager 10 kr., skal  

 finansministeren være bemyndiget til at bestemme, at opkrævning heraf først  

 sker sammen med opkrævningen af ydelsen for oktober termin i samme år.
 § 2.  Af de beløb, der ikke er tilgået  

 oppebørselsmyndighederne senest henholdsvis 10. juli og 10. januar, erlægges  

 der rente, 0,5 pct. månedlig, for hver påbegyndt måned regnet fra henholdsvis  

 10. juni og 10. december, og således at renteberegningen foretages på  

 grundlag af et skattebeløb, der er rundet opefter til det nærmeste med 2 kr.  

 delelige tal.
De indgåede rentebeløb fordeles forholdsmæssigt til statskassen og de  

 øvrige vedkommende kasser.
De nærmere regler herfor gives af  

 finansministeren.
 Renterne nyder samme fortrinsret som skatten.
 § 3.  De skattebeløb m.v., der ikke indbetales til  

 oppebørselsmyndighederne, inddrives som hidtil ved udpantning i henhold til  

 restancelister, der efter henholdsvis 10. juli og 10. januar udfærdiges af  

 oppebørselsmyndighederne.
 Udpantningen skal omfatte påløbne og påløbende renter, jfr. § 2.  

 Finansministeren kan dog, hvis forholdene giver anledning dertil, bestemme,  

 at rentebeløb først opkræves og inddrives i forbindelse med skatterne for den  

 påfølgende termin.
Ligeledes skal finansministeren kunne bestemme, at restancer på under 10  

 kr. ikke inddrives ved udpantning, men at det skyldige beløb opkræves i  

 forbindelse med skatterne for den påfølgende termin.
I så fald regnes  

 udpantningsfristen fra forfaldsdagen for det sidst forfaldne skattebeløb.
§ 4.  De nævnte restancelister behøver for  

 amtstuedistrikternes vedkommende ikke at udfærdiges samtidig for hele  

 distriktet, men det skal være amtsforvalteren tilladt at udsende dem  

 efterhånden.
Samtlige restancelister skal dog være udfærdigede så betids, at  

 de kan være pågældende foged i hænde senest henholdsvis 10. august og 10.  

 februar.
§ 5.  Fogderne skal drage omsorg for, at samtlige  

 restancer på de dem tilstillede restancelister inddrives snarest, således at  

 de fornødne skridt til udpantning foretages og udpantningerne foregår uden  

 ufornødent ophold.
Sker udpantning efter fogedens bestemmelse ved andre end  

 fogeden selv, skal denne føre fornødent tilsyn med, at de her givne  

 bestemmelser overholdes, og i fornødent fald selv foretage udpantningen.
Finansministeren fastsætter efter samråd med justitsministeren, hvor ofte  

 der skal tilstilles oppebørselsbetjentene eller andre myndigheder meddelelse om, hvad der er  

 foretaget med hensyn til inddrivelsen af restancer, samt når og hvorledes  

 indbetaling af inddrevne restancer skal ske.
§ 6.  De i nærværende lov givne bestemmelser kommer  

 også til anvendelse i købstæderne med hensyn til opkrævningen af de skatter  

 og afgifter, der falder ind under amtstueforordningens regler, dog med de  

 ændringer, som de særlige forhold her måtte medføre.
Det nærmere i så  

 henseende fastsættes af finansministeren.
Derimod finder loven ikke anvendelse i København og heller ikke med hensyn  

 til de skattebeløb, der i visse købstæder opkræves sammen med kommunal  

 ejendomsskyld.
Kommunalbestyrelsen opkræver rente af de ikke rettidigt  

 indbetalte skattebeløb.
Renten beregnes efter de for den kommunale  

 ejendomsskyld i lovgivningen fastsatte regler.
§ 7.  Denne lov træder i kraft et halvt år efter dens  

 bekendtgørelse i lovtidende, således at de i loven indeholdte bestemmelser  

 første gang bliver at bringe til anvendelse i det første derpå følgende  

 skattehalvår.
Sidste stykke i § 1 og sidste stykke i § 3 træder dog i kraft  

 straks.
 De ved lov nr. 26 af 28. januar 1966 foretagne ændringer træder i kraft  

 den 1. april 1966.
 Finansministeriet, den 23. februar 1966.
 Henry Gruenbaum.
/ G.
Djørup.
