Cirkulære om undtagelse fra aflevering  

 til Statens Arkiver af  

 videnskabelige samlinger I medfør af § 11, stk.1, i Kulturministeriets  

 bekendtgørelse nr. 554 af 31. maj 2001 om offentlige arkivalier og  

 offentlige arkivers virksomhed fastsættes:
 § 1. Bestemmelserne i dette cirkulære  

 gælder for arkivalier, som er en del af en myndigheds videnskabelige  

 samlinger.
 Stk. 2. Bestemmelserne gælder ikke for arkivalier, der  

 er lagret på elektronisk medium.
 § 2. Til videnskabelige samlinger kan kun  

 henregnes arkivalier, som er skabt eller tilvejebragt gennem en myndigheds  

 forskningsvirksomhed, jf. dog stk. 2.
 Stk. 2. Arkivalier, som er tilvejebragt eller benyttes ved en  

 myndigheds forvaltning af samlinger af bøger, præparater og  

 genstande m.v., herunder bestandsregistreringer og konkrete  

 konserveringssager m.v., kan indgå i videnskabelige samlinger.
 Stk. 3. Arkivalier, som er skabt eller tilvejebragt ved en  

 myndigheds forvaltningsmæssige funktioner, herunder f.eks.  

 bedømmelse af videnskabelige afhandlinger m.v., kan ikke henregnes til  

 videnskabelige samlinger, jf. dog stk. 2.
 § 3. Videnskabelige samlinger kan undtages fra  

 aflevering til Statens Arkiver, jf. § 4.
 Stk. 2. Videnskabelige samlinger må ikke  

 overføres til andre myndigheder uden Statens Arkivers  

 forudgående samtykke.
 § 4. Videnskabelige samlinger, som undtages fra  

 aflevering til Statens Arkiver, skal være registreret.
 Stk. 2. Registranten skal sikre, at de pågældende  

 arkivalier kan stilles til rådighed for offentligheden efter  

 arkivlovens regler herom.
 Stk. 3. Registranter over videnskabelige samlinger afleveres i  

 kopi til Statens Arkiver, jf. dog stk. 4.
 Stk. 4. Myndigheder, som stiller videnskabelige samlinger til  

 rådighed på en offentligt tilgængelig læsesal, skal  

 ikke aflevere kopi af registranter til Statens Arkiver, men redegøre  

 for registranterne efter Statens Arkivers anvisning.
 § 5. Cirkulæret træder i kraft den 16.  

 januar 2002.
