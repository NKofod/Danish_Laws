Ankestyrelsens principafgørelse 16-11 om VEU-godtgørelse - deltager - længerevarende - uddannelsesforløb Resume:
 En deltager i længerevarende uddannelsesforløb med VEU-godtgørelse havde ret til VEU-godtgørelse under uddannelsesstedets ferielukning med fradrag i godtgørelsen af hævet feriegodtgørelse.
 Udvalget bemærkede, at der måtte bortses fra bestemmelsen i vejledningen om, at der skulle reduceres i VEU-godtgørelsen, blot der var mulighed for at hæve feriepenge el. lign. , idet vejledningen ikke var i overensstemmelse med bekendtgørelsen.
 Love:
Lov om godtgørelse og tilskud til befordring ved deltagelse i erhvervsrettet voksen- og efteruddannelse - lov nr. 639 af 14. juni 2010 - § 3 Bekendtgørelser:
Undervisningsministeriets bekendtgørelse nr. 564 af 8. juni 2009 om godtgørelse ved deltagelse i erhvervsrettet voksen- og efteruddannelse - § 11 Afgørelse:
Afgørelse i din sag om VEU-godtgørelse Ankestyrelsens Beskæftigelsesudvalg har i møde truffet afgørelse i sagen Resultatet er Du har ret til VEU-godtgørelse under skolens ferielukning i uge 27, 28, 29 og 30/2010 med fratrækning i godtgørelsen af hævet feriegodtgørelse.
 Der var enighed på mødet.
 Udvalget omgør således a-kassens afgørelse af 12. juli 2010.
Begrundelsen for afgørelsen Vi har ved afgørelsen lagt vægt på, at det af § 4, stk. 6 i loven om godtgørelse ved deltagelse i erhvervsrettet voksen- og efteruddannelse følger, at undervisningsministeren kan fastsætte nærmere regler om godtgørelse.
I overensstemmelse med denne bemyndigelse i loven fastslås det i § 11, stk. 3 og 4 i bekendtgørelse nr. 564 af 8. juni 2009 om godtgørelse ved deltagelse i erhvervsrettet voksen- og efteruddannelse, at en deltager i et længerevarende uddannelsesforløb har ret til VEU-godtgørelse under visse nærmere angivne betingelser, når uddannelsesstedet er lukket på grund af ordinære ferieperioder på arbejdsmarkedet.
VEU-godtgørelsen under ferien skal ifølge § 11, stk. 4 i bekendtgørelsen fratrækkes hævet feriegodtgørelse.
 Vejledningens punkt 5.1 in fine ændrer den førnævnte bestemmelse i bekendtgørelsen ved at angive, at i det omfang deltagerne i uddannelsesforløbet har mulighed for (her fremhævet) at hæve feriepenge el. lign. i uddannelsesstedets ferieperioder reduceres godtgørelsen.
Udvalget finder, at en sådan ændring af en i bekendtgørelsen fastlagt rettighed ikke kan ske i en vejledning, men må effektueres ved en ændring af bekendtgørelsen.
Da en sådan ikke er gennemført, må der ses bort fra vejledningens ordlyd.
Oplysninger i sagen Vi har afgjort sagen på grundlag af de akter, der er indsendt af a-kassen, herunder dens afgørelse af 12. juli 2010 og din klage af 13. juli 2010.
