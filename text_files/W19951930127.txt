 Information om, hvor kommunerne, de sociale ankenævn og revaliderings-  

 og pensionsnævnene skal søge vejledning om fortolkningen af den sociale  

 lovgivning.
Ankestyrelsen får en hel del henvendelser fra medarbejdere fra kommunernes  

 socialforvaltninger, som ringer og beder om vejledning om gældende ret og om  

 praksis.
Andre ringer til Socialministeriet for at få vejledning, for det  

 plejer de at gøre.
 Efter ankestyrelseslovens § 1, stk. 4 skal Ankestyrelsen koordinere  

 praksis på landsplan og herunder yde vejledning om ankeinstansernes praksis.  

 Det vil sige, at Ankestyrelsen - som led i praksiskoordineringen - skal yde  

 vejledning både om gældende retsregler og om gældende praksis på de  

 lovområder, hvor Ankestyrelsen træffer afgørelser.
Efter den sociale styrelseslov skal statsamternes sekretariater for de  

 sociale ankenævn og revaliderings- og pensionsnævnene yde vejledning til  

 kommunerne inden for deres kompetenceområde.
Det fremgår af styrelseslovens §  

 17, stk. 4.
 Hvis gældende retsregler, herunder vejledninger, og praksis, som er  

 beskrevet i SM-Sociale Meddelelser, ikke giver svar på socialfaglige  

 spørgsmål, kan kommunernes sagsbehandlere derfor søge vejledning i  

 statsamterne, mens de sociale nævns sagsbehandlere kan søge vejledning i  

 Ankestyrelsen.
Selv om ankemyndighederne endnu ikke har truffet afgørelser efter ny  

 lovgivning, vil de dog ofte kunne yde retlig vejledning om fortolkningen af  

 reglerne.
Derfor vil behovet for at søge vejledning fra Socialministeriet  

 være begrænset til særlige tilfælde.
Ankestyrelsen og statsamterne kan yde socialfaglig vejledning af generel  

 karakter.
Derimod kan der ikke ydes vejledning om afgørelsen af konkrete  

 enkeltsager.
Det skyldes, at hverken Ankestyrelsen eller statsamterne kan  

 foregribe afgørelsen af konkrete sager gennem »bindende  

 forhåndstilkendegivelser«.
For det ville betyde, at ankeadgangen blev  

 mere eller mindre illusorisk.
 Adgangen til vejledning er en del af praksiskoordineringen og skal bidrage  

 til, at der træffes rigtige afgørelser i første omgang, så afgørelserne på  

 landsplan bliver rimeligt ensartede af hensyn til borgernes retssikkerhed.
