Skriftlig fremsættelse (10. oktober  

 2002) Undervisningsministeren Herved tillader jeg mig for Folketinget at  

 fremsætte:
Forslag til lov om ændring af lov om almen  

 voksenuddannelse og om voksenuddannelsescentre og lov om kursus til  

 højere forberedelseseksamen og studieforberedende  

 enkeltfagsundervisning for voksne m.v. (Deltagerbetaling, lokalråd  

 m.v.) (Lovforslag nr.
L 33).
 Lovforslaget er et led i regeringens ønske om at  

 sikre amtsråd og kommunalbestyrelser større frihedsgrader og  

 ligger i forlængelse af regeringens aftale med Amtsrådsforeningen  

 om amternes økonomi i 2003.
Efter forslaget indføres der en  

 minimumsgrænse for deltagerbetaling, der nu skal omfatte alle avu- og  

 hf-enkeltfag, og loftet for deltagerbetaling planlægges hævet,  

 undtagen for avu-fagene dansk, matematik og engelsk samt dansk som  

 andetsprog, for hvilke forslaget indfører deltagerbetaling på  

  100 kr. pr. fag.
Erhvervelse af helt basale uddannelsesforudsætninger  

 sikres derfor efter forslaget en særlig gunstig position blandt  

 VUCernes fagtilbud.
I medfør af lov om statens uddannelsesstøtte  

 samt lov om statens voksenuddannelsesstøtte (SVU) kan der ydes tilskud  

 til deltagerbetalingen.
Det undersøges nærmere, om det er muligt  

 at fritage det supplerende stipendium som tilskud til dækning af  

 deltagerbetalingen for beskatning.
Som konsekvens af den ændrede deltagerbetaling  

 ophæves betalingen af gebyr.
Med ændringerne vedrørende  

 deltagerbetaling opfyldes samtidig et løfte afgivet tidligere på  

 året.
Af betænkningen til lovforslag nr.
L 79, fremsat den 30.  

 januar 2002, nu lov nr. 149 af 25. marts 2002, fremgår det, at  

 undervisningsministeren for at imødekomme kritik af, at lovforslaget  

 ville føre til konkurrenceforvridning mellem folkeoplysende foreninger  

 og en række uddannelsesinstitutioner, henviste til, at det efter en  

 vedtagelse af lovforslag nr.
L 78 om ændring af AUF-loven m.fl. ville  

 være muligt at indføre deltagerbetaling på alle  

 AUF-finansierede uddannelser, herunder EUD-enkeltfag.
Endvidere fremgår  

 det, at undervisningsministeren inden årsskiftet ville søge at  

 løse de konkurrencemæssige spørgsmål mellem  

 aftenskoleområdet og blandt andet VUC, som vil kunne opstå  

 på baggrund af  lovforslaget.
Dette sker ved nærværende  

 forslag.
 Forslaget indebærer samtidig en opfyldelse af  

 regeringens handlingsplan for regelforenkling og administrative lettelser,  

 punkt 154, hvor der lægges op til øget frihed for  

 amtsrådene til at indrette VUC-strukturen i amterne.
Forslaget gør det frivilligt for amtsrådene  

 om de ønsker at nedsætte lokalråd i tilknytning til  

 afdelinger.
Et lokalråd kan endvidere være fælles for flere  

 afdelinger.
 Samtidig åbnes der mulighed for, at den  

 gældende forpligtelse til at udbyde kernefag to steder i amtet, jf.  

 gældende lov om almen voksenuddannelse og voksenuddannelsescentre § 4,  

 stk. 3, jf. § 3, stk. 1, kan opfyldes ved oprettelse af to afdelinger  

 tilknyttet en hovedadresse, uden der behøver foregå undervisning  

 på denne adresse.
 Lovforslaget skønnes som udgangspunkt at  

 indebære årlige merindtægter på ca. 75 mio. kr.  

 Halvdelen af de forventede årlige merindtægter tilfalder staten.  

 Den anden halvdel tilfalder amterne samt Frederiksberg og Københavns  

 Kommuner i overensstemmelse med praksis ved tidligere gebyrændringer  

 på området.
 Der forventes endvidere en statslig merudgift på ca.  

 11 mio. kr. som følge af, at der i medfør af lov om statens  

 uddannelsesstøtte samt lov om statens voksenuddannelsesstøtte  

 (SVU) kan ydes tilskud til deltagerbetalingen.
 Loven træder i kraft den 1. januar 2003.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til hurtig og velvillig behandling i det høje Ting.
