Pressenævnets kendelse i sag nr. 2017-80-0046 Reredox Medkrafts Facebook-side får kritik for opslag med krænkende udsagn En person klagede over et opslag på Reredox Medkrafts Facebook-side, hvor han blev beskyldt for at stå bag en række ulovlige handlinger.
Pressenævnet udtalte kritik af Reredox Medkrafts Facebook-side for at bringe krænkende udsagn mod klager, uden at klager fik mulighed for at udtale sig.
 [Klager] har klaget til Pressenævnet over facebook.com/Reredox-Medkraft-1801429560112420 (herefter facebook.com/Reredox-Medkraft)´s opslag om ham, der er offentliggjort den 27. oktober 2017, idet han mener, at god presseskik er tilsidesat.
 Han har klaget over, at indholdet af Facebook-opslaget ikke er forelagt ham inden offentliggørelsen.
1 Sagsfremstilling På Reredox Medkrafts Facebook-side, facebook.com/Reredox-Medkraft, blev [Klager] omtalt i et opslag, der er offentliggjort den 27. oktober 2017. Af opslaget fremgår følgende:
Opsøgningen vil ingen ende tage for [klager] fra det venstreradikale medie Redox.
Ikke nok med at [Klager] og hans dejlige venligbo-venner opsøger politiske modstanderes familie, kolleger og venner.
De ødelægger også deres biler, cykler og hjem.
Det må være dét de kalder for mangfoldighed.
Han har søgt om aktindsigt bag Reredox Medkraft siden.
Vi vil sende en mail retur og spørge om der er mere vi kan hjælpe med at oplyse ham om.
[Af opslaget fremgår desuden et skærmprint af en mail fra Pressenævnet til [Klager].
Af mailen fremgår det, at Pressenævnet imødekommer [Klagers] anmodning om aktindsigt i facebook.com/Reredox-Medkraft anmeldelsessag til Pressenævnet, Pressenævnet] [Klagers] klage er modtaget i Pressenævnet den 1. november 2017.
Pressenævnet anmodede ved mails af henholdsvis 3. november, 16. november og 12. december 2017 facebook.com/Reredox-Medkraft om en udtalelse til klagen.
Nævnets henvendelser henstår ubesvarede.
2 Parternes synspunkter 2.1 [Klagers] synspunkter [Klager] har anført, at han ikke er blevet kontaktet før offentliggørelsen og derved ikke har haft mulighed for at forholde sig til indholdet af opslaget på facebook.com/Reredox-Medkraft.
Han er derved ikke er blevet forelagt påstanden om, at [Klager] og hans dejlige venligbo-venner opsøger politiske modstanderes familie, kolleger og venner.
De ødelægger også deres biler, cykler og hjem, hvor han sammen med andre bliver beskyldt for at stå bag ulovlige handlinger.
Ifølge [Klager] er påstanden usand, og han finder opslaget dybt krænkende.
2.2 Reredox Medkrafts synspunkter Facebook.com/Reredox-Medkraft har ikke kommenteret klagen fra [Klager].
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Hanne Schmidt, Jørn Mikkelsen, Ulrik Holmstrup og John Meinert Jacobsen.
Pressenævnets kompetence Klagen omhandler et opslag på facebook.com/Reredox-Medkraft.
 For så vidt angår facebook.com/Reredox-Medkraft, bemærker Pressenævnet, at facebook.com/Reredox-Medkraft ved mail af 21. december 2016 har anmeldt hjemmesiden: facebook.com/Reredox-Medkraft-1801429560112420, jf. medieansvarslovens § 8, stk. 1, jf. § 1, nr. 3. Klagen over indholdet på facebook.com/Reredox-Medkraft behandles herefter.
God Presseskik Facebook.com/Reredox-Medkraft er ikke fremkommet med en udtalelse til klagen.
Pressenævnet træffer derfor afgørelse på det foreliggende grundlag.
Korrekt information og forelæggelse [Klager] har klaget over, at facebook.com/Reredox-Medkraft har beskyldt ham for at have begået ulovligheder uden forinden at forelægge ham de skadelige oplysninger.
Det følger af de vejledende regler for god presseskik, at det bør kontrolleres, om de oplysninger, der gives eller gengives, er korrekte, og at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende, ligeledes bør angreb og svar, hvor det er rimeligt, bringes i sammenhæng og på samme måde.
Dette gælder i særlig grad krænkende eller skadelige udsagn, jf. punkt A. 1, A. 3 og A. 4.
Pressenævnet finder, at det kan være krænkende for [Klager], at han i opslaget beskyldes for at opsøge politiske modstandere og ødelægge deres ejendele.
Oplysningerne burde derfor have været forelagt for [Klager] forud for Facebook-opslagets offentliggørelse, således at han havde mulighed for at kommentere udsagnene samt besvare beskyldningerne i sammenhæng med disse.
Nævnet udtaler derfor kritik af facebook.com/Reredox-Medkraft.
Offentliggørelse af nævnets kendelse I medfør af medieansvarslovens § 49 pålægger Pressenævnet herefter den ansvarshavende redaktør af facebook.com/Reredox-Medkraft at offentliggøre nævnets kendelse i den løbende nyhedsstrøm på facebook.com/Reredox-Medkraft.
[rubrik] Pressenævnet kritiserer facebook.com/Reredox-Medkraft.
[underrubrik] Nævnet kritiserer facebook.com/Reredox-Medkraft for ikke at give [Klager] mulighed for at kommentere krænkende udsagn.
[tekst] Facebook.com/Reredox-Medkraft bragte i oktober 2017 et opslag, hvori [Klager] blev beskyldt for opsøge politiske modstandere og ødelægge deres ejendele.
 [Klager] har klaget til Pressenævnet over facebook.com/Reredox-Medkrafts omtale af ham.
Pressenævnet kritiserer facebook.com/Reredox-Medkraft for at bringe krænkende oplysningerne om [Klager] uden forinden at forelægge oplysningerne, således at han fik mulighed for at besvare beskyldningerne i sammenhæng med disse.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på: pressenaevnet.dk.
