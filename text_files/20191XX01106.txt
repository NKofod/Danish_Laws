Skriftlig fremsættelse (11. august 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om forvaltning og administration af tilgodehavende feriemidler, SU-loven og lov om Arbejdsmarkedets Tillægspension (Førtidig udbetaling af feriemidler og udvidelse af Arbejdsmarkedets Tillægspensions opgavevaretagelse) (Lovforslag nr.
L 207) Lovforslaget udmønter aftale af 15. juni 2020 om udfasning af hjælpepakker, stimuli initiativer og eksportinitiativer, der blev indgået mellem regeringen og Venstre, Radikale Venstre, Socialistisk Folkeparti, Enhedslisten, Det Konservative Folkeparti og Alternativet i forhold til delvis udbetaling af feriemidlerne senest i oktober 2020, for hver lønmodtager, der har opsparet feriemidler i perioden 1. september 2019 til 31. marts 2020, svarende til op til tre ugers ferie.
Formålet med forslaget er at stimulere samfundsøkonomien.
Behovet for stimulering af økonomien skyldes coronakrisen.
Med lovforslaget foreslås det, at give lønmodtagere, der har opsparet feriemidler i perioden 1. september 2019 til 31. marts 2020, mulighed for at få udbetalt feriemidlerne.
Lønmodtageren skal ansøge om at få førtidig udbetaling af feriemidler fra senest oktober 2020 og indtil 1. december 2020.
Med den foreslåede ordning vil førtidig udbetaling af feriemidler for perioden 1. september 2019 til 31. marts 2020 ikke indgå i tildelingen eller udmålingen af forsørgelsesydelser eller andre indkomstafhængige offentlige ydelser til personen selv eller andre, herunder ægtefæller og børn.
Den førtidige udbetaling vil derfor hverken have betydning for, hvorvidt personen er berettiget til ydelser eller selve udmålingen af ydelserne.
 Med forslaget vil lønmodtagerens øvrige feriemidler og samtlige tilgodehavende feriemidler for lønmodtagere, der ikke har søgt om førtidig udbetaling, udbetales når lønmodtageren opnår folkepensionsalderen eller af andre grunde forlader arbejdsmarkedet som efter de nugældende regler om udbetaling.
For at undgå at presse virksomhedernes likviditet i forbindelse med udbetalingen, vil staten mellemfinansiere den førtidige udbetaling af feriemidler ved at yde et lån til fonden.
Samtidig afholder staten alle udgifter til administration af førtidig udbetaling af feriemidler.
Derudover foreslås det, at opdatere formålsbestemmelsen for Arbejdsmarkedets Tillægspension så det fremgår tydeligt, at Arbejdsmarkedets Tillægspension fortsat kan udføre opgaver henlagt til Arbejdsmarkedets Tillægspension ved lov.
Lovforslaget giver endvidere Arbejdsmarkedets Tillægspension og helt eller delvis ejede dattervirksomheder mulighed for at drive anden virksomhed, som ligger i naturlig forlængelse af deres opgavevaretagelse således, at Arbejdsmarkedets Tillægspension kan fungere som administrator for en rekapitaliseringsfond, som aftalt ved den politiske aftale af 15. juni 2020 om udfasning af hjælpepakker, stimuli initiativer og eksportinitiativer.
Med forslaget skabes der alene hjemmel til Arbejdsmarkedets Tillægspensions bistand til en rekapitaliseringsfond.
Den konkrete fond og reguleringen heraf skal etableres i et selvstændigt juridisk grundlag.
 Det foreslås, at lovforslaget træder i kraft 1. september 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
