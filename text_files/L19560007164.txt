 Den 6. marts 1956 undertegnedes i Moskva nedenstående overenskomst, hvis  

 tekst lyder som følger (russisk tekst udeladt):
OVERENSKOMST Til fremme af samarbejdet mellem redningstjenesterne i Danmark og  

 Sovjetunionen for redning af menneskeliv i Østersøen, er den Danske Regering  

 og Regeringen for Unionen af de Sovjetiske Socialistiske Republikker blevet  

 enige om følgende:
 Artikel 1.
Danmarks og Sovjetunionens redningstjenester foretager i Østersøen - i den  

 udstrækning, det til rådighed stående personel og redningsmateriel tillader -  

 hjælpe- og redningsaktioner til fordel for besætninger og passagerer på skibe  

 og i luftfartøjer, uanset disses nationalitet.
Såfremt der i et konkret  

 tilfælde måtte blive tale om at indsætte militært materiel eller personel i  

 en sådan redningsaktion fra en af siderne, skal det ske i overensstemmelse  

 med de herfor i hvert af landene gældende særlige regler.
 Det påhviler det lands redningstjeneste, der først får kendskab til, at et  

 skib eller luftfartøj befinder sig i nød, at iværksætte de efter  

 omstændighederne formålstjenlige og mulige forholdsregler til undsætning af  

 besætning og passagerer.
 Det lands redningstjeneste, som modtager meddelelsen om nødsituationen,  

 skal dersom stedet for nødsituationen ligger nærmere ved det andet lands  

 kyst, eller hvis det iøvrigt findes påkrævet, sætte sig i forbindelse med det  

 andet lands redningstjeneste.
 Samråd mellem de to redningstjenester skal altid finde sted, når det ene  

 lands redningstjeneste får kendskab til, at et skib eller et luftfartøj,  

 tilhørende det andet land, er i nød.
 Redningsaktioner i Danmarks og Sovjetunionens territorialfarvande udføres  

 i overensstemmelse med vedkommende lands lov.
 Artikel 2.
 Den redningstjeneste, der først udsender personel og redningsmateriel for  

 at yde hjælp eller først iværksætter redningsarbejdet, kan, dersom det bliver  

 nødvendigt for at gennemføre redningen, opfordre den anden redningstjeneste  

 til at yde bistand, jfr. artikel 3.
 Den redningstjeneste, som modtager sådan en opfordring, yder herefter  

 såvidt muligt medvirken i den omhandlede redningsaktion.
 Artikel 3.
Den til gennemførelsen af denne overenskomst fornødne aftale om gensidig  

 hurtig udveksling af påkrævede meddelelser træffes mellem ekspertdelegationer  

 fra de to lande.
Sådanne delegationer vil snarest efter denne overenskomsts  

 undertegnelse mødes i København.
 Udvekslingen af meddelelserne foretages enten under benyttelse af  

 International Signalbog (afsnittet vedrørende radio) eller, hvis det er  

 muligt, i klart sprog (på engelsk).
 Artikel 4.
 Parterne forpligter sig til at give deres redningsfartøjer og vedkommende  

 organer nærmere anvisning om gennemførelsen af bestemmelserne i denne  

 overenskomst.
 Artikel 5.
 Bestemmelserne i denne overenskomst skal ikke medføre nogen  

 tilsidesættelse af bestemmelserne i den internationale konvention om  

 ensartede regler om hjælp og bjergning til søs, undertegnet i Bryssel den 23.  

 september 1910, eller den internationale konvention om sikkerhed for  

 menneskeliv på søen, undertegnet i London den 10. juni 1948.
 Artikel 6.
 Hver af de to landes redningstjenester vil på anmodning af den anden yde  

 denne bistand til fremskaffelse af oplysninger om skibe og luftfartøjer i  

 Østersøen, der er savnede eller befrygtes at være i nød.
 Artikel 7.
 Denne overenskomst afsluttes for et tidsrum af tre år og træder i kraft  

 den 1. oktober 1956. Dersom ingen af parterne senest seks måneder før udløbet  

 af den nævnte gyldighedsperiode opsiger overenskomsten, skal den gælde for  

 yderligere eet år og derefter fortsat anses for forlænget for yderligere eet  

 år ad gangen, såfremt ingen af parterne opsiger den mindst seks måneder før  

 udløbet af en sådan gyldighedsperiode.
Udfærdiget i Moskva, den 6. marts 1956 i  

 to eksemplarer i det russiske og det danske sprog, som begge  

 har samme gyldighed.
På den Danske Regerings vegne (sign.) H.C.
Hansen På vegne af Regeringen for Unionen af de Sovjetiske Socialistiske Republikker.
(sign.) N.
Bulganin I overensstemmelse med overenskomstens artikel 3 har ekspertdelegationer  

 ført forhandlinger om og den 14. juni 1956 undertegnet en aftale vedrørende  

 forbindelse mellem Danmarks og USSR's nød- og redningstjeneste ved redning af  

 menneskeliv i Østersøen.
Overenskomsten er i medfør af artikel 7 trådt i kraft den 1. oktober 1956.
 Udenrigsministeriet, den 16. november  

 1956.
