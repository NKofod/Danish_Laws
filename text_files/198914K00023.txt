Nr BTL 23 Betænkning over Forslag til lov om ændring af straffeloven og  

 retsplejeloven m.v. (Forenkling og modernisering inden for  

 Justitsministeriets område)   

 Nr L 23 1989-90, 1. samling Afgivet af Retsudvalget Afgivet: 19900518 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Som bilag til betænkningen er optrykt en kronik af Preben Wilhjelm fra  

 Politiken den 13. august 1989.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af justitsministeren stillede ændringsforslag.
Mindretallet fremhæver, at den foreslåede nye udformning af bestemmelsen i  

 færdselslovens § 117, stk. 5, om kørsel i frakendelsestiden indebærer, at  

 straffen i førstegangstilfælde bliver bøde i stedet for en kort hæftestraf.  

 Udvalget har indgående drøftet den fremtidige bødeudmåling i disse sager.
For  

 at bevare reaktionssystemets præventive virkning forudsætter mindretallet ved  

 lovforslagets vedtagelse, at der i disse sager udmåles bøder på et niveau,  

 der i høj grad tilskynder til at undlade kørsel i frakendelsesperioden.  

 Mindretallet finder, at bøden i førstegangstilfælde passende vil kunne  

 fastsættes til et beløb svarende til 1 måneds nettoløn på linje med den  

 praksis, der følges ved bødeudmålingen i spiritussager.
 For at undgå en svækkelse af reaktionssystemets præventive virkning  

 forudsætter mindretallet endvidere ved lovforslagets vedtagelse, at straffen  

 i gentagelsestilfælde fortsat bør udmåles i overensstemmelse med hidtidig  

 udmålingspraksis, således at der f.eks. i andengangstilfælde i almindelighed  

 idømmes 14 dages hæfte.
 Et mindretal inden for mindretallet (Kristeligt Folkepartis medlem af  

 udvalget) bemærker:
Mindretallet ønsker at henvise til L 32 (forslag til lov om ændring af  

 færdselsloven. (Kørsel i frakendelsestiden) (af Inger Stilling Pedersen (KRF)  

 m.fl.), hvori mindretallet foreslår, at straffen for kørsel i  

 frakendelsestiden forhøjes til hæfte eller fængsel i 2 år.
Under særlig  

 formildende omstændigheder kan der straffes med bøde.
Mindretallet erkender,  

 at det ikke på nuværende tidspunkt er muligt at få gennemført dette forslag.
 På den baggrund kan mindretallet støtte, at straffen for  

 førstegangstilfælde af kørsel i frakendelsestiden fastsættes til en bøde,  

 hvis størrelse skal svare til 1 måneds nettoløn.
Mindretallet vil dog fortsat arbejde for, at sanktionerne for kørsel i  

 frakendelsestiden skærpes.
I den forbindelse vil mindretallet overveje, om  

 der også skal indføres regler om deponering af nummerpladerne, hvis ejeren  

 har fået fradømt kørekortet.
 Et andet mindretal (Socialdemokratiets medlemmer af udvalget)  

 indstiller lovforslaget til forkastelse ved 3. behandling, men kan  

 stemme for de af justitsministeren stillede ændringsforslag.
 Mindretallet udtaler følgende:
 Socialdemokratiet har såvel under lovforslagets 1. behandling som under  

 drøftelser i Retsudvalget stærkt advaret mod gennemførelse af lovforslaget.  

 Uagtet enkelte dele kan kaldes moderniseringer og forenklinger (f.eks.  

 anerkendelse af faderskab skriftligt, ændrede regler for ægtepagter m.v.), er  

 lovforslaget af en sådan karakter, at det må anses for en væsentlig  

 forringelse af retssikkerheden i landet, uden at det i øvrigt på nogen måde  

 er udtryk for moderniseringer eller forenklinger.
Argumenterne for at afskaffe nævningebehandlingen af narkotikasager var  

 enten urigtige eller vildledende.
Der henvises i den forbindelse til den af  

 forskningsstipendiat Preben Wilhjelm skrevne kronik i Politiken den 23.  

 august 1989 (optrykt som bilag til betænkningen). Socialdemokratiet hilser  

 det derfor med tilfredshed, at ministeren har foreslået, at denne del af  

 lovforslaget udgår.
Afskæringen af retten til at anke afgørelser til landsretterne i tilfælde,  

 hvor sagens værdi er under 10.000 kr., vil afskære mange, for hvem 10.000 kr.  

 ikke er en »bagatel«, fra at få prøvet en afgørelse, som måske er  

 urigtig.
At man kan søge tilladelse hos justitsministeren til en anke, virker  

 ikke betryggende.
I forvejen er der indført en rationalisering ved summarisk domsaffattelse  

 i byretterne.
I tilfælde, hvor der søges om anketilladelse hos  

 justitsministeren og der er tale om en summarisk domsaffattelse, vil det være  

 så godt som umuligt at vurdere byrettens præmisser, eller også vil der,  

 såfremt disse bedes udbygget, blive tale om en uforsvarlig  

 »efterfølgende domsaffattelse«.
Dette er et ringe grundlag for  

 ministerens vurdering af, om anketilladelse bør gives.
 Den samlede besparelse vedrørende disse meget væsentlige ændringer i vores  

 retssystem var opgjort til 20 til 30 sparede medarbejdere om året! Efter at  

 forslaget om afskaffelse af nævningebehandlingen i narkosager er udgået, vil  

 besparelsen blive endnu mindre.
Justitsministerens forenklingsudvalg fremlagde en lang række ideer om  

 væsentlige besparelser på områder, hvor retssikkerhedshensyn overhovedet ikke  

 ville spille ind.
Det drejer sig for eksempel om ændrede opkrævningsmetoder  

 for radio- og fjernsynslicens (som i øjeblikket belaster fogedretterne  

 stærkt), en hurtigere behandling af enkle inkassosager m.v.
På disse områder  

 er der ikke fremsat forslag, og de ville med hensyn til rationaliseringer  

 langt overgå dette lovforslag.
Det er uforståeligt for Socialdemokratiet, at  

 ministeren har insisteret på at få vedtaget et lovforslag af denne karakter.  

 Socialdemokratiet må stærkt beklage dette.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling,  

 men kan støtte de under nr. 1-3 stillede ændringsforslag.
 Mindretallet ønsker at udtale følgende:
Baggrunden for SF's indstilling er først og fremmest, at lovforslaget  

 efter SF's opfattelse indebærer vidtrækkende og principielle  

 retssikkerhedsmæssige konsekvenser.
Dette gælder især for forslaget om  

 ankebegrænsning.
Det kan ikke afvises, at anke i sager af mindre værdi  

 isoleret set kan forekomme urimelig i forhold til den ressourceindsats, der  

 kræves af domstolene.
Ministeren har imidlertid ikke stillet noget andet i  

 stedet, og en ankebegrænsning bør derfor afvente et forslag til en forenklet  

 sagsbehandling i sager af mindre værdi.
 Endvidere finder SF anledning til at bemærke, at de foreslåede ændringer i  

 lov om ægteskabets retsvirkninger vedrørende ændringer af reglerne om  

 ægtepagter bør behandles i en større sammenhæng, der angår hele  

 formueforholdet mellem ægtefællerne, et forhold, der forud for en eventuel  

 lovændring bør underkastes en offentlig debat og i øvrigt ikke lovteknisk  

 klaskes sammen med ændringer i en række love, der intet har at gøre med  

 familieretlige forhold.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 2-4 stillede  

 ændringsforslag.
 Mindretallet kan i øvrigt tilslutte sig betænkningsbidraget fra  

 mindretallet bestående af Det Konservative Folkepartis, Venstres, Det  

 Radikale Venstres, Centrum-Demokraternes og Kristeligt Folkepartis medlemmer  

 af udvalget, jf. ovenfor.
Ændringsforslag Af justitsministeren, tiltrådt af et flertal (udvalget med  

 undtagelse af FP):
Til § 3 1) Nr. 9 udgår.
 Af justitsministeren, tiltrådt af udvalget:
Til § 8 2) Nr. 2 udgår.
Til § 16 3) Stk. 1 udgår, og i stedet indsættes:
 »Stk. 1. Loven træder i kraft den 1. juli 1990.
Stk. 2. § 6, § 7, nr. 4, § 9, nr. 5-11, § 10, nr. 1, og § 13  

 træder dog først i kraft den 1. oktober 1990.« Stk. 2-4 bliver herefter stk. 3-5.
 Af justitsministeren, tiltrådt af et flertal (udvalget med  

 undtagelse af SF):
Ny paragraf 4) Efter § 16 indsættes som ny paragraf:
»§ 01 Bestemmelser om særeje i testamenter, der er oprettet inden lovens  

 ikrafttræden, skal forstås som bestemmelser om skilsmissesæreje, medmindre  

 andet fremgår af omstændighederne.
Dette gælder dog ikke, hvis testator er  

 afgået ved døden inden lovens ikrafttræden, eller hvis den testamentariske  

 bestemmelse er gjort uigenkaldelig.« Bemærkninger Til nr. 1 Ændringsforslaget medfører, at forslaget om at undtage  

 narkotikastraffesager fra nævningebehandling udgår.
Til nr. 2 Ændringsforslaget er en konsekvens af, at der ved § 1 i lov nr. 845 af 20.  

 december 1989 er gennemført en bestemmelse svarende til den foreslåede.
Til nr. 3 Ændringsforslaget indebærer, at lovens ikrafttræden udskydes til den 1.  

 juli 1990.
For så vidt angår bestemmelserne om anerkendelse af faderskab og om  

 formueforholdet mellem ægtefæller finder Justitsministeriet, at de berørte  

 myndigheder m.v. bør have en passende frist til at indrette sig på  

 lovændringerne.
Der vil således i et vist omfang skulle udfærdiges  

 administrative forskrifter, ligesom navnlig de foreslåede ændringer  

 vedrørende formueforholdet mellem ægtefæller vil kræve et vist  

 oplysningsarbejde.
Det foreslås derfor, at disse bestemmelser først skal  

 træde i kraft den 1. oktober 1990.
Til nr. 4 Det foreslås, at der i lovteksten tages udtrykkelig stilling til,  

 hvorledes der skal forholdes med testamentariske bestemmelser om særeje, som  

 er oprettet inden lovens ikrafttræden.
Den foreslåede bestemmelse indebærer,  

 at der ved testamentsfortolkning skabes en formodning for, at en  

 testamentarisk bestemmelse om særeje, der er oprettet før lovens  

 ikrafttræden, skal forstås som skilsmissesæreje.
Formodningsreglen gælder dog  

 ikke, hvis testamentet er gjort uigenkaldeligt, eller hvis testator er død  

 inden lovens ikrafttræden.
Om baggrunden herfor henvises til bemærkningerne  

 til lovforslagets § 9.
Det er ikke fundet nødvendigt at fastsætte udtrykkelige regler om  

 særejebestemmelser i forbindelse med gaver eller ægtepagter.
Der henvises  

 herom til bemærkningerne til lovforslagets § 9.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Søren Bastholm (CD) Inger Stilling Pedersen (KRF) Erling Christensen (S)  

 Ole Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag KRONIKEN I POLITIKEN Søndag 13. august 1989 Narko og nævninge af Preben Wilhjelm Justitsministeren mener ikke, at narkosager er egnede til  

 nævningebehandling.
Med ejendommelig iver prøver han at beskære den  

 nævningeinstitution, som grundloven foreskriver.
Men ministerens argumenter  

 er falske, og nævningebehandling er et vigtigt gode for retssikkerheden Justitsministerens bidrag til regeringens forslag om »forenkling og  

 modernisering af den offentlige sektor« indeholder et forslag om  

 afskaffelse af nævningebehandling af narkosager.
Hvis forslaget vedtages vil  

 antallet af nævningesager blive reduceret med ca. 25 pct.
I bemærkninger til  

 forslaget bedyrer ministeren, at det ikke er fremsat af besparelseshensyn,  

 men fordi narkosager »ikke findes egnede til nævningebehandling«.
Det er et synspunkt, som selvfølgelig kan diskuteres.
Men de ledsagende  

 bemærkninger giver ikke belæg for påstanden.
Hvad der springer i øjnene er en  

 falsk og manipulerende argumentaion, som gør det svært at tage begrundelsen  

 for forslaget for pålydende.
 Der anføres tre argumenter for at undtage narkosagerne fra de almindelige  

 regler.
 For det første siges det, at disse sager kan sidestilles med en  

 række andre sager, som lovgivningsmagten i forvejen har fundet uegnede til  

 nævningebehandling.
 For det andet anføres, at narkosager gennemgående er mere  

 tidskrævende end andre nævningesager.
 Og for det tredje påpeges det, at man ved at afskaffe  

 nævningebehandling opnår mulighed for en fornyet prøvelse af  

 skyldsspørgsmålet gennem anke.
Det er korrekt, at en række andre sager i forvejen er undtaget fra  

 nævningebehandling.
Berettigelsen heraf kan man være enig eller uenig i, men  

 sammenstillingen med narkosagerne er falsk.
Samtlige andre kategorier  

 vedrører økonomiske forbrydelser, som ofte er teknisk komplicerede og derfor  

 kan være vanskelige for lægdommere at vurdere (f.eks. mandatsvig,  

 dokumentfalsk, groft skattesvig og omfattende økonomisk kriminalitet).  

 Desuden kan det ofte være vanskeligt for lægdommere uden kendskab til  

 forretningslivet at vurdere, om lovovertrædelsen er forsætlig.
Begrundelsen  

 for at undtage disse sager fra nævningebehandling har netop været deres  

 teknisk komplicerede karakter.
Det er af præcis samme grund, der jævnligt har været forslag om, at der i  

 disse sager skulle anvendes særlig kvalificerede domsmænd med kendskab til  

 regnskabsføring m.v.
Ingen kunne drømme om at stille tilsvarende forslag for  

 narkosagernes vedkommende.
Vanskeligheden ved narkosager er af en helt anden  

 karakter.
De er ikke spor teknisk komplicerede, men der mangler ofte  

 egentlige beviser.
Vanskeligheden består i at vurdere, om anklagemyndigheden  

 har sandsynliggjort, at den tiltalte er skyldig.
Deet kræver ingen særlig  

 ekspertise.
Det er tværtimod lægdommernes vigtigste funktion og berettigelse  

 i vores retssystem: at almindelige mennesker, upåvirket af systemets rutine,  

 skal vurdere, om den tiltaltes skyld er sandsynliggjort med så stor  

 sikkerhed, at man finder det forsvarligt at domfælde.
Det er grov  

 manipulation, når justitsministeren siger, at de grunde, der har ført til, at  

 Folketinget har undtaget disse (komplicerede økonomiske, PW) sager fra  

 nævningebehandling, gør sig med fuldt samme styrke gældende ved  

 narkotikasager.'(* 1) For øvrigt er henvisningen til de teknisk komplicerede økonomiske sager  

 misvisende af en anden grund: Undtagelsen af disse sager fra de almindelige  

 regler om nævningebehandling har med de nuværende nævningekriterier ingen som  

 helst praktisk betydning.
De resulterer så godt som aldrig i domme på over  

 fire års fængsel.
Hvis anklagemyndigheden derfor holder sig til en realistisk  

 strafpåstand, ville der således ikke blive tale om nævningebehandling, selv  

 om undtagelsen blev ophævet.
At narkosagerne er ganske særlig tidskrævende og uoverskuelige er i de  

 seneste år fremført igen og igen af modstandere af nævningebehandling og  

 gentages nu af justitsministeren i bemærkningerne til forslaget.
På den  

 baggrund virker det nærmest som et antiklimaks, når ministeren nu oplyser, at  

 den gennemsnitlige varighed af narkosagerne er 4,1 retsdage, mens den for de  

 øvrige nævningesager er 2,9 retsdage.
En så beskeden forskel kan ikke tages  

 alvorligt som argument for en mere principiel ændring af vor retspleje.
I  

 øvrigt er forskellen misvisende.
Der er gennemgående flere tiltalte i narkosagerne end i de øvrige sager.  

 Det er vel ikke så mærkeligt (og ikke noget bevis for komplicerethed og  

 uoverskuelighed), at en sag med flere tiltalte tager lidt længere tid end en  

 sag med færre tiltalte.
Det viser sig da også (men nævnes ikke i  

 forslaget), at tidsforbruget pr. tiltalt er nøjagtig det samme i  

 narkosagerne som i de øvrige nævningesager.
Dette endda til trods for, at der  

 i narkosagerne langt hyppigere benyttes tolk.
Det effektive  

 tidsforbrug, og dermed omfanget af de oplysninger, nævningene skal forholde  

 sig til, er altså gennemgående mindre for narkotiltalte end for andre  

 tiltalte.
Vi er dermed tilbage ved det egentlige problem, nemlig at  

 oplysningerne i narkosager ikke har samme bevismæssige standard som i de  

 fleste andre sager.
Det er ikke et spørgsmål om forenkling eller  

 »egnethed«, men om retspolitisk holdning, hvis man af den grund vil  

 have narkosagerne unddraget nævningebehandling.
Justitsministerens tredje argument (muligheden for fornyet prøvelse af  

 skyldsspørgsmålet gennem anke) har intet specielt med narkosagerne at  

 gøre.
Det kan med samme ret bruges på alle nævningesager.
Men det skal  

 erindres, at der m.h.t. skyldsafgørelsen i nævningesager findes den såkaldte  

dobbeltgaranti: en frifindelse ved nævningeting kan ikke ændres, men  

 en skyldigkendelse har de tre fagdommere pligt til at annullere, hvis de  

 finder den juridisk uholdbar.
Set i lyset heraf tager det besnærende argument  

 om fornyet prøvelse af skyldsspørgsmålet sig noget anderledes ud: det drejer  

 sig i praksis om, at anklagemyndigheden vil have endnu en chance i de sager,  

 hvor 12 almindelige mennesker har fundet, at samme anklagemyndigheds  

 materiale ikke har været overbevisende nok til at kunne domfælde.
Hvis narkosagerne »på grund af deres omfattende og komplicerede  

 karakter«, som justitsministeren påstår, »ikke er egnede til  

 nævningebehandling« d.v.s hvis nævningene havde særlig svært ved at  

 håndtere dem, så måtte man vel i øvrigt forvente, at fagdommerne i disse  

 sager hyppigere end i andre nævningesager var nødt til at annullere  

 nævningenes skyldigkendelse.
Men sådan forholder det sig så vidt vides ikke.
Den ihærdighed, hvormed Justitsministeriet og indflydelsesrige  

 repræsentanter for den juridiske profession gennem årene har søgt at amputere  

 nævningeinstitutionen, kan ikke undgå at påvirke vurderingen af forslaget.  

 Det er næppe tilfældigt, at ministerens tredje argument med samme ret (eller  

 mangel på ret) kan benyttes mod alle nævningesager.
Lige siden  

 1849-grundlovens løfteparagraf om nævninges medvirken i alle alvorligere  

 straffesager har modstanderne med dygtighed obstrueret det politiske flertals  

 hensigter.
Det var striden om det folkevalgte element i retsplejen, som var  

 hovedårsagen til, at det tog 70 år at få gennemført den retsreform,  

 som junigrundloven forudsatte.
Da det endelig skete, måtte  

 folketingsflertallet affinde sig med en langt mere begrænset  

 nævningeanvendelse, end det havde ønsket.
Kun to-tre procent af  

 straffesagerne kom for nævningeting.
Siden er det lykkedes modstanderne  

 gradvis at få det reduceret yderligere, så vi nu er nede på to-tre  

promille.
Nævningeinstitutionen nærmer sig rollen som et symbolsk  

 alibi for overholdelse af grundloven.
Og nu vil man skære en fjerdedel væk.
Angrebene sættes ind snart her, snart der.
Striden om narkosagerne  

 illustrerer den helt usædvanlige ihærdighed: Justitsministeriets aktuelle  

 forslag er det femte forsøg i løbet af kun 14 år på at holde narkosagerne  

 uden for nævningebehandling.
Folketingsflertallets gentagne afvisninger lader  

 man sig ikke anfægte af.
Det var forhøjelsen i 1975 af strafferammen for de alvorligste  

 narkotikaovertrædelser, der bragte narkosagerne ind i området for  

 nævningebehandling.
Justitsministeriet foreslog, at disse sager skulle  

 undtages fra den almindelige regel, men Folketinget afviste.
I 1977 gentog  

 Retsplejerådet under Justitsministeriet forslaget, men det fandt ingen støtte  

 blandt lovgiverne.
I 1981 stillede V og K forslag om det samme, men det blev  

 nedstemt.
I forbindelse med de nye nævningekriterier i 1984 foreslog  

 Justitsministeriets Retsplejeråd, at en del af narkosagerne skulle unddrages  

 nævningebehandling, selv om den almindelige betingelse herfor var opfyldt.  

 Forslaget fandt ingen støtte i Folketinget.
Nu kommer man så for femte gang  

 på 14 år.
Denne gang under etiketten »forenkling og modernisering«.
Narkosagerne er vel at mærke ikke det eneste angrebspunkt.
Det hører med i  

 billedet, at det i samme periode er lykkedes at unddrage de fleste  

 brandstiftelses-, røveri- og voldtægtssager fra den nævningebehandling, som  

 indtil 1981 var en selvfølge, når skyldsspørgsmålet ikke på forhånd var  

 afklaret gennem tilståelse.
Selvfølgelig skal hensigtsmæssigheden af nævningebehandling kunne  

 diskuteres.
Personlig er jeg af den opfattelse, at nævningeinstitutionen (med  

 bevarelse af »dobbeltgarantien«) er et retssikkerhedsmæssigt gode,  

 og at den ikke bør beskæres yderligere.
Jeg tvivler ikke på, at nogle af sagerne kunne køres hurtigere gennem en  

 domsmandsret.
De professionelle aktører er nødt til at gøre sig mere umage  

 m.h.t. både indhold og form, når skyldsspørgsmålet skal afgøres af lægdommere  

 alene, end når der som i domsmandsretten medvirker en fagdommer, som er  

 fortrolig med reglerne, og som i øvrigt har kunnet orientere sig om sagen i  

 forvejen.
Men netop det ser jeg som et stærkt argument for at bevare  

 nævningebehandling af straffesager, der kan resultere i langvarig  

 fængselsstraf.
Det er et selvfølgeligt krav til retsplejen, at den tiltalte  

 forstår, hvad der foregår om hovedet på ham, hvad der tillægges betydning i  

 sagen, hvordan bestemmelserne skal fortolkes osv.
Hvis det er nødvendigt at  

 være særlig omhyggelig af hensyn til nævningenes forståelse, så er det  

 nok også nødvendigt, for at den tiltalte kan følge med.
Hensynet til  

 nævningene giver et motiv for omhu, som ikke i samme grad findes i  

 domsmandssager.
Hvad narkosagerne angår, så er de i mange henseender specielle.  

 Normalt er der ingen konkrete »ofre«, som kan anmelde eller optræde  

 som vidner.
Ofte er der ingen tekniske beviser.
De vidner, som kan føres, vil  

 typisk ikke være uvildige, men præget enten af frygt eller af afhængighed.  

 Resultaterne af aflytninger o.lign. vil ofte kunne tolkes vidt forskelligt.  

 Holdningen til narkokriminalitet er i usædvanlig grad følelsesladet.
De bevismæssige vanskeligheder har banet vej for en retsplejemæssig  

 udvikling på dette område, som fra advokatside er blevet betegnet som et  

 juridisk galehus.
Det sikrer nævningebehandling ikke imod.
Men rutinen kan  

 også være farlig.
Man præges af dagligt at beskæftige sig med kriminelle  

 sager.
Indeholder den aflyttede telefonsamtale virkelig en aftale i  

 kodesprog, eller drejer det sig faktisk om en fødselsdagsgave til moster  

 Anna, som tiltalte hævder? Mange undersøgelser viser, at retssystemets  

 professionelle aktører er mere tilbøjelige end andre til fejlagtigt at  

 betragte et hændelsesforløb som potentielt kriminelt.(* 2) Det forekommer mig  

 også af den grund vigtigt, at man netop på et sådant område lader lægdommere  

 frem for professionelle vurdere anklagemyndighedens bevismateriale.
Forudsat  

 naturligvis, at vi bevarer den garanti mod justitsmord, som ligger i, at  

 fagdommerne har pligt til at annullere uholdbare skyldigkendelser.
Justitsministeren skal dog nok få støtte fra de fleste af de  

 høringsinstanser, han har anmodet om kommentarer. 17 af de 24 er dommer-  

 eller politikollegier.
Lægdommerne selv er som sædvanlig ikke spurgt.
Det  

 nærmeste, vi kommer deres opfattelse, er den undersøgelse baseret på  

 godt 1400 lægdommerbesvarelser, jeg publicerede sidste efterår.(* 3) 11 pct.  

 ser gerne området for nævningebehandling begrænset, 24 pct. ser det gerne  

 udvidet.
Blandt de 600, der har prøvet at være nævning, er det første tal  

 væsentligt mindre, det andet en smule større.
Det skal understreges, at de  

 ikke er spurgt specielt om narkosagerne. men der var lejlighed til at knytte  

 kommentarer til besvarelsen.
En enkelt af de 1400 har anført, at narkosagerne  

 burde undtages.
 Hensigtsmæssigheden af nævningebehandling kan selvfølgelig diskuteres. men  

 det vil være skandaløst yderligere at beskære denne markante rest af en  

 demokratisk retsplejeinstitution ud fra de falske begrundelser,  

 justitsministeren anfører i sit forslag.
Preben Wilhjelm Tillægsbetænkning afgivet af Retsudvalget den 23. maj 1990 Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til justitsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Et mindretal (Socialdemokratiets og Socialistisk Folkepartis medlemmer af  

 udvalget) lægger vægt på, at folketingsbeslutningen af 19. maj 1989 om  

 ændring af retsplejelovens regler om tredjeinstansbevilling (B 48) også  

 tillægges virkning for så vidt angår den eventuelle kommende administration  

 af anketilladelserne.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 stillede ændringsforslag.
Ændringsforslag Af et mindretal (SF), tiltrådt af et mindretal (S):
Til § 3 1) Nr. 1, 2, 3, 7, 8 og 11 udgår.
Til § 16 2) I stk. 4 udgår ordene »der anlægges, eller«.
Bemærkninger Til nr. 1 og 2 Ændringsforslagene indebærer, at den gældende retstilstand med hensyn til  

 anke og kære fastholdes.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
 (* 1) Lovforslag nr. 233, 1988/89.
(* 2) Se f.eks.
Eva Smith: Vidnebeviset, Kbh. 1986, s. 117, 219 og 582.
(* 3) P.
Wilhjelm: Folkevalgte dommere, Kbh. 1988.
