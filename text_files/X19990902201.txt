God revisorskik Den indklagede revisor havde tilsidesat god revisorskik  

  ved at indgive en selvangivelse for sent og pålagdes derfor en  

 bøde på 5.000 kr.
 KENDELSE:
 Ved skrivelse modtaget den 25. oktober 1996 har Rita  

 Jørgensen indgivet klage over registreret revisor Bjarne  

 Kallesøe.
 Erhvervs- og Selskabsstyrelsen har oplyst, at revisor  

 Bjarne Kallesøe har været optaget i Revisorregistret siden den  

 28. maj 1976.
Klageren, der er ansat ved Den Danske Ambassade i  

 Riga i Letland, har oplyst, at indklagede udarbejdede hendes selvangivelse  

 for 1994 efter virksomhedsordningen til hendes fulde tilfredshed.
Den 16.  

 april 1996 sendte hun sit materiale for 1995 til indklagede med henblik  

 på, at han skulle udarbejde selvangivelsen for 1995. Da hun ikke havde  

 modtaget selvangivelsen omkring den 20. juni 1996, rykkede hun telefonisk  

 indklagedes kontor uden at komme til at tale med indklagede selv.
I juli 1997  

 ringede hun igen til indklagedes kontor, hvor indklagede bekræftede, at  

 selvangivelsen var i orden.
Han kunne ikke umiddelbart oplyse, om hun havde  

 overskydende skat eller skulle betale efterskat, men han lovede at sende en  

 kopi af selvangivelsen til hende senest den følgende dag.
Klageren  

 modtog imidlertid først en kopi af selvangivelsen omkring den 9.  

 august 1996, efter at hun var kommet tilbage til Letland.
Det fremgik ikke,  

 hvornår selvangivelsen var indsendt til skattevæsenet.
Ved  

 kontrolopringning til skattevæsenet fik klageren oplyst, at man  

 også der først havde modtaget selvangivelsen i august 1996.
Klageren har yderligere oplyst, at indklagede havde  

 søgt om fritagelse for skattetillæg med negativt resultat.  

 Hendes egen ansøgning herom er også blevet afslået.
Hun  

 skal derfor betale 5.000 kr. på grund af den for sene indsendelse af  

 selvangivelsen.
Hun har den 27. september 1996 anmodet indklagede om, at han  

 betaler beløbet for hende, uden at han har reageret herpå.
Indklagede har ikke besvaret klagen skriftligt.
Han  

 har i maj 1997 telefonisk over for nævnets sekretariat bekræftet  

 klagens rigtighed og lovet at fremkomme med et skriftligt indlæg senest  

 21. maj 1997, hvilket ikke skete.
Ved skrivelse af 13. oktober 1997 er  

 parterne underrettet om, at sagen forventes afgjort på det foreliggende  

 grundlag på mødet den 14. november 1997.
 Disciplinærnævnet skal udtale:
Indklagede har ikke skriftligt besvaret nævnets  

 opfordring til at udtale sig om klagen.
Han har således ikke skriftligt  

 og ej heller mundtligt under sin telefoniske kontakt med nævnet taget  

 afstand fra klagerens oplysninger.
Endvidere er han skriftligt blevet gjort  

 bekendt med, at sagen må forventes afgjort på det foreliggende  

 grundlag, hvis han ikke svarer i sagen.
Herefter finder nævnet, at klagerens  

 sagsfremstilling må lægges til grund ved sagens  

 bedømmelse.
I overensstemmelse hermed lægges det således  

 til grund, at indklagede medio april 1996 påtog sig at udarbejde  

 klagerens selvangivelse for 1995 og samtidig modtog klagerens  

 bilagsmateriale, men desuagtet ikke overholdt fristen for selvangivelsens  

 indgivelse til skattevæsenet med den følge, at klageren blev  

 pålagt kontrollovstillæg.
Efter § 4 a, stk. 2, i lov om registrerede revisorer skal  

 en registreret revisor blandt andet udføre sit hverv med den  

 hurtighed, som hvervets beskaffenhed tillader.
Dette vil i almindelighed  

 indebære, at revisor - for så vidt han har modtaget de  

 fornødne oplysninger - må overholde de frister, der gælder  

 for indgivelsen af klientens selvangivelse.
Der er i nærværende  

 sag ikke grund til at antage, at indklagede har været forhindret i at  

 overholde fristen på grund af problemer med at fremskaffe de relevante  

 oplysninger fra klageren.
Indklagede har således tilsidesat god  

 revisorskik ved at indgive selvangivelsen for sent og pålægges  

 derfor en bøde på 5.000 kr. i medfør af lov om  

 registrerede revisorer § 11 a, stk. 1.
 T h i  b e s t e m m e s :
 Indklagede registreret revisor Bjarne Kallesøe  

 pålægges en bøde på 5.000 kr.
