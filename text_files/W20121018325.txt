Erstatningsansvarslovens § 26  tortgodtgørelse og § 17  regres mod skadevolder, nævnets j.nr. 12-520-23035 Ansøger var i en alder af 11 år blevet udsat for seksuelle krænkelser af 2 14-årige skadevoldere.
Forholdet kunne dog ikke henføres til straffelovens § 216 (voldtægt). Der var oplysninger i sagen om, at ansøger havde ønsket en form for kæresteforhold med de 2 skadevoldere, der dog udelukkende ønskede et seksuelt samkvem med ansøger.
Forholdene fandt sted i skolens frikvarterer, hvor skadevolderne havde hentet ansøger i skolegården og trukket hende med ud i skoven, der grænsede op til skolen, hvor krænkelserne havde fundet sted.
Ansøger søgte om godtgørelse for tort på 80.000 kr.
Nævnet tilkendte ansøger 70.000 kr., idet nævnet sammenholdt karakteren af de begåede seksuelle krænkelser med det faktum, at forholdene var blevet begået ved flere lejligheder af 2 mindreårige skadevoldere i forening.
Nævnet indstillede til politiet, at der skulle gøres regres mod skadevolderne.
I den forbindelse henledte nævnet opmærksomheden på lov nr. 363 af 13-05-2009 om hæftelse for børns erstatningsansvar, § 1, hvorefter den, der har forældremyndighed over et hjemmeboende barn, umiddelbart hæfter over for skadelidte for skader, som barnet (skadevolder) er erstatningsansvarlig for efter den almindelige erstatningsregel, med indtil 7.500 kr. for hver skadegørende handling eller undladelse.
