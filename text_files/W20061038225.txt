Klage over fysioterapeutisk behandling uden lægeordination Nævnet fandt grundlag for at kritisere fysioterapeuten for hans behandling, og nævnet indskærpede desuden over for fysioterapeuten at udvise større omhu og samvittighedsfuldhed i sit fremtidige virke.
Nævnet oplyste i den forbindelse, at fysioterapiassistenter ifølge lov om terapiassistenter kun foretager behandling efter lægehenvisning.
Bevægelsesinstruktioner og øvelsesvejledninger på raske personer kan dog udføres som en forebyggende helbredsindsats, uden at der foreligger en lægehenvisning.
 Det blev videre bemærket af nævnet, at det af sagen ikke fremgik, om klager blev set af sin praktiserende læge inden fysioterapibehandlingen den 18. august 2004 og som følge deraf havde en henvisning, som hun glemte at tage med, eller om klager kom til behandling hos fysioterapeuten uden forinden at have konsulteret sin praktiserende læge.
 Nævnet oplyste videre, at det ikke er almindelig anerkendt terapeutisk adfærd, at påbegynde manuel terapeutisk behandling på patienter, uden at der foreligger en lægehenvisning.
 Nævnet bemærkede, at fysioterapeuten ved Patientklagenævnets afgørelse af henholdsvis 21. september 2001 og 31. marts 2003 havde fået kritik for at foretage behandling uden lægehenvisning, jf. lov om terapiassistenter § 7, stk. 2.
 Nævnet fandt derfor anledning til at indskærpe over for fysioterapeuten at udvise større omhu og samvittighedsfuldhed i sit fremtidige virke.
