(Til samtlige amtsråd,  

 kommunalbestyrelser samt hovedstadsrådet) Ved skrivelse af 3. marts 1980 til samtlige amtsråd og kommunalbestyrelser  

 indhentede indenrigsministeriet oplysninger om, hvilke honorarer der  

 udbetales til medlemmer af amtsråd/kommunalbestyrelser for varetagelse af  

 hverv, der udføres efter et valg af eller en indstilling fra  

 amtsrådet/kommunalbestyrelsen.
Undersøgelsen har vist betydelige variationer med hensyn til, hvorledes  

 amtsrådsmedlemmer/kommunalbestyrelsesmedlemmer vederlægges for hverv som  

 medlem af bestyrelsen for selskaber, der helt eller delvis er i offentlig  

 eje.
Der er i et antal tilfælde, og især hvor der er tale om formanden  

 for/medlemmerne af et selskabs bestyrelse, etableret en egentlig  

 vederlagsordning, medens der iøvrigt alene udbetales vederlag på grundlag af  

 reglerne om diæter i den kommunale styrelseslovs § 16 eller beløb, der ligger  

 på samme niveau.
 Indenrigsministeriet anser det for ønskeligt, at der inden for det  

 kommunale område følges ensartede retningslinier for fastsættelsen af de  

 heromhandlede vederlag, og at disse fastsættes således, at der er den  

 fornødne sammenhæng mellem den arbejdsindsats, der ydes, og det vederlag, der  

 kan oppebæres for udførelsen af hvervet.
I overensstemmelse hermed skal indenrigsministeriet henstille til landets  

 amtsråd og kommunalbestyrelser samt hovedstadsrådet, at disse myndigheder  

 søger gældende og fremtidige vederlagsordninger for kommunalpolitikere, der  

 af deres hjemlige amtsråd eller kommunalbestyrelse indstilles til  

 bestyrelserne for selskaber, der er helt eller delvis i offentligt eje,  

 tilpasset det niveau, som i øvrigt er gældende inden for det offentlige for  

 varetagelse af sådanne hverv.
Henstillingen omfatter også de tilfælde, hvor  

 det pågældende hverv udføres ved et indirekte valg derved, at den pågældende  

 er valgt af f.eks. et kommunalt fællesskabs repræsentantskab til bestyrelsen  

 for fællesskabet eller valgt til det ledende organ for et selskab, hvori det  

 kommunale fællesskab indgår.
 Det bør efter indenrigsministeriets opfattelse være således, at  

 udgangspunktet for vederlæggelsen af de heromhandlede hverv, som efter den  

 nævnte undersøgelse i overvejende grad udøves i møder, tages i de regler, der  

 gælder for mødediæter efter den kommunale styrelseslovs § 16.
I de tilfælde, hvor forberedelsen til møderne går ud over, hvad der  

 normalt kan forventes, eller hvor der foreligger en betydelig arbejdsindsats,  

 der ikke direkte er knyttet til mødevirksomhed, vil der være anledning til at  

 overveje en egentlig vederlagsordning.
Det vil i de fleste tilfælde være  

 formanden, eventuelt også næstformanden, der har en sådan merbelastning i  

 form af forberedelsesarbejde, deltagelse i drøftelser, forhandlinger,  

 besigtigelser o.lign.
De heromhandlede særlige vederlag eller honorarer må fastsættes på  

 grundlag af en opgørelse over den tid, der anvendes/forventes anvendt, og en  

 betaling pr. time, som svarer til den, der anvendes ved statens fastsættelse  

 af tilsvarende vederlag.
Betalingen er her, medmindre der foreligger særlige  

 holdepunkter for noget andet, for tiden ca. 90 kr. i timen, beregnet med  

 udgangspunkt i den årsløn, som oppebæres af folketingsmedlemmer.
 Som et særligt holdepunkt for at fravige den nævnte timesats kan anføres  

 tilfælde, hvor hvervet er af en sådan karakter, at det med rimelighed kan  

 henføres til et højere løntrin.
