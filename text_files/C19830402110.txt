 Til samtlige kommunalbestyrelser.
 I forbindelse med udarbejdelsen af lov nr. 250 af 8. juni 1978 om  

 gasinstallationer og installationer i forbindelse med vand- og  

 afløbsledninger blev det overvejet, om der burde fastsættes særlige  

 undtagelser fra autorisationskravet for så vidt angår afløbsanlæg på  

 landbrugsejendomme.
Bl.a. af hensyn til faren for forurening af grundvandet fandtes det  

 imidlertid ikke forsvarligt at foretage sådanne undtagelser.
Det fremgår  

 derfor klart af lovens forarbejder, at alle afløbsanlæg på  

 landbrugsejendomme, herunder lukkede §afløbssystemer (ajle- og gylleanlæg) er  

 omfattet af autorisationskravet.
 På baggrund af en henvendelse fra landbrugsrådet finder ministeriet for  

 offentlige arbejder imidlertid, at der er behov for en præcisering af, hvilke  

 dele af de lukkede gødningsanlæg, der er omfattet af autorisationskravet, og  

 hvilke dele, der falder udenfor.
 Efter ministeriet for offentlige arbejders opfattelse, kan grebninger,  

 rensegange, gødningskanaler og gødningskældre ikke betragtes som egentlige  

 afløbsanlæg, men må snarere henregnes til en del af gulvet i bygningen.  

 Endvidere må ajle- og gødningsbeholdere snarere betegnes som beholdere til  

 opbevaring af ajle eller gylle med henblik på genanvendelse end som en del af  

 afløbsanlægget.
 Ingen af de nævnte anlæg kan sidestilles med de anlæg, der indgår i  

 kloakmesteruddannelsen, og ministeriet finder herefter ikke, at der er  

 grundlag for at betragte dem som en del af afløbsanlægget og dermed som  

 omfattet af autorisationskravet.
 Derimod må det fastholdes, at gulvafløb, ledningsanlæg og pumpebrønde, der  

 indgår i de pågældende anlæg ikke adskiller sig fra andre afløbsanlæg af  

 samme art, og at autorisationskravet derfor må opretholdes for disses anlægs  

 vedkommende.
 Dette indebærer følgende afgrænsning af autorisationskravet for lukkede  

 afløbsanlæg:
I.
Følgende anlægsdele er omfattet af kravet om autorisation for  

 kloakmestre:
a.
Afløb for møddingsvand: Gulvafløb og rørledninger fra og med  

 gulvafløbets overkant på møddingsplads til og med rørledningens tilslutning  

 til ajlebeholder.
b.
Ajleafløb: Gulvafløb, slambrønd og rørledninger fra og med gulvafløbets  

 overkant i grebning eller rensegang til og med rørledningens tilslutning til  

 ajlebeholder.
c.
Afløb for flydende gødning (gylle): Gulvafløb og rørledninger, herunder  

 vakuum-udslusning, fra og med gulvafløbets eller rørledningens overkant i  

 gødningskanaler eller gødningskældre til og med rørledningens tilslutning til  

 gødningsbeholder.
d.
Pumpebrønde: Dersom rørledning for ajle eller flydende gødning ledes  

 til pumpebrønd, er også selve pumpebrønden omfattet af autorisationskravet.
II.
Følgende anlægsdele er ikke omfattet af autorisationskravet:
- møddingspladser - grebninger og rensegange - drænede gulve - gødningskanaler og gødningskældre - ajlebeholdere - gødningsbeholdere.
 Det skal for en god ordens skyld præciseres, at almindelige, sanitære  

 afløbsinstallationer på landbrugsejendomme er omfattet af autorisationskravet  

 ligesom på alle andre ejendomme.
P.
M.
V.
 E.B.
