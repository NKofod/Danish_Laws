 Ankestyrelsen fandt en ansøger, der modtog højeste førtidspension som  

 følge af fremadskridende demens og totalincontinens, berettiget til støtte  

 til køb af bil.
 REDEGØRELSE FOR SAGEN:
 En gift ansøger, der modtog højeste førtidspension, søgte om støtte til  

 køb af bil.
Ansøgeren led af en hurtig fremadskridende demens visende sig ved hurtig  

 åndelig såvel som fysisk udtrætning.
Tilstanden medførte endvidere, at  

 ansøgeren led af incontinens, der var til stede døgnet rundt.
 Ansøgeren måtte som følge heraf bære ble og blebukser, der ikke sjældent  

 skulle skiftes med få timers interval.
 Bilen skulle anvendes til familiebesøg og almindelig befordring.
 AFGØRELSEN, DER KLAGES OVER:
Revaliderings- og pensionsnævnet meddelte afslag på støtte til køb af bil  

 med den begrundelse, at ansøgerens evne til at færdes ikke var nedsat i det  

 omfang loven krævede.
Gangfunktionen var ikke nedsat.
 KLAGEN TIL ANKESTYRELSEN:
 Sagen blev anket af ansøgeren, der anførte, at han som følge af sin  

 incontinens ikke kunne benytte offentlige transportmidler.
 LOVGRUNDLAG:
 Bistandslovens § 58.
 § 1 og § 2, i Socialministeriets bekendtgørelse nr. 886 af 11. december  

 1986 om støtte til køb af bil efter bistandslovens § 58.
 ANKESTYRELSENS AFGØRELSE:
 På baggrund af oplysningerne om ansøgerens helbredsmæssige og øvrige  

 forhold skønner Ankestyrelsen, at ansøgeren opfylder betingelserne for støtte  

 til køb af bil.
 Ankestyrelsen ændrer således revaliderings- og pensionsnævnets afgørelse.  

 Nævnet vil herefter give ansøgeren tilsagn om støtte på sædvanlige vilkår  

 efter bekendtgørelsens regler.
