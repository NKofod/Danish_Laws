Ankestyrelsens principafgørelse D-43-91 om beregning af dagpenge i fast turnus Resume:
Dagpengene fra kommunen, til en lønmodtager beskæftiget ved off-shore i fast turnus, skulle beregnes på grundlag af det antal timer arbejdsgiveren i henhold til gældende overenskomst skulle udbetale løn for, jf.
Socialministeriets bekendtgørelse nr.688 af 11. oktober 1991, § 31.
 Der skulle således også udbetales dagpenge for en friuge, hvor der afvikledes flyvetid, arbejdstidsnedsættelse mv., idet denne uge i henhold til gældende overenskomst svarede til beskæftigelse på 37 timer, for hvilke der også blev udbetalt løn.
 Love:
Lov om dagpenge ved sygdom eller fødsel - lov nr. 852 af 20. december 1989 - § 9, stk. 6 og § 18 Lov om sygedagpenge - lov nr. 563 af 9. juni 2006 - § 47, stk. 2, nr. 3 Sagsfremstilling:
 Kommunen traf afgørelse om, at pågældende i forbindelse med et fravær p.g.a. graviditetsgener fra tirsdag den 15. maj 1990 alene havde ret til dagpenge for hver off-shore periode på 12 timer x 7 dage x 2 uger eller ialt for 168 timer for de 2 uger.
Det er oplyst, at pågældende arbejder i off-shore i 12 timer pr. døgnalle ugens dage over en 2 ugersperiode.
Herefter efterfølges off shoreperioden af 14 dages frihed i land samt 1 uge med afvikling af flyvetid, holddriftstimer, kompensation for arbejdstidsnedsættelse og ferieafvikling.
 Pågældende mener, at dagpengene skal beregnes på grundlag af de 204 timers betalte arbejdstimer, som hun har i en 5 ugers periode.
 Pågældende har bl.a. oplyst, at der arbejdes off-shore, hvorfor arbejdstimerne ikke er placeret i tidsrummet 8-16, som på landjorden.
Der arbejdes 14 dage off-shore med ialt 168 timer.
Derefter har man 3 uger fri, og således fortsætter det hele året igennem.
 Den 3. friuge bruges til afspadsering, og for denne uge får man løn.
 Pågældende ønsker derfor også dagpenge for denne uge.
Arbejdsgiveren har oplyst, at den 3. friuge af praktiske grunde er delt op i flyvetimer, holddriftstimer, kompensation for arbejdstidsnedsættelse.
Herudover bruges den 3. friuge til løbende afvikling af ferie.
Pågældende modtager således også løn for den 3. friuge.
 Det er endvidere oplyst, at området ikke anses for omfattet af fællesordningen for arbejde i land.
 Afgørelse:
Dagpengeudvalget har på sit møde den 3. maj 1991 truffet den afgørelse, at kommunen har pligt til at betale dagpenge også for den 3. friuge, hvor der afvikles flyvetid, arbejdstidsnedsættelse m.v., idet denne uge i henhold til gældende overenskomst svarer til en beskæftigelse på 37 timer, for hvilke der også udbetales løn.
Den 3. friuge kan således ikke anses for at være en indtægtsfri afspadseringsperiode.
 Dagpengene skal beregnes i henhold til reglerne i dagpengelovens § 9, stk. 6, nr. 3 og Socialministeriets bekendtgørelse nr. 153 af 5. marts 1990 § 31.
 Dagpengeudvalget ændrer således kommunens afgørelse.
