Bekendtgørelse om film- og tv-produktionsuddannelsen I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Billedmediernes Faglige Udvalg, jf. lovens § 38, stk. 2, fastsættes:
Formål og opdeling § 1. Film- og tv-produktionsuddannelsen har som erhvervsuddannelse som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Selvstændig, innovativ og kreativ udførelse af alle arbejdsprocesser, der forekommer inden for uddannelsen, under iagttagelse af gældende miljø- og sikkerhedsbestemmelser.
 2) Selvstændig og effektiv planlægning og varetagelse af almindeligt forekommende arbejdsopgaver inden for uddannelsen på grundlag af teknisk faglige, kreative, innovative almene og personlige kompetencer.
 3) Identifikation af tekniske og andre fejl samt videreformidling af disse.
 4) Beherskelse af planlægningsredskaber og videreformidling af et planlagt audiovisuelt forløb til medarbejdere og udenforstående.
 5) Sikring af optimal teknisk kvalitet i relation til det påtænkte anvendelsesformål.
 6) Kreativ opgaveløsning, planlægning, strukturering af arbejdsprocesser og løsning af uforudsete problemer.
 7) Analyse og forståelse af audiovisuelle udtryk i deres historiske og kulturelle kontekst.
 Stk. 2. Eleven skal nå de uddannelsesmål, som er fastsat for det trin eller speciale, jf. stk. 3 og 4, som eleven har valgt.
 Stk. 3. Uddannelsen indeholder trin 1, film- og tv-assistent, niveau 4 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med specialet film- og tv-produktionstekniker (trin 2), niveau 5 i den danske kvalifikationsramme for livslang læring.
Varighed § 2. Uddannelsen varer fra 3 år til 5 år og 6 måneder, inklusive grundforløbet.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens trin 1, film- og tv-assistent, 2 år, hvoraf skoleundervisningen udgør 25 uger fordelt på mindst to skoleperioder.
Uddannelsens speciale varer yderligere 2 år og 6 måneder, hvoraf skoleundervisningen udgør 25 uger fordelt på mindst tre skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, film- og tv-assistent, 1 år og 3 måneder, hvoraf skoleundervisningen udgør 20 uger.
Uddannelsens speciale varer yderligere 1 år og 7 måneder, hvoraf skoleundervisningen udgør 25 uger.
 Stk. 4. For euv-forløb efter § 66 y, stk. 1, nr. 2, i lov om erhvervsuddannelser opdeles den i stk. 3 nævnte skoleundervisning på trin 1 i mindst to skoleperioder og på specialet (trin 2) i mindst to skoleperioder.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Valg af hensigtsmæssige teknikker til film- og tv-produktion.
 2) Valg af hensigtsmæssige materialer og udstyr.
 3) Teknisk dokumentation.
 4) Kvalitetskrav og metoder til at tilgodese egen og andres sikkerhed.
 5) Organisationskultur.
 6) Kameraarbejde, belysning, lyd og redigering.
 7) Produktionsudstyr, materialer og arbejdsrutiner.
 8) Valg af passende digitale platforme til billedbehandling.
 9) Æstetiske, sansemæssige og kompositoriske grundregler for visuel kommunikation.
 10) Branchens produkter, koncepter og ideer og deres anvendelsesområde.
 11) Arbejdsrelevant ergonomi.
 12) Håndtering af forskellige filformater.
 13) Almindelig jura i forhold til rettigheder over billeder, lyd og optagelser.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Valg af passende teknikker til fremstilling af produkter.
 2) Anvendelse af it til faglig informationssøgning og kommunikation.
 3) Anvendelse af relevant teknisk dokumentation.
 4) Anvendelse af de sikkerheds- og miljømæssigt gældende regler i forhold til egen og andres sikkerhed ved udførelse af arbejdet.
 5) Vurdering af om eget arbejde opfylder de af underviseren udvalgte kvalitetsmæssige krav.
 6) Udførelse af enkle opgaver inden for kameraarbejde, belysning, lyd og redigering med faglig sikkerhed.
 7) Valg og anvendelse af professionelt produktionsudstyr til film- og tv-produktion.
 8) Udførelse af digital billedbehandling.
 9) Arbejde med grundlæggende æstetiske, sansemæssige og kompositoriske grundregler for visuel kommunikation.
 10) Identifikation og anvendelse af hensigtsmæssige arbejdsmetoder.
 11) Anvendelse af og begrundelse for produkter, koncepter og ideer til film- og tv-produktion.
 12) Anvendelse af og begrundelse for valg af filformater.
 Stk. 4. Eleven skal have kompetence til på grundlæggende niveau at kunne:
1) under vejledning foretage valg af teknikker til fremstilling af film- og tv-produktionstekniske produkter, 2) selvstændigt foretage valg af hensigtsmæssige arbejdsmetoder, 3) selvstændigt vælge og anvende materialer og udstyr til enkle faglige opgaver inden for kameraarbejde, belysning, lyd og redigering, 4) selvstændigt udvikle og skabe visuel kommunikation samt udføre billedbehandling, 5) afgøre og tage ansvar for valg af det rette udstyr til film- og tv-produktion, 6) selvstændigt planlægge, koordinere og udføre enkle arbejdsprocesser og tage initiativ til samarbejde med andre om løsning af opgaver, 7) udføre arbejdsopgaver under hensyntagen til arbejdsrelevant ergonomi samt sikkerheds- og miljømæssige krav, 8) forklare og anvende eksisterende faglig dokumentation i en praktisk arbejdsproces, f.eks. følge et diagram, en vejledning eller lignende, 9) redegøre for sin egen rolle i virksomhedens organisation, 10) demonstrere teori, praksis og hensigtsmæssige arbejdsmetoder, 11) selvstændigt udføre digital billedbehandling, 12) redegøre for kvalitetskrav og metoder til at tilgodese egen og andres sikkerhed, 13) demonstrere forståelse for æstetiske, sansemæssige og kompositoriske grundregler for visuel kommunikation og 14) redegøre for branchens produkter, koncepter og ideer og deres anvendelsesområder.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan udføre alle arbejdsprocesser, der forekommer inden for det område, uddannelsen retter sig mod, selvstændigt, innovativt og kreativt.
 2) Eleven kan identificere tekniske og andre fejl og kommunikere disse videre.
 3) Eleven kan assistere ved arbejdsfunktioner vedrørende kamera-uplining, belysningsopgaver, gripfunktioner og produktionskoordinering.
 4) Eleven kan beherske planlægningsredskaber og kommunikere et planlagt audiovisuelt forløb til medarbejdere og udenforstående.
 5) Eleven kan sikre optimal teknisk kvalitet i relation til det påtænkte anvendelsesformål.
 6) Eleven kan arbejde selvstændigt og i teams.
 7) Eleven kan vise kreativitet og være innovativ i opgaveløsningen.
 8) Eleven kan analysere og forstå audiovisuelle udtryk i deres historiske og kulturelle kontekst.
 9) Eleven kan planlægge og strukturere arbejdsprocesser herunder løse uforudsete problemer.
 10) Eleven kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 11) Eleven kan selvstændigt og kreativt gennemføre planlægning, tilrettelæggelse, optagelse, bearbejdning og afvikling af produktioner samt medvirke ved udarbejdelsen af databaserede, integrerede medieprodukter.
 Stk. 2. Kompetencemålene nr. 1-10, jf. stk. 1, gælder for alle elever på hovedforløbet.
 Stk. 3. Kompetencemål nr. 11, jf. stk. 1, gælder for specialet.
 Stk. 4. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6. Som en del af den sidste skoleperiode på trin 1 og som del af den sidste skoleperiode på specialet (trin 2) afholder skolen en afsluttende prøve.
Hver prøve udgør en svendeprøve.
For at afslutte uddannelsen med henholdsvis trin 1 eller specialet, skal eleven bestå den pågældende prøve.
 Stk. 2. Prøven, der afholdes som del af den sidste skoleperiode i uddannelsens trin 1, film- og tv-assistent, tilrettelægges således:
1) Den afsluttende prøve består af en individuel, skriftlig prøve og en mundtlig eksamination, der tager udgangspunkt i en case inden for det uddannelsesspecifikke fag, eleven har valgt.
Spørgsmålene fordeles ved lodtrækning.
2) Den skriftlige prøve udarbejdes inden for en varighed af 3 timer.
Den mundtlige prøve varer 30 minutter, inklusive votering.
Eleverne har en forberedelsestid på 45 minutter til den mundtlige prøve.
Opgaveløsningen bedømmes af en eksaminator (lærer) og to censorer (skuemestre) udpeget af det faglige udvalg.
Censorerne er til stede under den mundtlige prøve.
3) Den endelige karakter for hver af prøverne fremkommer som et gennemsnit af de tre bedømmeres karakterer.
Den endelige karakter for trinprøven som helhed fremkommer som et gennemsnit af de tre gennemsnitskarakterer.
 4) Prøven er bestået, når eleven har opnået beståkarakter for både den skriftlige prøve og den mundtlige prøve.
 Stk. 3. Prøven, der afholdes som del af den sidste skoleperiode i uddannelsens trin 2, specialet film- og tv-produktionstekniker, tilrettelægges således:
 1) Prøven består af en individuel skriftlig opgave, en mundtlig prøve samt en praktisk opgave med individuel bedømmelse.
2) Den individuelle skriftlige opgave løses inden for en varighed af 4 timer.
Opgaveløsningen bedømmes af en eksaminator (lærer) og to censorer (skuemestre) udpeget af det faglige udvalg.
3) Den mundtlige prøve tager udgangspunkt i elevens portfolio, der udgøres af elevens indsamlede arbejder gennem hele uddannelsesforløbet, og har en varighed på 45 minutter inklusive votering.
Prøven gennemføres af en lærer og to censorer (skuemestre) udpeget af det faglige udvalg.
Censorerne er til stede under den mundtlige prøve.
4) Den praktiske opgave består af en fri fagopgave i form af en produktion og har en varighed på mindst 3 minutter og højst 15 minutter.
Eleverne har 15 fortløbende arbejdsdage til den praktiske opgave.
Eleverne bliver eksamineret mundtligt i opgaven.
Eksamen kan gennemføres som individuel eksamen eller som gruppeeksamen.
Ved gruppeeksamen bedømmes gruppedeltagerne individuelt.
Opgaven bedømmes af en eksaminator (lærer) og indtil fire censorer (skuemestre) udpeget af det faglige udvalg.
Censorerne er til stede under den mundtlige eksamen, inklusive voteringen.
5) Ved bedømmelsen giver læreren og censorerne i forening én karakter for hver af de tre prøver, henholdsvis den skriftlige opgave, den mundtlige eksamination over portfolio og den frie, praktiske projektopgave.
Den endelige karakter fremkommer som et gennemsnit af de tre afgivne karakterer.
 6) Prøven er bestået, når eleven har opnået beståkarakter for den skriftlige opgave, for den praktiske opgave samt for den mundtlige prøve over portfolio.
 Stk. 4. For at der kan udstedes skolebevis, skal eleven have bestået alle fag i hovedforløbet.
 Stk. 5. Ved uddannelsens afslutning, herunder afslutning med trin 1, udsteder det faglige udvalg et svendebrev til eleven som dokumentation for, at eleven har opnået kompetencer inden for uddannelsen.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
