 Sikrede, der var uden arbejde, da hun blev udskrevet fra psykiatrisk  

 hospital, fandtes ikke berettiget til sygedagpenge, da indtægtstabet skyldtes  

 varetægtsfængsling og den efterfølgende dom til behandling.
(* 1) REDEGØRELSE FOR SAGEN:
Sikrede blev sygemeldt den 27. september 1987 p.g.a. psykiske problemer.
 Efter arbejdsgiverperiodens udløb, den 2. november 1987 udbetalte  

 socialforvaltningen refusion af dagpenge til arbejdsgiveren.
Dagpengerefusionen blev bragt til ophør pr. 3. januar 1988, da sikrede den 4. januar 1988 var blevet varetægtsfængslet og overført til et psykiatrisk hospital.
 Sikrede blev den 25. maj 1988 idømt en behandlingsdom som følge af en  

 kriminel handling.
 Med virkning fra den 30. juni 1988 blev sikrede opsagt fra sit arbejde.
 En socialrådgiver på psykiatrisk hospital anmodede om sygedagpenge med  

 virkning fra 1. juli 1988.
 Sikrede blev den 26. juli 1988 udskrevet fra psykiatrisk hospital.
 Socialforvaltningen meddelte afslag på dagpenge under henvisning til  

 dagpengelovens § 1, stk. 1.
 Socialrådgiveren oplyste i december 1988 overfor amtsankenævnet, at  

 sikrede fortsat havde en behandlingsdom.
 AFGØRELSEN, DER KLAGES OVER:
 Amtsankenævnet tiltrådte socialforvaltningens afgørelse, da sikrede efter  

 nævnets opfattelse ikke opfyldte betingelserne i dagpengelovens § 1, stk. 1,  

 om indtægtstab på grund af sygdom.
 Efter nævnets opfattelse ville sikrede som udgangspunkt ikke være  

 berettiget til at oppebære sygedagpenge, sålænge behandlingsdommen ikke var  

 ophævet, idet indtægtstabet primært måtte tilskrives behandlingsdommen.
 Nævnet anførte videre, at dette principielle udgangspunkt dog kunne  

 fraviges, såfremt den person, som havde fået en endnu ikke ophævet  

 behandlingsdom, kunne dokumentere et indtægtstab, som ikke kunne henføres til  

 behandlingsdommen.
 Således som sagen forelå oplyst, fandt nævnet det ikke i tilstrækkelig  

 grad godtgjort, at der i sikredes tilfælde forelå en af disse  

 undtagelsessituationer, hvorfor nævnet ikke fandt sikrede berettiget til at  

 oppebære sygedagpenge.
 KLAGEN TIL ANKESTYRELSEN:
 Sagen blev anket af socialrådgiveren ved psykiatrisk hospital, der  

 anførte, at sikredes indtægtstab skyldtes sygdom og ikke den omstændighed, at  

 hun var idømt en behandlingsdom.
Socialrådgiveren anførte videre, at sikrede ikke var underkastet  

 frihedsberøvelse, og hun havde heller ikke en foranstaltning efter  

 straffeloven, som afskar hende fra tilknytning til arbejdsmarkedet.
Sikrede  

 fandtes derfor at opfylde betingelserne i dagpengelovens § 1.
 Antaget til principiel behandling:
 Sagen antaget til belysning af, hvorvidt en behandlingsdom afskar fra  

 tilknytning til det almindelige arbejdsmarked.
 LOVGRUNDLAG:
 Dagpengelovens § 1.
 Sikringsstyrelsens vejledning af 30. januar 1987 om dagpenge fra det  

 sociale udvalg, pkt. 18.
 ANKESTYRELSENS AFGØRELSE:
 Sikrede opfyldte ikke betingelsen i dagpengelovens § 1, stk. 1, om  

 indtægtstab på grund af sygdom.
 Ankestyrelsen lagde herved vægt på, at sikredes indtægstab skyldtes  

 varetægtsfængslingen og den efterfølgende dom til behandling, idet sikrede  

 var uden arbejde, da hun den 26. juli 1988 blev udskrevet fra psykiatrisk  

 hospital.
 Ankestyrelsen tiltrådte således amtsankenævnets afgørelse.
 (* 1) Se tillige SM D medd. nr. 11/86 og D medd. nr. 14/86.
