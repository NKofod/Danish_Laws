 Det lokale nævn giver afslag på en forenings ansøgning om  

 sendetilladelse, idet foreningens bestyrelse ikke er i overensstemmelse med  

 vedtægterne.
Udvalget gav klager medhold i, at nævnet ikke tilstrækkeligt tydeligt  

 havde efterlyst oplysninger, der kunne godtgøre, at foreningen opfyldte  

 lovens krav til bestyrelsens sammensætning.
Nævnet skulle derfor genoptage  

 behandlingen af klagerens ansøgning.
 Udvalget har på sit møde den 7. august 1989 behandlet en klage af 1. maj  

 1989 fra foreningen Ud Af Mørket over en afgørelse om afslag på foreningens  

 ansøgning om sendetilladelse, som Rødovre Lokalradionævn har meddelt i  

 skrivelse af 19. april 1989.
 I skrivelsen fra nævnet angives som begrundelse for afslaget, at  

 foreningens bestyrelse ikke er i overensstemmelse med vedtægterne.
I klagen anføres det, at det skyldes glemsomhed fra foreningens side, at  

 vedtægternes forskrift om 5 bestyrelsesmedlemmer ikke stemmer overens med det  

 faktiske antal på 3 medlemmer, der er opgivet i selve ansøgningen.
Det  

 bemærkes, at loven ikke indeholder krav om, at bestyrelsen skal bestå af 5  

 medlemmer, og at foreningen stedse har opfyldt kravet om, at flertallet af  

 bestyrelsen skal have bopæl i lokalområdet.
 Foreningen finder det urimeligt, at nævnet ikke udtrykkeligt har gjort  

 opmærksom på problemet på en sådan måde, at foreningen kunne få mulighed for  

 at rette fejlen.
I nævnets udtalelse af 7. juni 1989 hedder det, at nævnet i brev af 14.  

 december 1988 har anmodet klageren om at afklare uoverensstemmelsen imellem  

 det oplyste antal bestyrelsesmedlemmer i henholdsvis vedtægter og ansøgning,  

 men at foreningen i sit svar på nævnets anmodning ikke retter fejlen.
Nævnet  

 har som følge heraf været i tvivl om, hvorvidt lovens krav, om at flertallet  

 af bestyrelsen skal have bopæl i lokalområdet, var opfyldt og har på den  

 baggrund givet afslag.
I en supplerende udtalelse af 29. juni 1989 fra klageren fastholdes det,  

 at man ved en fejl ikke har været opmærksom på, at det antal  

 bestyrelsesmedlemmer, der er anført i ansøgningen om sendetilladelse til  

 lokal radiovirksomhed, ikke stemmer overens med det oplyste antal i de  

 oprindelige vedtægter.
Man blev først opmærksom på dette forhold gennem  

 nævnets afslag.
 Den nævnte skrivelse af 14. december 1988 indeholder med hensyn til  

 bestyrelsen og dennes sammensætning et ønske om at få tilsendt en liste med  

 samtlige bestyrelsesmedlemmers navne og adresser.
Udvalget vedr.
Lokal Radio og TV finder herefter at måtte give klageren  

 medhold i, at nævnet ikke tilstrækkeligt tydeligt har tilkendegivet, at man  

 savnede oplysninger, der kunne godtgøre, at foreningen opfyldte lovens krav  

 til bestyrelsens sammensætning.
 Nævnet har herefter ikke haft tilstrækkelig grundlag for at afvise at  

 behandle klagerens ansøgning.
 Nævnet skal genoptage behandlingen af klagerens ansøgning.
 Udvalgets afgørelse er enstemmig.
 Ingen.
