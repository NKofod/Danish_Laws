 Vedlagt fremsendes nogle eksemplarer af den mellem Finansministeriet og  

 Den danske Præsteforening indgåede overenskomst af 31. juli 1987 for  

 midlertidige hjælpepræster m.fl. tillige med Finansministeriets cirkulære af  

 1. september 1987 om overenskomsten.
 Overenskomsten er ændret væsentligt i forhold til tidligere  

 overenskomster, men en stor del af ændringerne er formelle ændringer, der er  

 foretaget med henblik på ensartethed i statens overenskomster.
 I tilknytning til overenskomsten bemærkes i øvrigt følgende:
Ad § 1. stk. 2 Overenskomsten anvendes ved funktion/konstitution, uanset om  

 funktionen/konstitutionen indebærer heltids- eller deltidsbeskæftigelse, om  

 funktionen/konstitutionen skyldes en ansat sognepræsts sygdom eller  

 tjenestefrihed, eller at funktionen er etableret under en ordinær vakance.  

 Funktionens længde er uden betydning, men det forudsættes, at kortere  

 funktioner/konstitutioner varetages over rådighedsordningen, ligesom det  

 forudsættes, at der ikke i større omfang end hidtil anvendes, tjenstledige  

 præster ved betjeningen af ledige præstestillinger.
 Anvendelse af overenskomsten på funktioner/konstitutioner forudsætter, at  

 overenskomsten efter det øvrige indhold kan anvendes på ansættelsesforholdet,  

 jfr. herved § 1, stk. 3, vedrørende tjenestemænd og pensionerede tjenestemænd  

 m.v.
 Funktion/konstitution, som er omfattet af overenskomsten bringes i stand  

 således:
a.
Biskoppen foretager indberetning til ministeriet om den funktion, der  

 ønskes etableret.
 Indberetningen skal indeholde oplysning om funktionens  

 begyndelsestidspunkt og (minimale) varighed samt om beskæftigelsesgraden  

 foruden sædvanlige oplysninger til brug ved etablering af  

 ansættelsesforholdet - herunder oplysning om, hvorvidt den foreslåede vikar  

 er indforstået med at påtage sig funktionen.
b.
Ansættelse i funktionsperioden foretages af kirkeministeriet  

 tidsbegrænset (af hensyn til opsigelsesvarslet).
 Er vikaren ikke i forvejen præsteviet, indeholder ansættelse  

 forudsætningsvis tilladelse til ordination.
c.
Såfremt funktionen ønskes udstrakt udover den af ministeriet fastsatte  

 ansættelsesperiode, udbedes biskoppens indstilling herom.
d.
Biskoppen kan som hidtil sætte en tjenstledig præst i funktion i en  

 ledig sognepræstestilling på vilkår, der senere fastsættes af ministeriet i  

 forbindelse med ansættelsen.
Ansættelsen af vikar vil i alle tilfælde - altså uanset vikariatets længde  

 - være forbundet med pensionsordning, som hjemlet i overenskomsten.
Det  

 forudsættes, at stiftsøvrigheden træffer foranstaltning til  

 etablering/videreførsel af pensionsordning for den vikarierende præst, jfr.  

 Kirkeministeriets skrivelse af 5. juli 1984.
 Såfremt biskoppen konstituerer en deltidsbeskæftiget hjælpepræst til  

 tillige at varetage en anden stilling - helt eller delvist - må indberetning  

 til ministeriet herom foretages med henblik på fastsættelse af den i lønkvote  

 og notering om den forhøjede pensionsalder, som den øgede beskæftigelsesgrad  

 vil medføre.
 Ad § 1. stk. 4.
 Ved anmodning om forlængelse af en hjælpepræsteansættelsesperiode må der  

 foreligge en skriftlig samtykkeerklæring fra hjælpepræsten.
 Ad § 1. stk. 5.
 Ved fastsættelse af regulativ for hjælpepræster må bestemmelse medtages om  

 vikarforpligtelse under pastoratets øvrige præsters ferie, såfremt sådanne  

 forpligtelser skal være gældende.
 Ad § 3. stk. 3.
 Ved skrivelse af 2. december 1986 har Finansministeriet, lønnings- og  

 pensionsdepartementet, bemyndiget Kirkeministeriet til at føre de nævnte  

 forhandlinger om lønanciennitet for hjælpepræster, der ikke er teologiske  

 kandidater.
Ad § 5 For så vidt angår hjælpepræsters pensionsordning henvises til kontrakt af  

 4. oktober 1981 mellem Den danske Præsteforening og Statsanstalten for  

 Livsforsikring om pensionsforsikring for hjælpepræster samt til  

 Kirkeministeriets cirkulæreskrivelser af 6. juli 1981 og 5. juli 1984 om  

 etablering af pensionsordning for hjælpepræster.
 Spørgsmålet om eventuel videreførsel af en fra en tidligere ansættelse  

 etableret pensionsordning (fx. i Magistrenes Pensionskasse) må forelægges  

 Kirkeministeriet.
Ad § 6 Såfremt ministeriet har godkendt, at en tidligere etableret  

 pensionsordning videreføres, jf. herom under bemærkningerne til - 5, skal  

 pensionsbidrag indbetales til denne i stedet for til Statsanstalten for  

 livsforsikring.
Ad § 10, stk. 1 Til hjælpepræster, der er ansat før 1. januar 1987, (hvor  

 arbejdstidsforkortelsen til 39 timer trådte i kraft) udbetales et løntillæg  

 på 2,56%, jfr.
Kirkeministeriets skrivelse af 15. december 1986. Ved  

 kvotaforhøjelse - midlertidigt eller permanent - bortfalder tillægget på  

 2,56%.
 Ad § 10, stk. 2, 3 pkt.
 De ændrede lønanciennitetsregler for deltidsbeskæftigede hjælpepræster,  

 der har virkning fra 1. april 1987, vil som følge af arbejdstidsforkortelser  

 pr. 1 januar 1987, medføre en særlig lønanciennitetsberegning for  

 hjælpepræster, der er ansat efter 1. januar 1987 med kvota 50 eller derunder.
 Ministeriet vil snarest udsende meddelelse herom til stiftsøvrighederne  

 for de berørte hjælpepræster.
Ad §§ 13-15 Der er ved bestemmelserne gennemført tilsvarende regler for  

 overenskomstansatte hjælpepræster som for tjenestemænd i henseende til  

 optjening af pensionsalder under barsels- og adoptionsorlov, jfr. herved  

 Kirkeministeriets cirkulærskrivelse af 23. september 1987.
 Det er dog, som det fremgår af bestemmelserne, en forudsætning for  

 hjælpepræsters optjening af pensionsalder under den lønfrie del af  

 barselsorlovs/adoptionsorlovsperioden, at der i denne periode af den ansatte  

 betales 5% og af styrelsen 10% af lønnen i pensionsbidrag til den etablerede  

 pensionsordning.
 Man skal anmode stiftsøvrigheden om at ville underrette hjælpepræster, der  

 bevilges barsels/adoptionsorlov, om nævnte bestemmelse med oplysning om  

 størrelsen af det beløb, der i givet fald skal indbetales til  

 pensionsordningen dels af den pågældende selv, dels af stiftsøvrigheden.
 Man bemyndiger stiftsøvrigheden til at indbetale 10% af lønnen til den  

 pågældendes pensionsordning, under forudsætning af, at hjælpepræsten selv  

 indbetaler 5%.
 Ministeriet udbeder sig i alle tilfælde indberetning om  hjælpepræsters  

 barselsorlov/adoptionsorlov med oplysning om, hvorvidt hjælpepræsten ønsker  

 at modtage pensionstilbudet eller ikke.
Ad § 18 Finansministeriets bekendtgørelse nr. 851 af 28. november 1986 om ret for  

 tjenestemænd til tjenestefrihed uden løn til nærmere afgrænsede formål er  

 fremsendt ved skrivelse herfra af 27. januar 1987.
Ad § 19, stk. 2 Bestemmelser om sygedagslister er anført i Kirkeministeriets  

 cirkulærskrivelser af 30. september 1983 og 13. marts 1987.
Ad § 21 Bestemmelse om befordringsgodtgørelse er fastsat i Kirkeministeriets  

 cirkulære af 1. maj 1985 om befordringsgodtgørelse til sognepræster, jfr.  

 cirkulærskrivelse af 22. juli 1987 til stiftsøvrighederne.
Ad § 22 Bestemmelser om godtgørelse for tjenstlige udgifter er fastsat ved  

 Kirkeministeriets cirkulære af 25. februar 1976. Godtgørelse for  

 deltidsbeskæftigede hjælpepræster fastsættes i forhold til kvoten.
Ved  

 fastsættelse af godtgørelse til en deltidsbeskæftiget hjælpepræst reguleres  

 godtgørelserne for de øvrige præster efter det samlede antal præster, hvori  

 hjælpepræsten medregnes svarende til kvoten.
Ad § 23 Satsen for enkeltstående gudstjenester er senest fastsat ved ministeriets  

 cirkulærskrivelse til stiftsøvrighederne af 26. marts 1987.
Ad § 24 Bestemmelser om telefongodtgørelse findes i Kirkeministeriets cirkulære af  

 30. juni 1983, hvori aftale af 2. november 1979 om boligtjenestetelefoner  

 m.v. er optrykt, og i Kirkeministeriets cirkulærskrivelse af 16. januar 1985.  

 Herudover bemærkes, at der til hjælpepræster, der pålægges pligt til at have  

 telefon i hjemmet, ydes telefongodtgørelse efter nedenstående retningslinier:
a.
Fuldtidsbeskæftigede hjælpepræster tildeles bolig-tjenestestedstelefon  

 efter samme retningslinier som tjenestemandsansatte præster.
b.
Hjælpepræster med deltidsbeskæftigelse tildeles almindelig  

 boligtjenestetelefon (aftalens § 3).
 Er beskæftigelsesgraden fastsat til halvtidsbeskæftigelse eller  derover  

 kan boligtjenestetelefon med særlig ordning (aftalens § 4) bevilges, såfremt  

 samtaleafgiften vedrørende tjenstlige telefonsamtaler varigt er  

 uforholdsmæssig stor i forhold til det beløb, der godtgøres for  

 samtaleudgifter efter den almindelige boligtjenestetelefonordning.  

 Boligtjenestetelefon med særlig ordning efter aftalens § 4 kan dog ikke  

 bevilges i tilfælde, hvor:
 1. Hjælpepræsten har adgang til kontor i kirken eller  

 andet sted med betalt telefon.
 2. Hjælpepræsten/hjælpepræstens ægtefælle (eller andre  

 medlemmer af husstanden) benytter telefonen i sit erhverv, eller som følge af  

 foreningsarbejde, politisk arbejde, borgerligt ombud eller lign.  hverv har  

 et særligt stort ikke tjenstligt forbrug eller modtager tilskud til telefon  

 andet steds fra.
 Telefonforbruget overstiger, hvad der efter omstændighederne skønnes  

 rimeligt, begrundet i embedes forhold.
Ad § 25 Bestemmelser om tildeling af tjenestedragt til hjælpepræster er indeholdt  

 i Kirkeministeriets cirkulære af 20. oktober 1987 om tjenestedragt for  

 folkekirkens præster.
 P.M.V.
 E.B.
