(Til rektorerne og forstanderne for  

 samtlige hf-kurser samt amtskommunerne og Københavns og  

 Frederiksberg kommuner) I henhold til lov om prøveforberedende enkeltfagsundervisning m.v. for  

 voksne § 1, jvf. lovbekendtgørelse nr. 320 af 4. juli 1983 skal enhver  

 amtskommune oprette og drive undervisning til prøver, der indgår eller kan  

 indgå i højere forberedelseseksamen.
I vejledning af 17. august 1983 om  

 oprettelse af hold ved prøveforberedende enkeltfagsundervisning m.v. for  

 voksne er anført, at lovens § 1 imidlertid ikke pålægger amtskommunerne pligt  

 til hvert år at tilbyde oprettelse af undervisning i alle fag til højere  

 forberedelseseksamen på hvert enkelt kursus.
Det skal dog sikres, at  

 kursisterne inden for et rimeligt tidsrum eller inden for et rimeligt  

 geografisk område får et undervisningstilbud der omfatter samtlige fag og  

 niveauer.
 Reglerne for oprettelse af hold ved enkeltfagkurser er fastsat i  

 bekendtgørelse nr. 338 af 11. juli 1983 om prøveforberedende  

 enkeltfagundervisning m.v. for voksne § 12, hvoraf det bl.a. fremgår, at der  

 skal oprettes undervisning for alle, der er optaget til en tilbudt  

 undervisning senest 14 dage før undervisningens begyndelse, såfremt der på  

 dette tidspunkt er optaget mindst 12 deltagere.
 For de 2-årige kursers vedkommende er holdoprettelsesreglerne for  

 tilvalgsfag anført i bekendtgørelse nr. 304 af 3. juni 1984 § 9 stk. 2,  

 hvorefter oprettelse af hold i et fag forudsætter, at mindst syv studerende  

 har tilmeldt sig.
Disse regler har til formål at sikre et rimeligt undervisningstilbud og  

 fornøden oprettelse af hold ved hf-undervisningen.
Erfaringen har imidlertid  

 vist, at der navnlig i tyndt befolkede områder kan være behov for et  

 samarbejde mellem de to kursusformer for at sikre hf-studerende yderligere  

 muligheder for at få tilgodeset deres ønsker om tilvalgsfag.
 Direktoratet skal derfor pege på, at et sådant samarbejde for at tilgodese  

 dette formål kan etableres efter nedenstående retningslinier, idet det skal  

 understreges, at disse ikke ændrer regler om undervisningstilbud ved  

 enkeltfagkurser eller regler om oprettelse af hold på enkeltfagskurser og  

 2-årige hf-kurser.
 1. Enkeltfagskursister kan følge undervisning på  

 tilvalgshold ved 2-årige hf-kurser, såfremt der er ledige pladser og under  

 forudsætning af, at der ikke tilbydes eller er fornøden tilslutning til  

 oprettelse af tilsvarende dagundervisning på et enkeltfagskursus inden for en  

 rimelig afstand.
 Forstanderens afgørelse om, at kursisten kan optages til hf-undervisning  

 efter hf-bekendtgørelsens § 4 stk. 1 er gældende for det 2-årige kursus, mens  

 rektor for det 2-årige kursus ved optagelse påser, at kursisten opfylder de  

 supplerende betingelser for optagelse til undervisning i visse fag efter  

 hf-bekendtgørelsens § 4 stk. 3. Det 2-årige kursus anfører ved note på  

 G-skema omfanget af enkeltfagskursister på tilvalgshold.
2. Kursister fra 2-årige kurser kan følge undervisning  

 på tilvalgshold ved enkeltfagskursus, hvis der ikke er tilstrækkelig  

 tilslutning efter hf-bekendtgørelsens § 9 stk. 2 til at oprette det  

 pågældende tilvalgsfag ved det 2-årige kursus.
Rektors afgørelse om optagelse  

 til hf-undervisning efter hf-bekendtgørelsens § 4 stk. 1-2 er da gældende for  

 enkeltfagkurset.
Tilvalgspoints som følge af undervisning på enkeltfagskursus  

 indgår i de 20 points, der er minimum for tilvalgsundervisningen på det  

 2-årige kursus.
Der stilles i disse tilfælde ikke krav om, at kursisterne  

 skal være 18 år, jvf. bekendtgørelse om prøveforberedende  

 enkeltfagsundervisning § 3.
 3. Kursister fra enkeltfagskursus efter pkt. 1 kan med  

 den pågældende amtskommunes godkendelse medregnes ved holdoprettelse på  

 2-årige hf-kurser efter hf-bekendtgørelsens § 9 stk. 2. Kursister fra 2-årige  

 kurser efter pkt. 2 indgår umiddelbart i grundlaget for oprettelse af  

 undervisning ved enkeltfagskurser efter enekltfagsbekendtgørelsens § 12 stk.  

 2.
 P.d.v.
