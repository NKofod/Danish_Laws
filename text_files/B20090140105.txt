Kapitel 1   Generelle bestemmelser Kapitel 2   Beregning af indtægtsrammer Kapitel 3   Effektiviseringskrav Kapitel 4   Ændring af indtægtsrammer Kapitel 5   Korrektion af indtægtsrammer Kapitel 6   Overdækning og underdækning Kapitel 7   Ekstraordinære effektiviseringsgevinster Kapitel 8   Opgørelse af reguleringsmæssige åbningsbalancer Kapitel 9   Regnskabsføring m.v.
Kapitel 10   Sanktionsbestemmelser Kapitel 11   Ikrafttrædelses- og overgangsbestemmelser Bilag 1 Bilag 2 Bekendtgørelse om indtægtsrammer og åbningsbalancer for naturgasdistributionsselskaber I medfør af § 37, stk. 3, § 37 a, stk. 2 og 5, § 50, stk. 1, og § 54 i lov om naturgasforsyning, jf. lovbekendtgørelse nr. 1116 af 8. november 2006, og § 78, stk. 3, i lov om elforsyning, jf. lovbekendtgørelse nr. 1115 af 8. november 2006, fastsættes:
Kapitel 1 Generelle bestemmelser § 1. Denne bekendtgørelse finder anvendelse på naturgasdistributionsselskaber.
 § 2. I denne bekendtgørelse forstås ved:
 1) Abandonment: Sløjfning eller bortskaffelse af naturgasdistributionsanlæg i områder, hvor naturgasforsyningen ophører.
 2) Annuitet: Betalingsrække hvor summen af afdrag og rentebetaling udgør samme betaling i løbende priser i hver termin.
 3) Atypiske omkostninger: Omkostninger, der er meget usædvanlige på grund af deres størrelse, art eller hyppighed.
 4) Distributionsaktivitet: Forhold, som er omfattet af bevilling til at udøve distributionsvirksomhed (distributionsbevilling), jf. § 10 i lov om naturgasforsyning.
 5) Driftsomkostninger: Omkostninger i forbindelse med distributionsaktiviteter til indkøb af energi, lønninger, tjenesteydelser, administration, vedligeholdelse og andre driftsomkostninger, herunder omkostninger omfattet af § 9, stk. 1, nr. 2, i lov om naturgasforsyning, men bortset fra omkostninger omfattet af § 13 og § 18, stk. 3, i denne bekendtgørelse.
 6) Finansielle udgifter: Renteomkostninger, realiserede og urealiserede kursgevinster og -tab samt amortisationstillæg og -fradrag vedrørende lån.
 7) Fremmedkapital: Gæld.
 8) Gæld: Summen af langfristede og kortfristede gældsforpligtelser.
 9) Indskudskapital: De kommunale indskud i de oprindelige regionale naturgasselskaber inklusive en godkendt forrentning heraf.
 10) Netaktiver: Anlægsaktiver i form af naturgasdistributionsnet samt grunde og bygninger til brug for naturgasanlæg.
 11) Nettogæld: Gæld fratrukket omsætningsaktiver.
 12) Nettoomsætningsformue: Virksomhedernes likvide midler og tilgodehavender fratrukket ikke rentekrævende fremmedkapital.
 13) Omkostningsramme: Ramme for indtægter, der kan oppebæres til dækning af driftsomkostninger samt omkostninger til afskrivning af aktiver.
 14) Reguleringsperioder: Året 2005, som var første reguleringsperiode, samt efterfølgende fireårsperioder startende med perioden 2006-09.
 § 3. For hvert distributionsselskab fastsættes en indtægtsramme efter reglerne i denne bekendtgørelse, jf. dog stk. 2. Indtægtsrammen udgør det maksimale beløb, som selskabet i et kalenderår i en reguleringsperiode kan oppebære ved indtægter, der vedrører distributionsaktiviteter.
Stk. 2. For distributionsselskaber, der er indtrådt i aftale af 23. juni 1999 mellem staten, Hovedstadsregionens Naturgas og Naturgas Midt-Nord om struktur og støtteforhold i gassektoren (Skt.
Hans-aftalen) fastsættes alene en fælles indtægtsramme efter reglerne i denne bekendtgørelse.
Kapitel 2 Beregning af indtægtsrammer § 4. Fra og med reguleringsperioden 2006-09 fastsætter Energitilsynet indtægtsrammer for distributionsselskabernes distributionsaktiviteter, jf. § 3, senest den 30. september året forud for en fireårig reguleringsperiode.
 Stk. 2. Indtægtsrammen fastsættes som en årlig ramme for hvert kalenderår i reguleringsperioden.
 Stk. 3. Energitilsynet fastsætter endelige, korrigerede rammer for et år efter reglerne i § 20.
 § 5. Indtægtsrammen fastsættes med henblik på dækning af driftsomkostninger, afskrivninger og forrentning ved en effektiv drift af selskabet, jf. § 37 a, stk. 1, i lov om naturgasforsyning.
 § 6. Indtægtsrammen består af summen af følgende beløb:
 1) En omkostningsramme, som fastsættes med henblik på dækning af driftsomkostninger og afskrivning af materielle anlægsaktiver anskaffet fra og med den 1. januar 2005, som anvendes ved aktiviteter omfattet af selskabets distributionsbevilling, jf. §§ 7-9.
 2) Et beløb til forrentning og afdrag af nettogæld samt forrentning og regenerering af indskudskapital pr. den 31. december 2004, jf. § 10.
 3) Et beløb til forrentning af aktiver idriftsat fra og med den 1. januar 2005, som anvendes ved aktiviteter omfattet af selskabets distributionsbevilling, jf. §§ 11 og 12.
 4) Et beløb til dækning af de faktiske omkostninger ved visse aktiviteter, jf. § 13.
 5) Et beløb til dækning af omkostninger til energibesparende aktiviteter, jf. § 18, stk. 3.
 § 7.  Den del af omkostningsrammen, der fastsættes med henblik på dækning af driftsomkostninger, jf. § 6, nr. 1, fastsættes som selskabets gennemsnitlige, årlige driftsomkostninger i de tre første år af den foregående reguleringsperiode og det sidste år af reguleringsperioden forud for den foregående reguleringsperiode.
Stk. 2. I reguleringsperioden 2006-09 fastsættes beløbet, jf. stk. 1, som selskabets driftsomkostninger i 2004 korrigeret for atypiske omkostninger, herunder engangsomkostninger i forbindelse med markedsåbningen.
Selskaberne indberetter senest den 1. juni 2005 deres driftsomkostninger i 2004 med angivelse af de atypiske omkostninger til Energitilsynets godkendelse.
Indberetningen skal opfylde kravene i § 30, stk. 3, nr. 1, og være revideret af en statsautoriseret eller registreret revisor.
 Stk. 3. Det beløb, som indregnes i omkostningsrammen efter stk. 1, kan eksklusiv regulering efter stk. 4 ikke overstige det effektivitetsregulerede beløb, som er indregnet til dækning af driftsomkostninger i omkostningsrammen for det sidste år i den foregående reguleringsperiode.
Stk. 4. Beløbet efter stk. 1-2 reguleres efter et sammenvejet indeks med 70 pct. lønandel og 30 pct. materialeandel.
Lønindekset er Danmarks Statistiks lønindeks for den private sektor (ILON 2). Materialeindekset er Danmarks Statistiks indeks for den indenlandske vareforsyning (PRIS 10). Såfremt Danmarks Statistik justerer indhold og dækningsområde for de anvendte indeks, vil Energitilsynet udmelde, hvorledes omkostningsrammen herefter pristalsreguleres med henblik på at sikre, at pristalsreguleringen i videst muligt omfang fortsætter på et tilsvarende grundlag.
Stk. 5. Den del af omkostningsrammen, som fastsættes med henblik på dækning af omkostninger til afskrivninger, jf. § 6, stk. 1, nr. 1, fastsættes som de forventede årlige afskrivninger på anlæggene.
Selskaberne indberetter deres forventede årlige afskrivninger for en reguleringsperiode til Energitilsynets godkendelse senest den 1. juni i året forud for reguleringsperioden.
 Stk. 6. Inden omkostningsrammen indregnes i indtægtsrammen, reduceres den med det beløb, som udmønter effektiviseringskravet efter kapitel 3.
 § 8. Afskrivninger på aktiver, som anvendes ved udførelse af distributionsaktiviteter, og som idriftsættes fra og med den 1. januar 2005, beregnes på grundlag af de bogførte anskaffelsespriser inklusive abandonment samt eventuelle finansieringsomkostninger fra og med 2005. Anlægsaktiver, bortset fra netaktiver, med en kost- eller anskaffelsespris under 100.000 kr. udgiftsføres i anskaffelsesåret.
 Stk. 2. Afskrivninger efter stk. 1 beregnes som lige store årlige beløb over anlæggenes forventede økonomiske og tekniske levetid indenfor den i bilag 1 angivne standardlevetid.
 Stk. 3. Afholdte udgifter, der tilfører et materielt anlægsaktiv nye eller forbedrede egenskaber eller på anden måde forøger det pågældende aktivs nytteværdi eller forlænger anlæggets levetid, klassificeres som forbedringsudgifter og tillægges det pågældende aktivs anskaffelsesværdi.
 Stk. 4. De i stk. 3 nævnte forbedringsudgifter afskrives med lige store årlige beløb over anlæggets restlevetid efter forbedringen.
 § 9. Afskrivninger på aktiver, som idriftsættes i løbet af reguleringsperioden, indregnes i omkostningsrammen med virkning fra idriftsættelsen.
 Stk. 2. Omkostningsrammen reduceres med afskrivninger på aktiver, som i løbet af reguleringsperioden bliver afskrevet fuldt ud eller afhændet, med virkning fra det tidspunkt, hvor anlægget er afskrevet fuldt ud eller afhændet.
 § 10.  Afdrag og forrentning af nettogæld samt regenerering og forrentning af indskudskapital pr. den 31. december 2004, jf. § 6, stk. 1, nr. 2, beregnes som en annuitet på summen af nettogælden, hensættelser til abandonment og indskudskapitalen i den reguleringsmæssige åbningsbalance med start den 1. januar 2005. I det omfang udlån til naturgasforbrugere ikke er optaget i balancen som omsætningsaktiver, beregnes annuiteten dog på summen af nettogælden, hensættelser til abandonment og indskudskapitalen fratrukket disse udlån.
Stk. 2. Selskaberne har senest den 15. februar 2005 anmeldt den løbetid, de ønsker at anvende på annuiteten, jf. stk. 1, til Energitilsynet.
Løbetiden strækker sig som minimum fra den 1. januar 2005 til den 31. december 2014 og opgøres i hele kalenderår.
Stk. 3. Såfremt et selskab på et senere tidspunkt ønsker at benytte en anden løbetid, end selskabet har anmeldt efter stk. 2, skal denne anmeldes til Energitilsynets godkendelse.
En ændret løbetid godkendes, såfremt selskabet kan dokumentere det ikke, at fører til en forhøjelse af selskabets generelle tarifniveau.
 Stk. 4. Energitilsynet fastsætter rentesatsen, der anvendes ved beregning af annuiteten, jf. stk. 1. Rentesatsen fastsættes for det enkelte selskab som en risikofri rente fastsat af Energitilsynet samt et risikotillæg, der afspejler risikoforholdene for fremmedkapital i det enkelte selskab.
 Stk. 5. Uanset bestemmelsen i stk. 4 fastsættes rentesatsen for den del af gælden, der er omfattet af fast­renteaftaler indgået mellem staten og henholdsvis Hovedstadsregionens Naturgas I/S og Naturgas Midt-Nord I/S for perioden fra 2006 til 2010 i overensstemmelse med disse aftaler.
 Stk. 6. Energitilsynet offentliggør det beslutningsgrundlag, som er anvendt ved fastsættelsen af rentesatsen efter stk. 4 og 5.
 Stk. 7. Energitilsynet kan forud for et kalenderår ændre rentesatsen med virkning for den resterende del af perioden omtalt i stk. 2 som følge af ændringer i de forhold, som har ligget til grund for fastsættelsen af satsen, jf. stk. 4 og 5. Energitilsynet offentliggør kriterier for ændringer i rentesatsen.
 Stk. 8. For perioden fra den 1. januar 2005 til den 31. december 2014 reduceres annuiteten med et beløb svarende til den del af annuiteten, der medgår til forrentning af indskudskapitalen.
 § 11. Den forrentning, som indregnes i indtægtsrammen, jf. § 6, nr. 3, fastsættes på grundlag af forrentningsgrundlaget, som består af værdien af materielle anlægsaktiver anskaffet fra og med den 1. januar 2005 ultimo det sidste år i den foregående reguleringsperiode, tillagt en nødvendig nettoomsætningsformue til udførelse af distributionsaktiviteterne.
 Stk. 2. Energitilsynet fastsætter størrelsen af den nødvendige nettoomsætningsformue nævnt i stk. 1 i forbindelse med fastsættelsen af indtægtsrammerne, jf. § 4, stk. 1, og offentliggør samtidig det beslutningsgrundlag, der er anvendt ved fastsættelsen af den nødvendige nettoomsætningsformue.
Stk. 3. Ved fastsættelsen af indtægtsrammen forud for en reguleringsperiode, jf. § 4, stk. 1, fastsættes forrentningen efter stk. 1 foreløbigt på grundlag af de materielle anlægsaktivers værdi ultimo det tredje år i den foregående reguleringsperiode.
Ved korrektionen af indtægtsrammerne efter kapitel 5 korrigeres forrentningen som følge af ændringer i forrentningsgrundlaget i det fjerde år af den foregående reguleringsperiode, jf. stk. 4 og 5.
 Stk. 4. Investeringer i netaktiver, som foretages i løbet af reguleringsperioden, indregnes i forrentningsgrundlaget med virkning fra den 1. januar året efter, at anlægget er sat i drift.
 Stk. 5. Forrentningsgrundlaget efter stk. 1 reduceres med virkning fra den 1. januar i hvert år i reguleringsperioden med afskrivninger på netaktiver foretaget i året forud.
§ 12. Energitilsynet fastsætter den forrentningssats, der kan indregnes i indtægtsrammen, jf. § 11. Rentesatsen fastsættes for det enkelte selskab som en risikofri rente fastsat af Energitilsynet samt et risikotillæg, der afspejler risikoforhold og skattepligt i det enkelte selskab.
Ved fastsættelsen af forrentningssatsen forudsættes en egenkapitalandel på 30 pct.
 Stk. 2. Energitilsynet kan forud for et kalenderår ændre forrentningssatsen med virkning for den resterende del af perioden som følge af ændringer i de forhold, som har ligget til grund for fastsættelse af satsen, jf. stk. 1. Energitilsynet offentliggør kriterier for ændringer i forrentningssatsen.
 Stk. 3. Energitilsynet offentliggør det beslutningsgrundlag, som er anvendt ved fastsættelsen af forrentningssatsen efter stk. 1 og 2.
 § 13. Nedenstående omkostninger indregnes i indtægtsrammerne med de af selskabet budgetterede størrelser:
 1) Omkostninger, som selskabet er pålagt i henhold til § 30, stk. 2, og § 44, stk. 1, i lov om naturgasforsyning.
 2) Omkostninger, som selskabet er pålagt i henhold til lov om gasinstallationer og installationer i forbindelse med vand- og afløbsledninger.
 3) Omkostninger ved nettab.
 Stk. 2. De budgetterede omkostninger, jf. stk. 1, indberettes til Energitilsynet senest den 1. juni i året før det år, de vedrører.
§ 14. Hvis to eller flere selskaber fusionerer, opgøres det fortsættende eller nye selskabs indtægtsramme for den resterende del af den reguleringsperiode, hvori fusionen finder sted, ved at sammenlægge de fusionerende selskabers indtægtsrammer for denne periode.
Indtægtsrammen for den følgende reguleringsperiode opgøres på grundlag af en sammenlægning af de fusionerede selskabers gennemsnitlige årlige omkostninger i den reguleringsperiode, hvori fusionen finder sted.
Stk. 2. Hvis et selskab opdeles, opgøres indtægtsrammerne for den resterende del af reguleringsperioden for de enkelte opdelte selskaber på grundlag af den del af indtægtsrammen, som kan henføres til hvert af disse selskaber.
De omkostninger, der indgår ved beregningen af indtægtsrammen for den efterfølgende reguleringsperiode, jf. § 6, nr. 1, opgøres for hvert af de opdelte selskaber på baggrund af de årlige omkostninger, der kan henføres til det pågældende selskab i hele den reguleringsperiode, hvori opdelingen finder sted.
Kapitel 3 Effektiviseringskrav § 15. Effektiviseringskravet består af et individuelt krav til det enkelte selskab fastsat af Energitilsynet under hensyn til det enkelte selskabs effektiviseringspotentiale og under hensyntagen til forsyningssikkerheden.
Kravene fastsættes som procentsatser af omkostningsrammen, ekskl. afskriv­ninger, inden pris- og lønregulering.
 Stk. 2. Effektiviseringskravet efter stk. 1 fastsættes samtidig med fastsættelsen af selskabets indtægtsrammer forud for en reguleringsperiode, jf. § 4, stk. 1.
 Stk. 3. De absolutte beløb, som svarer til kravene, reguleres med pris- og lønudviklingen efter § 7, stk. 4.
Stk. 4. Beregningen af det enkelte selskabs effektiviseringspotentiale sker på baggrund af en sammenligning (benchmarking) af selskabernes driftsomkostninger i den foregående reguleringsperiode.
Beregningen af effektiviseringspotentialet i reguleringsperioden 2006-09 sker ved en tilsvarende sammenligning af omkostninger i 2004.
 Stk. 5. Udover de i stk. 4 nævnte driftsomkostninger kan Energitilsynet beslutte at inddrage investeringer i beregningen af selskabernes effektivitet.
 Stk. 6. Ved fastsættelsen af det enkelte selskabs effektiviseringspotentiale, jf. stk. 4 eller 5, kan Energi­tilsynet inddrage sammenligninger med udenlandske naturgasdistributionsselskaber samt produktivitetsudviklingen i andre sektorer.
 § 16.  Energitilsynet offentliggør den metode, som anvendes ved beregning af selskabernes effektiviseringspotentiale samt de væsentligste forudsætninger og vurderinger, som ligger til grund for fastsættelsen af de individuelle effektiviseringskrav.
Kapitel 4 Ændring af indtægtsrammer § 17 . Energitilsynet kan beslutte, at et selskabs omkostningsramme skal forhøjes eller nedsættes, hvis der som følge af en udvidelse, formindskelse eller ændring af selskabets distributionsnet sker væsentlige ændringer i størrelsen af de driftsomkostninger, som er lagt til grund ved fastsættelse af indtægtsrammen, herunder ændringer, der følger af en opsplitning eller fusion, jf. § 14.
 § 18. Energitilsynet kan beslutte, at et selskabs omkostningsramme skal forhøjes, hvis selskabet som følge af nye krav i medfør af lov om naturgasforsyning, anden lovgivning eller regler i medfør heraf pålægges væsentligt forøgede omkostninger i forhold til de omkostninger, der er lagt til grund for beregning af selskabets indtægtsramme.
 Stk. 2. Energitilsynet kan beslutte, at et selskabs omkostningsramme skal sænkes, hvis selskabet som følge af bortfald af krav i medfør af lov om naturgasforsyning, anden lovgivning eller regler i medfør heraf pålægges lavere omkostninger i forhold til de omkostninger, der er lagt til grund for beregning af selskabets indtægtsramme.
 Stk. 3. Energitilsynet kan midlertidigt forhøje indtægtsrammen for et selskab med et beløb svarende til myndighedspålagte meromkostninger til energibesparende aktiviteter, jf. naturgasforsyningslovens § 14. Forhøjelsen vil gælde for den periode, der fremgår af pålægget.
§ 19. Selskaberne skal anmelde udlicitering og hjemtagning af større opgaver til Energitilsynet vedlagt dokumentation for konsekvenserne af udliciteringen eller hjemtagningen.
Det forudsættes, at selskabet ved udlicitering frafalder afskrivninger tilknyttet den udliciterede opgave.
 Stk. 2. Energitilsynet kan efter ansøgning tillade, at delelementer af et selskabs omkostningsramme forhøjes eller nedsættes i forbindelse med udlicitering eller hjemtagning af større opgaver.
 Stk. 3. Omkostningsrammen berøres ikke, såfremt den samlede omkostning til drift og afskrivninger efter udliciteringen eller hjemtagningen bliver mindre til den pågældende opgave end før udliciteringen eller hjemtagningen.
Stk. 4. Energitilsynet kan forhøje den del af omkostningsrammen, der fastsættes til dækning af driftsomkostninger til den udliciterede opgave, såfremt den årlige omkostning ved en udlicitering overstiger de hidtidige driftsomkostninger og afskrivninger ved opgaven, forudsat selskabet kan dokumentere, at omkostningerne ved udlicitering er lavere, end de vil være, hvis opgaven ikke udliciteres.
Forhøjelsen dækker den nødvendige meromkostning.
Stk. 5. Energitilsynet kan forhøje den del af omkostningsrammen, der fastsættes til dækning af driftsomkostninger til den udliciterede opgave, såfremt denne omkostning efterfølgende stiger væsentligt, forudsat selskabet kan dokumentere, at omkostningen ved udlicitering fortsat er lavere, end den ville være, hvis opgaven ikke var udliciteret.
Forhøjelsen dækker den nødvendige omkostningsstigning.
Stk. 6. I det omfang selskaber har afskrivninger på den hjemtagne opgave, skal afskrivningsbeløbet fratrækkes den del af omkostningsrammen, der fastsættes med henblik på dækning af driftsomkostningerne.
Den samlede omkostningsramme forbliver uændret.
 Stk. 7. Ændringen af omkostningsrammen har virkning fra udliciteringstidspunktet, henholdsvis hjemtagelsestidspunktet eller tidspunktet for omkostningsstigningen, jf. stk. 5.
Kapitel 5 Korrektion af indtægtsrammer § 20.  Senest tre måneder efter at reguleringsmæssigt regnskab for et år er indsendt til Energitilsynet, jf. § 30, stk. 1 og 3, udmelder tilsynet en endelig, korrigeret indtægtsramme for året omfattende følgende korrektioner:
1) Den del af omkostningsrammen, som er fastsat med henblik på at dække driftsomkostninger, korrigeres under hensyn til den faktiske pris- og lønudvikling i året.
Pris- og lønudviklingen beregnes på grundlag af udviklingen i indekset, jf. § 7, stk. 4. frem til udløbet af årets fjerde kvartal.
 2) De i § 13 omhandlede faktiske omkostninger i året.
 3) Årets afskrivninger korrigeres som følge af ændringer i afskrivningsgrundlaget siden udmeldingen af rammen, jf. § 9.
 4) Årets forrentning korrigeres som følge af ændringer i forrentningsgrundlaget siden udmelding af rammen, jf. § 11, stk. 3-5, og som følge af ændringer i forrentningssatsen besluttet af Energitilsynet siden udmeldingen af rammen, jf. § 12, stk. 2.
 5) Indtægtsrammen korrigeres under hensyn til eventuelle ændringer af rammen i medfør af kapitel 4.
 6) Årets effektiviseringskrav korrigeres under hensyn til den faktiske pris- og lønudvikling i kalenderåret, jf. § 15, stk. 3. Pris- og lønudviklingen beregnes på grundlag af udviklingen i indekset i bilag 1 frem til udløbet af årets fjerde kvartal.
Kapitel 6 Overdækning og underdækning § 21. Hvis et selskabs indtægter vedrørende distributionsaktiviteter overstiger den korrigerede indtægtsramme, foreligger der overdækning.
 Stk. 2. Overdækning i regnskabsåret skal senest være udlignet i løbet af de tre næstfølgende år.
 Stk. 3. Hvis der opstår en i forhold til indtægtsrammen uforholdsmæssigt stor overdækning, kan Energitilsynet beslutte, at udbetaling sker over en anden tidsperiode end angivet i stk. 2.
 § 22. Hvis et selskabs indtægter vedrørende distributionsaktiviteter er mindre end den korrigerede indtægtsramme, foreligger der underdækning.
 Stk. 2. Selskabet skal i forbindelse med fremsendelse af det reguleringsmæssige regnskab, jf. § 30, stk. 2, overfor Energitilsynet oplyse, i hvilket omfang underdækning ønskes opkrævet.
 Stk. 3. Den akkumulerede underdækning, som selskabet ønsker opkrævet, kan højst udgøre et beløb svarende til indtægtsrammen for det år, der aflægges regnskab for.
 Stk. 4. Underdækning for hvert år i en reguleringsperiode, som ønskes opkrævet, jf. stk. 2, kan opkræves inden udgangen af den følgende reguleringsperiode.
 Stk. 5. Hvis der opstår en i forhold til indtægtsrammen uforholdsmæssigt stor underdækning, kan Energitilsynet beslutte, at opkrævning sker over en anden tidsperiode end angivet i stk. 4.
 § 23. Over- og underdækning optjent i 2010 og følgende år samt primosaldoen pr. 1. januar 2010 for over- og underdækning forrentes med en rentesats fastsats i henhold til § 10, stk. 4. Forrentningen sker fra 1. januar i året efter, at over- og underdækningen er opgjort, dog tidligst pr. 1. januar 2010.
Kapitel 7 Ekstraordinære effektiviseringsgevinster § 24. Hvis de faktiske omkostninger til drift og afskrivninger vedrørende distributionsaktiviteter i kalenderåret er mindre end den korrigerede omkostningsramme for kalenderåret med fradrag af årets effektiviseringskrav, er der opnået en ekstraordinær effektiviseringsgevinst svarende til forskellen mellem de to beløb.
 § 25.  Hvis de faktiske omkostninger til forrentning af nettogæld pr. den 31. december 2004 er mindre end den af Energitilsynet fastsatte forrentning, jf. § 10, er der opnået en ekstraordinær effektiviseringsgevinst svarende til forskellen mellem de to beløb.
 Stk. 2. De faktiske omkostninger til forrentning, jf. stk. 1, fastsættes ud fra distributionsselskabets gennemsnitlige finansieringsomkostninger til fremmedkapital.
 § 26. Overskud i form af ekstraordinære effektiviseringsgevinster, jf. §§ 24 og 25, kan anvendes til nedsættelse af priser, henlæggelse til fremtidige investeringer eller ekstraordinær forrentning af indskudskapitalen.
Stk. 2. Dog kan ekstraordinære effektiviseringsgevinster på forrentningen, jf. § 25, hensættes til imødegåelse af renteudgifter, der overstiger de i § 10 fastsatte renteudgifter i op til to år.
Hensatte beløb, der ikke er anvendt til dette formål efter to år, anvendes herefter i overensstemmelse med stk. 1.
Stk. 3. Af ekstraordinære effektiviseringsgevinster svarende til op til 10 pct. af årets indtægtsramme skal mindst 50 pct. anvendes til nedsættelse af priser.
Af ekstraordinære effektiviseringsgevinster herudover skal mindst 75 pct. anvendes til nedsættelse af priser.
 Stk. 4. For skattepligtige selskaber beregnes beløbet, der skal anvendes til nedsættelse af priser, jf. stk. 3, på grundlag af de ekstraordinære effektiviseringsgevinster reduceret med en procentsats svarende til selskabsskattesatsen.
 Stk. 5. Nedsættelse af priser i medfør af stk. 3 skal så vidt muligt ske i forbindelse med førstkommende prisregulering.
 Stk. 6. Beløb, der er hensat, jf. stk. 2, medregnes kun i stk. 3, i det omfang de bliver anvendt i overensstemmelse med stk. 1 og på det tidspunkt, de bliver anvendt i overensstemmelse med stk. 1.
Kapitel 8 Opgørelse af reguleringsmæssige åbningsbalancer § 27. Energitilsynet har godkendt virksomhedernes åbningsbalancer for distributionsaktiviteterne pr. den 1. januar 2005.
 § 28. Ved udarbejdelsen af et selskabs reguleringsmæssige åbningsbalance for distributionsaktiviteterne værdisættes anlægsaktiverne som summen af nettogælden, hensættelser til abandonment og egenkapitalen, jf. bilag 2 og § 29.
 Stk. 2. Den nettogæld, der henføres til distributionsaktiviteterne, kan maksimalt udgøre det beløb, der fremkommer ved en opgørelse efter principperne i bilag 2.
 Stk. 3. I virksomheder med forpligtelser over for en kommune som følge af kommunens betaling af tjenestemandspension optjent inden den 31. december 1999, hvortil der ikke er hensat midler, optages den aktuarmæssigt opgjorte forpligtelse som gæld til kommunen i åbningsbalancen.
 Stk. 4. I virksomheder, som hæfter for gældsforpligtelser i medfør af § 60 a, stk. 1, i lov om naturgasforsyning opgives eventualforpligtelsen i en note til åbningsbalancen.
 Stk. 5. Energitilsynet kan fastsætte regler om opgørelsen af abandonment og omfanget heraf.
 § 29. Egenkapitalen opgøres i den reguleringsmæssige åbningsbalance som indskudskapital.
Kapitel 9 Regnskabsføring m.v.
§ 30. Selskabet skal udarbejde reguleringsmæssigt regnskab, der opgøres på basis af kalenderåret.
Regnskabet skal revideres af en statsautoriseret eller registreret revisor.
 Stk. 2. Reguleringsregnskabet for 2005 og senere kalenderår skal indsendes til Energitilsynet senest den 1. juni det følgende år.
 Stk. 3. Det i stk. 1 nævnte regnskab skal mindst omfatte:
 1) En opgørelse af omkostninger med en specifikationsgrad, som gør det muligt for Energitilsynet at fastsætte virksomhedens indtægtsramme efter reglerne i kapitel 2-5.
 2) En opgørelse af overdækning og underdækning, jf. §§ 21 og 22.
 Stk. 4. Reguleringsmæssige regnskaber, som ikke gøres offentligt tilgængelige gennem indberetning til Erhvervs- og Selskabsstyrelsen, gøres offentligt tilgængelige af Energitilsynet.
 § 31. Selskabet skal holde aktiviteter vedrørende offentlige forpligtelser efter § 9, stk. 1, i lov om naturgasforsyning, herunder aktiviteter omfattet af bekendtgørelsens § 18, stk. 3, regnskabsmæssigt adskilte fra distributionsaktiviteter i øvrigt.
Kapitel 10 Sanktionsbestemmelser § 32. Medmindre højere straf er forskyldt efter anden lovgivning, straffes med bøde den, der undlader 1) at udarbejde, lade revidere eller indsende reguleringsmæssigt regnskab som nævnt i § 30, stk. 1-3, eller 2) at holde aktiviteter regnskabsmæssigt adskilte som nævnt i § 31.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 11 Ikrafttrædelses- og overgangsbestemmelser § 33. Bekendtgørelsen træder i kraft den 1. januar 2010.
 Stk. 2. Med virkning fra den 1. januar 2010 ophæves bekendtgørelse nr. 38 af 14. januar 2005 om indtægtsrammer og åbningsbalancer for naturgasdistributionsselskaber.
 Stk. 3. Sager vedrørende regnskabsårene 2005  09 for Energitilsynet eller Energiklagenævnet efter bekendtgørelse nr. 38 af 14. januar 2005 om indtægtsrammer og åbningsbalancer for naturgasdistributionsselskaber behandles efter reglerne i bekendtgørelse nr. 38 af 14. januar 2005 om indtægtsrammer og åbningsbalancer for naturgasdistributionsselskaber.
Klima- og Energiministeriet, den 14. december 2009 Ib Larsen / Thomas Bastholm Bille Bilag 1 Standardlevetider Standardlevetider til brug ved opgørelse af afskrivninger på anlæg, som idriftsættes efter den 1. januar 2005, jf. § 9, stk. 2:
Domicil- og tekniske bygninger 50 år Distributionsnet inkl. fordelingsledninger og stikledninger 30-40 år M/R-stationer 15 år Målere 15 år Edb-udstyr 3-8 år Edb-software 0-8 år Øvrigt driftsmateriel og inventar 5-10 år Bilag 2 Principper for opgørelse af nettogæld i reguleringsmæssige åbningsbalancer for naturgasdistributionsaktiviteterne Nettogælden vedrørende distributionsaktiviteterne i DONG Distribution A/S kan i åbningsbalancen, jf. kapitel 8, maksimalt udgøre summen af følgende:
 Nettogæld overtaget fra Naturgas Syd I/S fratrukket den regnskabsmæssigt opgjorte goodwill (merpris) pr. overtagelsesdagen som opgjort i overtagelsesbalancen fratrukket resultat efter skat samt af- og nedskrivninger tillagt investeringer fra distributionsaktiviteterne i Syd- og Sønderjylland i perioden fra den 1. juli 1999 til den 31. december 2004.
 3) Den nettogæld, der kan henføres til distributionsaktiviteterne i DONG Distribution A/S, bortset fra de under pkt. 1 og 2 nævnte, pr. den 1. januar 2005.
 Nettogælden vedrørende distributionsaktiviteterne i HNG I/S kan i åbningsbalancen, jf. kapitel 8, maksimalt udgøre følgende:
 Den del af nettogælden i HNG I/S pr. den 31. december 2002 i henhold til selskabets årsregnskab, der kan henføres til distributionsaktiviteterne, jf. § 60 a i lov om naturgasforsyning, fratrukket resultat efter skat samt af- og nedskrivninger tillagt investeringer fra distributionsaktiviteterne i HNG I/S forsyningsområde samt vederlag for kundeoverdragelse til DONG i perioden fra den 1. januar 2003 til den 31. december 2004.
 Nettogælden vedrørende distributionsaktiviteterne i Naturgas Midt-Nord I/S kan i åbningsbalancen, jf. kapitel 8, maksimalt udgøre følgende:
 Den del af nettogælden i Naturgas Midt-Nord I/S pr. den 31. december 2002 i henhold til selskabets årsregnskab, der kan henføres til distributionsaktiviteterne, jf. § 60 a i lov om naturgasforsyning, fratrukket resultat efter skat samt af- og nedskrivninger tillagt investeringer fra distributionsaktiviteterne i Naturgas Midt-Nord I/S forsyningsområde samt vederlag for kundeoverdragelse til DONG i perioden fra den 1. januar 2003 til den 31. december 2004.
 Nettogælden vedrørende distributionsaktiviteterne i Naturgas Fyn A/S kan i åbningsbalancen, jf. kapitel 8, maksimalt udgøre følgende:
 Den del af nettogælden i Naturgas Fyn I/S pr. den 31. december 2002 i henhold til selskabets årsregnskab, der kan henføres til distributionsaktiviteterne, jf. § 60 a i lov om naturgasforsyning, fratrukket resultat efter skat samt af- og nedskrivninger tillagt investeringer fra distributionsaktiviteterne i Naturgas Fyn A/S forsyningsområde i perioden fra den 1. januar 2003 til den 31. december 2004.
Forrentning Den forrentning af gæld, der indgår i resultat, jf. ovenfor, bør så vidt muligt basere sig på de gennemsnitlige finansieringsomkostninger for fremmedkapital i selskabet.
Såfremt dette ikke er muligt eller kun vanskeligt lader sig gøre, kan der med Energitilsynets accept anvendes alternative metoder til opgørelse af forrentningen.
Skat Den skat, der kan indregnes for skattepligtige selskaber, fastsættes på grundlag af resultat før skat fra distributionsaktiviteten.
Forpligtelser over for en kommune som følge af kommunens betaling af tjenestemandspension optjent inden den 31. december 1999 Nettogælden opgøres inklusive forpligtelser, jf. § 28, stk. 3.
