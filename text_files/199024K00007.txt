Nr BTL 7 Betænkning over Forslag til konkursskattelov   

 Nr L 7 1990-91, 2. samling Afgivet af Skatteudvalget Afgivet: 19910521 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Nogle af udvalgets spørgsmål og skatteministerens svar herpå optrykkes som  

 bilag til denne betænkning.
 Endvidere har udvalget modtaget skriftlige henvendelser fra Det Danske  

 Advokatsamfund og Foreningen af Statsautoriserede Revisorer.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Centrum-Demokraternes, Det Radikale Venstres  

 og Kristeligt Folkepartis medlemmer af udvalget) lovforslaget til  

vedtagelse med de af skatteministeren stillede ændringsforslag.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 stillede ændringsforslag.
 Et flertal inden for mindretallet (Socialdemokratiets medlemmer af  

 udvalget) anfører, at lovforslaget indebærer en afklaring af retstilstanden  

 og forbedring af den skattemæssige behandling af underskud i konkurs.
 Udvalgsbehandlingen har gjort det klart, at der ikke i Folketinget er  

 vilje til at gøre op med spekulationen i rene underskudsselskaber, jf.  

 svarene på spørgsmålene 2, 4 og 7. Dette er en væsentlig svaghed ved  

 lovforslaget, som mindretallet vil søge afhjulpet, når udviklingen har modnet  

 den politiske vilje hertil, hjulpet på vej af uacceptable eksempler.
Endvidere har udvalgsbehandlingen afdækket, at man ved anvendelse af  

 virksomhedsskatteordningen kan bringe fordelene ved denne ordning ud over en  

 konkurs, hvilket synes helt uacceptabelt.
Der er tale om, at man før  

 konkursen behandles skattemæssigt fordelagtigt, og at man efter en konkurs  

 tillige opnår en yderligere gunstig skattemæssig behandling.
Forholdet  

 illustreres af besvarelserne på spørgsmål 18 og 34. Socialdemokratiet  

 forventer også på dette område at opnå tilslutning til en ændring, når tiden  

 er kommet hertil.
Socialdemokratiet har med ændringsforslagene peget på tre forhold, der  

 dels tjener til en forenkling (en selvangivelse for konkursboet), dels tjener  

 til effektivisering (inddragelse af insolvenssituationer m.v.), dels tjener  

 til en mere ensartet behandling (rentefradragsregel). De sidstnævnte  

 ændringsforslag er at anse som værnsregler, hvis udfyldning vil blive skabt  

 af praksis og den deraf følgende lovrevision.
Det er ganske  

 utilfredsstillende blot at afvise - som ministeren har gjort det -  

 ændringsforslagene med henvisning til, at forholdene fordrer en nærmere  

 undersøgelse eller nærmere overvejelser.
 Denne argumentation kan så med samme ret anvendes på de af ministeren  

 stillede ændringsforslag om sidestilling af tvangsakkord henholdsvis  

 gældssanering både i og uden for konkurs.
 En sådan konsekvent tankegang er dog tilsyneladende ikke mulig at forlange  

 fra skatteministerens side, hvorimod Socialdemokratiet også her finder  

 grundlag for at gennemføre ændringsforslagene.
 Socialdemokratiet anser det, som det er fremgået, for nødvendigt at følge  

 udviklingen på dette område nøje i de kommende år med henblik på fortsatte  

 forbedringer og tilpasninger til den forretningsmæssige udvikling og det  

 øgede europæiske samarbejde med deraf følgende interesse i mere ensartede  

 beskatningsregler også for gældsopgør.
Ændringsforslag Til § 1 Af skatteministeren, tiltrådt af udvalget:
 1) I stk. 1 udgår ordene », herunder ved tvangsakkord  

 i konkurs og gældssanering i konkurs«.
 Af et mindretal (S), tiltrådt af et mindretal (SF):
 2) I stk. 1 indsættes som 2. pkt.:
»Med de ændringer, der følger af forholdets natur, finder reglerne  

 tilsvarende anvendelse ved insolvensbehandlingssituationer, der ikke omfattes  

 af konkursloven, ved betalingsstandsning uden efterfølgende konkurs og ved  

 afvikling af virksomheden ved tvangsauktion uden efterfølgende konkurs.« Af skatteministeren, tiltrådt af udvalget:
 3) Efter stk. 1 indsættes som nyt stykke:
»Stk. 2. Loven gælder ikke ved frivillig akkord i konkurs,  

 tvangsakkord i konkurs og gældssanering i konkurs.
Lovens § 5 og § 13 gælder  

 dog i disse tilfælde.« Stk. 2 bliver herefter stk. 3.
 4) Stk. 2, 2. pkt., der bliver stk. 3, 2. pkt., affattes  

 således:
»Lovens § 4 og § 12 gælder dog i disse tilfælde.« Af et mindretal (S), tiltrådt af et mindretal (SF):
Til § 3 5) Stk. 3 affattes således:
»Stk. 3. Er der truffet bestemmelse om, at konkursindkomsten  

 er skattepligtig, skal bostyret indgive selvangivelse, hvorved den  

 skattepligtige indkomst opgøres under eet for hele perioden fra begyndelsen  

 af det indkomstår, hvori konkursdekretet afsiges, indtil konkursens slutning.  

 Selvangivelsen skal indgives inden udløbet af den frist, der gælder for  

 indgivelse af selvangivelse for det indkomstår, hvori konkursen sluttes.  

 Konkursindkomsten behandles efter de regler, der gælder for det indkomstår,  

 hvori konkursdekretet afsiges.« Til § 4 Af skatteministeren, tiltrådt af udvalget:
 6) Efter stk. 3 indsættes som nyt stykke:
»Stk. 01. Når selskaber er sambeskattede i indkomståret forud  

 for det indkomstår, hvori konkursdekret afsiges, hæfter selskaberne også for  

 skatter af et af selskabernes konkursindkomst.« Af et mindretal (S), tiltrådt af et mindretal (SF):
 7) Efter stk. 3 indsættes som nyt stykke:
»Stk. 02. Efter konkursens slutning kan renter vedrørende en  

 fordring, der har været inddraget under konkursen, ikke fradrages ved  

 opgørelsen af den skattepligtige indkomst.« Af skatteministeren, tiltrådt af udvalget:
Til § 5 8) I 1. pkt. udgår ordene »uden tvangsakkord i  

 konkurs«.
 Af et mindretal (S) tiltrådt af et mindretal (SF):
Til § 10 9) Stk. 1 affattes således:
»Er der truffet bestemmelse om, at konkursindkomsten er  

 skattepligtig, skal skyldneren indgive særskilt selvangivelse vedrørende  

 denne indkomst, hvorved den skattepligtige indkomst opgøres under eet for  

 hele perioden fra begyndelsen af det indkomstår, hvori konkursdekretet  

 afsiges, indtil konkursens slutning.
Selvangivelsen skal indgives inden  

 udløbet af den frist, der gælder for indgivelse af selvangivelse for det  

 indkomstår, hvori konkursen sluttes.
Konkursindkomsten behandles efter de  

 regler, der gælder for det indkomstår, hvori konkursdekretet afsiges.« Til § 12 10) Efter stk. 7 indsættes som nyt stykke:
»Stk. 8. Efter konkursens slutning kan renter vedrørende en  

 fordring, der har været inddraget under konkursen, ikke fradrages ved  

 opgørelsen af den skattepligtige indkomst.« Af skatteministeren, tiltrådt af udvalget:
Til § 13 11) I 1. pkt. udgår ordene »uden tvangsakkord i  

 konkurs eller gældssanering i konkurs«.
Til § 17 12) Stk. 1 affattes således:
»Skatteministeren kan bemyndige de statslige eller kommunale  

 skattemyndigheder til at træffe afgørelse efter denne lov.
De i § 15, stk. 1  

 og 3, omhandlede oplysninger indsendes til den myndighed, som i henhold til  

 1. pkt. træffer afgørelse om skattepligt efter § 14, jf. § 15, stk. 2 og  

 3.« Bemærkninger Til nr. 1, 3, 8 og 11 Efter nærværende lovforslag (L 7) og lovforslag L 8 (forslag til lov om  

 ændring af forskellige skattelove og konkursloven. (Underskud ved  

 tvangsakkord uden for konkurs og gældssanering uden for konkurs m.v. og  

 ændringer som følge af konkursskatteloven)) er der en vis forskel mellem den  

 skattemæssige behandling af gæld, der er omfattet af tvangsakkord eller  

 gældssanering i konkurs (L 7) og tvangsakkord og gældssanering uden for  

 konkurs (L 8).
 Efter ændringsforslagene undgås den forskellige behandling af de to  

 grupper af tilfælde.
Efter lovforslag L 7 kan underskud fra før slutningen af en konkurs ikke  

 fradrages efter dette tidspunkt.
Dette gælder også, når konkursen sluttes med  

 en tvangsakkord i konkurs eller en gældssanering i konkurs.
 Ved tvangsakkord uden for konkurs og gældssanering uden for konkurs er det  

 i lovforslag L 8 foreslået, at det fradragsberettigede underskud skal  

 nedsættes med det gældsbeløb, der faktisk er eftergivet.
Betingelserne for at opnå tvangsakkord i konkurs er imidlertid i alt  

 væsentligt de samme som for tvangsakkord uden for konkurs.
Tilsvarende gælder  

 hovedbetingelserne for gældssanering uden for konkurs også for gældssanering  

 i konkurs.
 I ændringsforslagene foreslås det derfor, at tvangsakkord i konkurs  

 sidestilles med tvangsakkord uden for konkurs, og at gældssanering i konkurs  

 sidestilles med gældssanering uden for konkurs.
Hvis et konkursbo sluttes med en tvangsakkord eller en gældssanering  

 indebærer dette, at adgangen til at fremføre et eventuelt underskud ikke helt  

 ophæves, men kun begrænses med den faktiske gældseftergivelse.
De omtalte  

 ændringer medfører konsekvensændringer i lovforslagets §§ 5 og 13  

 (ændringsforslag nr. 8 og 11).
 Ændringsforslagene vil medføre en ændring af den foreslåede skattemæssige  

 behandling af fremførte underskud ved tvangsakkord i konkurs og gældssanering  

 i konkurs, hvilket vil medføre et provenutab, som dog må antages at være af  

 yderst begrænset størrelse.
Til nr. 2 Det er fremgået af henvendelser fra det erhvervsliv, der til daglig  

 arbejder med gældsopgør, at der med gennemførelse af lovforslaget i den  

 nuværende udformning vil ske en forøgelse af antallet af insolvenssituationer  

 i forhold til i dag.
Da dette ikke er hensigten med den foreslåede lov, er  

 ændringsforslaget nødvendigt som en afgrænsningsregel.
Det er uforståeligt,  

 at emnet ikke har været inddraget i forbindelse med lovforslagets  

 fremsættelse.
Ministeren har ikke under udvalgsbehandlingen været indstillet  

 på en opstramning, selv om det i kommentaren til eksempelvis henvendelsen fra  

 Foreningen af Statsautoriserede Revisorer medgives, at der kunne være  

 anledning til en yderligere begrænsning af retten til at fremføre et  

 underskud.
Til nr. 4 Ændringen er redaktionel.
 I lovforslagets § 1, stk. 2, foreslås det, at loven ikke gælder ved  

 udenlandske konkurser, der tillægges retsvirkning her i landet efter reglerne  

 i konkurslovens § 6. I forbindelse hermed foreslås det, at lovforslagets § 3  

 og § 11 dog skal gælde i disse tilfælde.
Af bemærkningerne til lovforslagets § 1 fremgår, at udenlandske domstoles  

 og myndigheders afgørelser vedrørende konkurs, tvangsakkord og lignende  

 insolvensbehandling som udgangspunkt ikke tillægges konkursskattemæssig  

 betydning.
Der foreslås dog den undtagelse, at underskudsfremførsel afskæres  

 efter reglerne i lovforslagets § 4 og § 12, hvis justitsministeren tillægger  

 afgørelserne virkning her i landet efter konkurslovens § 6. Den foreslåede  

 skattefrihed for konkursboer er imidlertid knyttet til de særlige danske  

 konkursretlige forhold, og det foreslås derfor, at skattefriheden ikke gælder  

 for udenlanske konkursboer m.v.
Henvisningen til § 3 og § 11, der vedrører  

 konkursindkomsten, foreslås derfor ændret, sådan at bestemmelsen henviser til  

 § 4 og § 12 vedrørende begrænsning af retten til underskudsfremførsel.
Til nr. 5 og 9 Skattelovrådet har i sin betænkning nr. 1101 fra 1987, p. 84 ff., anført,  

 at det efter rådets opfattelse vil være en stor fordel, om indkomstopgørelsen  

 forenkles mest muligt, og det må tilstræbes, at fallent og konkursbo under  

 bobehandlingen er fri for indbyrdes at skulle tage hensyn til udveksling af  

 oplysninger, bilag m.m. af hensyn til opfyldelse af selvangivelsespligten.
 Skattelovrådet argumenterer kraftigt for, at denne forenkling kan opnås  

 ved, at indkomstopgørelsen foretages under eet for hele konkursperioden.  

 Herved undgås alle periodiseringsproblemer inden for konkursperioden.
Der vil være tale om et væsentligt brud med det normale  

 indkomstskattesystem, hvis man vælger en samlet indkomstopgørelse for hele  

 konkursperioden i stedet for at foretage indkomstopgørelser for hvert  

 indkomstår for sig.
Der er imidlertid med forslagets hidtidige formulering  

 lagt op til et endnu mere afgørende brud med normaliteten ved at foreslå  

 indførelse af en såkaldt »carry back«-regel, der indrømmer adgang  

 til at tilbageføre underskud i løbet af konkursperioden.
Da der er tale om at  

 opfatte konkursbobehandlingen som en samlet formuedisposition i stedet for en  

 række indkomstårs driftsdispositioner, vil ændringsforslaget være den mest  

 klare måde at forenkle konkursbobehandlingen på inden for dette område.
Til nr. 6 Sambeskattede selskaber hæfter solidarisk for hinandens skat.
Det foreslås  

 at bevare den solidariske hæftelse, selv om sambeskatningen i øvrigt ophører  

 under konkurs, jf. lovforslagets § 4, stk. 3.
At sambeskatningen ophører efter lovforslaget skyldes, at underskud ikke  

 må kunne overføres fra konkursselskabet til et andet selskab inden for samme  

 koncern.
Sambeskatningens ophævelse får imidlertid den konsekvens, at  

 selskaberne efter de almindelige regler ikke længere hæfter solidarisk for  

 hinandens skatter.
Det gør de, mens sambeskatningen består.
Den solidariske hæftelse skyldes, at der kan disponeres i det ene selskab  

 med skattemæssig virkning for det andet.
Sådanne tilfælde kan imidlertid også  

 forekomme i konkurs, og det foreslås derfor, at den solidariske hæftelse  

 opretholdes under konkursen trods sambeskatningens ophævelse.
Til nr. 7 og 10 Udvalgsbehandlingen har afklaret, at en skyldner trods begrænsning af  

 retten til at fremføre underskud på en fordring, der på et tidspunkt  

 nedskrives eller afskrives, alligevel kan få fradrag for efterfølgende  

 påløbne renter af den pågældende fordring.
Forholdet er eksemplificeret i  

 spørgsmål 25 og besvarelsen heraf.
Til nr. 12 Ændringen er redaktionel.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Trøjborg (S) Stavad (S) Ove Fich (S) Jes Lunde (SF) Jens Thoft (SF) Bente  

 Juncker (CD) Aagaard (KF) Pernille Sams (KF) Peter Brixtofte (V) nfmd.  

Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Nogle af udvalgets spørgsmål til skatteministeren og dennes svar herpå Spørgsmål 2:
»Vil ministerens ovennævnte lovforslag eller L 7, forslag til lov om  

 ændring af forskellige skattelove og konkursloven. (Underskud ved  

 tvangsakkord uden for konkurs og gældssanering uden for konkurs m.v. og  

 ændringer som følge af konkursskatteloven) forhindre, at der kan handles med  

 virksomheder, der alene har et skattemæssigt underskud?» Svar:
 I forslag til konkursskattelov (L 6) § 4, stk. 1, foreslås det, at  

 underskud fra før konkursens slutning ikke kan fradrages efter dette  

 tidspunkt.
 I forslag til lov om ændring af forskellige skattelove og konkursloven (L  

 7) foreslås det, at uudnyttede underskud, der ellers er fradragsberettigede  

 efter henholdsvis ligningslovens, personskattelovens og  

 virksomhedsskattelovens regler, ved fremførslen begrænses med det beløb,  

 hvormed en skyldners gæld er nedsat ved tvangsakkord udenfor konkurs,  

 gældssanering udenfor konkurs eller frivillig akkord.
Forslagene indebærer ikke ændringer i reglerne for underskudsfremførsel  

 for personer eller selskaber, som ikke har været igennem konkurs, akkord  

 eller gældssanering.
Hvis en skyldner ikke opnår en konkurs, tvangsakkord  

 udenfor konkurs, gældssanering udenfor konkurs eller en frivillig akkord,  

 sker der derfor ingen begrænsninger i retten til at fremføre et eventuelt  

 underskud.
De foreslåede regler ændrer ikke ved det gældende regelsæt om  

 underskudsfremførsel i ligningslovens § 15, stk. 3-6. Formålet med disse  

 regler er at sikre, at købere af et selskab ikke kan fremføre et  

 skattemæssigt underskud i selskabet fra før overtagelsen til modregning i  

 selskabets renteindtægter, udbytter m.v. efter overtagelsen.
Reglerne  

 forhindrer derimod ikke fremførsel af underskud i erhvervsmæssig indkomst.
 Spørgsmål 4:
»Hvordan har reglerne fra december 1987 om  

 underskudsoverførselsbegrænsninger for selskaber virket i praksis?» Svar:
 Reglerne i ligningslovens § 15 om underskudsfremførsel for selskaber blev  

 ændret i 1987 med virkning fra og med indkomståret 1988.
Formålet med de nye regler var at forhindre, at passive investorer opkøber  

 et tomt underskudsselskab for at udnytte underskuddet til at gøre afkast af  

 finansielle aktiver, som indskydes i det tomme selskab, skattefrie, indtil  

 underskuddet er brugt op.
Efter lovændringen kan aktieselskabers underskud  

 fra tidligere år ikke fratrækkes i nettokapitalindtægter i selskabet, hvis  

 mere end 50 pct. af aktierne eller af stemmeværdien er overdraget til en ny  

 aktionærkreds.
 Reglerne om begrænsning af retten til underskudsfremførsel skulle alene  

 gælde de tilfælde, hvor passive investorer overtager et underskudsselskab for  

 at modregne underskuddet i kapitalafkast.
Derimod skulle underskud fra tidligere år altid kunne modregnes i overskud  

 fra enhver form for erhvervsvirksomhed, f.eks. overskud fra  

 fremstillingsvirksomhed.
Herved opnåedes, at underskudsgivende selskabers  

 aktiviteter uden skattemæssige konsekvenser kan omlægges eller udvides i  

 forbindelse med et ejerskifte.
Reglerne hindrede således ikke, at  

 arbejdspladser kan reddes ved en rekonstruktion af selskabet.
 Den praktiske virkning af reglerne om en begrænsning i  

 underskudsfremførslen har været, at køb af underskudsselskaber, hvor formålet  

 alene har været at nedbringe beskatningen af fremtidige kapitalindtægter, er  

 ophørt.
 Reglerne begrænser som nævnt ikke retten til at fremføre underskud til  

 modregning i erhvervsmæssige indkomster, hvorfor der i dette øjemed fortsat  

 handles med underskudsselskaber.
 Spørgsmål 7:
 Ministeren bedes kommentere vedlagte omtale af handel med  

 underskudsselskab i Børsen den 14. september 1990. Ministeren bedes oplyse,  

 om han ikke - bl.a. på baggrund af artiklen - nu er enig i, at de nugældende  

 regler i ligningslovens § 15 må strammes op.
Vil det af ministeren bebudede lovforslag »ramme« en transaktion  

 som den omtalte, hvor der er tale om et børsnoteret selskab, der overdrages  

 med et betydeligt skattemæssigt underskud, derefter sælger sin virksomhed til  

 aktiesælgeren, og til slut udnyttes som investeringsselskab? (1989-90, spm. 174, alm. del - bilag 318).
 Svar:
 Udvalget anmoder om mine kommentarer til omtalen i Børsen den 14.  

 september 1990 af en konkret handel med et børsnoteret selskab og spørger, om  

 jeg - bl.a. på baggrund af artiklen - nu er enig i, at de nugældende regler i  

 ligningslovens § 15 må strammes op.
 På grund af reglerne om tavshedspligt kan jeg ikke nærmere kommentere den  

 konkrete handel.
I øvrigt synes det ikke at fremgå af artiklen, at formålet med handlen er  

 af skattemæssig karakter.
Det er snarere et spørgsmål om at opnå en hurtigere  

 og nemmere adgang til Fondsbørsen.
 På baggrund af artiklen finder jeg derfor ikke anledning til at overveje  

 en ændring af reglerne om underskudsfremførsel i ligningslovens § 15.
 Dernæst spørges der, om det lovforslag, jeg har bebudet, vil omfatte en  

 transaktion som den, der omtales i artiklen, hvor der er tale om et  

 børsnoteret selskab, der overdrages med et betydeligt skattemæssigt  

 underskud, derefter sælger sin virksomhed til aktiesælgeren og til slut  

 udnyttes som investeringsselskab.
 Regeringen har den 2. oktober 1990 fremsat et forslag til en  

 konkursskattelov samt et hertil knyttet forslag til lov om ændring af  

 forskellige skattelove og konkursloven (Underskud ved tvangsakkord udenfor  

 konkurs og gældssanering udenfor konkurs m.v. og ændringer som følge af  

 konkursskatteloven). Disse forslag omfatter ikke en situation som den  

 beskrevne.
Den konkrete sag kan jeg - som anført - på grund af reglerne om  

 tavshedspligt ikke kommentere.
Jeg må i denne forbindelse bemærke, at jeg  

 heller ikke finder det rigtigt at kommentere en transaktion i lyset af et  

 lovforslag på baggrund af en avisartikel.
 Spørgsmål 11:
»På hvilke områder adskiller lovforslaget sig fra Skattelovrådets  

 anbefalinger i betænkning nr. 1101 fra 1987?» Spørgsmål 12:
»Har Skattelovrådet udtalt sig om det foreliggende lovforslag? I  

 bekræftende fald ønskes en kopi af udtalelsen.« Svar:
Betænkning nr. 1101 fra 1987 indeholder en lovskitse, som har dannet  

 grundlag for udarbejdelsen af L 6 og L 7. Skattelovrådet har kommenteret et  

 tidligere udkast til L 6 og L 7 (bl.a. med en anden nummerering af  

 paragrafferne). I det følgende vil jeg først og fremmest koncentrere mig om  

 de ændringer, som Skattelovrådet har kommenteret, fordi de indebærer en  

 fravigelse fra Skattelovrådets skitse.
Endvidere omtaler jeg under pkt.  

B.1. en enkelt ændring, der ikke var med i det udkast, som  

 Skattelovrådet har kommenteret.
Skattelovrådets udtalelse vedlægges i kopi.
A.
Forslaget til konkursskatteloven 1. Efter lovforslagets § 14 kan skattemyndigheden træffe  

 bestemmelse om skattepligt, hvis myndigheden skønner, at konkursindkomsten  

 opgjort efter fradrag af tidligere års underskud overstiger i alt 100.000 kr.  

 Skattemyndigheden kan dog undlade at træffe bestemmelse om skattepligt, hvis  

 det må antages at kun en mindre del af skatten kan inddrives.
Efter  

 lovforslagets §§ 3 og 11 gives der ved beregning af skatten af  

 konkursindkomsten et fradrag på 100.000 kr.
 Skattelovrådets skitse går ud på, at afgørelse om skattepligt kun kan  

 træffes, såfremt det må antages, at den skattepligtige indkomst i forbindelse  

 med behandlingen af konkursboet vil være »betydelig«.
 2. Efter lovforslagets § 15 skal bostyret i konkursboet sende  

 genparter af opgørelsen efter § 116 i konkursloven direkte til  

 skattemyndigheden samtidig med, at bostyret sender originalerne til  

 skifteretten.
 Efter Skattelovrådets skitse skal originalerne sendes til skifteretten,  

 som derefter skal videresende dem til skattemyndigheden med sine eventuelle  

 rettelser.
 Ændringen e foretaget efter indstilling fra Justitsministeriet.
 3. Efter lovforslagets § 15 kan afgørelser om skattefrihed ændres  

 til afgørelser om skattepligt, hvis der senere indgår et aktiv i boet, som  

 enten ikke tidligere var nævnt i bostyrets oplysninger, eller hvis tilhør til  

 boet måtte anses for usikker eller omstridt.
 Skattelovrådets skitse indeholder ikke denne adgang til at ændre  

 afgørelserne.
4. Efter lovforslagets §§ 3 og 10 opgøres konkursindkomsten for  

 hvert år for sig.
Selvangivelserne indgives dog først samtidig med fristen  

 for det sidste års selvangivelse, og underskud ved opgørelsen af det enkelte  

 års indkomst under konkursen kan frem~ og tilbageføres til andre år under  

 konkursen.
 Herved opnås stort set samme resultat, som ved Skattelovrådets skitse,  

 hvorefter konkursindkomsten opgøres under eet for alle konkursårene, således  

 at det er uden skattemæssig betydning, på hvilket tidspunkt under konkursen,  

 at et aktiv bliver solgt.
 5. For tiden efter konkursdekretets afsigelse er hverken  

 skyldnerens A-indkomst eller skyldnerens indkomst som medhjælpende ægtefælle  

 i den anden ægtefælles virksomhed omfattet af skattefriheden i §§ 6 og 7. Det  

 gælder både efter lovforslaget og efter Skattelovrådets skitse.
For tiden fra årets begyndelse indtil konkursdekretets afsigelse er der  

 derimod en forskel.
Efter lovforslaget er de foran nævnte indkomster heller  

 ikke i denne periode omfattet af skattefriheden.
Efter Skattelovrådets skitse  

 er de omfattet af skattefriheden.
B.
Forslag til lov om ændring af forskellige skattelove og  

 konkursloven. (Underskud ved tvangsakkord uden for konkurs og gældssanering  

 uden for konkurs m.v. og ændringer som følge af konkursskatteloven).
1. Efter forslaget nedsættes den skattepligtiges underskud med  

 det beløb, hvormed en gæld nedsættes ved akkord eller gældssanering.  

 Nedsættelsen svarer til den eftergivne gæld.
Hvis skyldneren har  

 driftsomkostninger ved akkorden, fradrages de i hans skattepligtige indkomst.
Efter Skattelovrådets forslag svarer nedsættelsen til den eftergivne gæld  

 formindsket med omkostninger ved akkorden.
Skattelovrådets forslag, som det  

 er formuleret i betænkningen, afskærer ikke driftsomkostningerne fra samtidig  

 at blive fratrukket i den skattepligtige indkomst.
 2. Efter lovforslaget nedsættes underskuddet med virkning for det  

 år, hvori akkorden indgås.
 Efter Skattelovrådets skitse sker nedsættelsen med virkning for året  

 efter.
 Spørgsmål 16:
 »Vil ministeren oplyse, hvordan lovforslaget påvirker den  

 skattepligtige indkomst og underskudsreglerne i følgende situation:
 Forudsætninger: Konkursdekret 28/12 1990.
 Indkomståret 1989.
 Skibet er solgt 1. april 1990 og der er en særlig indkomst på 20.000 kr.  

 Aktierne er ligeledes solgt 1. april 1990.
 Virksomheden er ophørt pr. 28. december 1990.
 De øvrige indtægter/udgifter er ligeligt fordelt over årets måneder.
 Ægtefællerne har fælleseje og begge har underskrevet skødet både  

 vedrørende villa og udlejningsejendom. Ægtefælle I anses for at have  

 »drevet« udlejningsejendommen.
Kan ægtefælle II nu efterfølgende begære fradrag for 50 pct. af villaens  

 underskud? Gør det nogen forskel, hvis ægtefælle II i 1989 og 1990 havde selvangivet  

 50 pct. af villaens underskud? Hvordan bliver opgørelsen, såfremt udlejningsejendommen i både 1989 og  

 1990 anses for »drevet« af ægtefælle II?» Svar:
Det forudsættes at ægtefælle nr.
I ejer alle aktiver bortset fra bolig og  

 udlejningsejendom, der ejes i lige sameje, og at kun ægtefælle nr.
I tages  

 under konkurs.
 1989 påvirkes ikke af konkursen.
 For 1990 beskattes hver ægtefælle af afkastet fra sine aktiver, jf. § 9.
Ægtefælle II's indkomst i 1990 består herefter af Ægtefælle I's indkomst i 1990:
Øvrig indkomst Endelig bemærkes at posten fradrag 10.000 kr. ikke er nærmere oplyst, og  

 der er derfor ikke taget stilling til denne.
 Det er for besvarelsen ligegyldigt, hvem der har drevet ejendommen i 1989  

 eller 1990. Beskatningen for 1990 kan ægtefællerne ikke fordele frit imellem  

 sig og spørgsmålet om efterfølgende begæring af fradrag for 50 pct. af  

 villaens underskud falder derfor bort.
 Spørgsmål 18:
»Hvorledes påvirker en ret til modregning af ikke-»brugt«  

 virksomhedsskat beskatningen i tilfælde med henholdsvis uden  

 opsparing i virksomhedsordningen? Eksempel ønskes for virksomhed med dekret i 1991 og følgende overskud:
Hvorledes forholder det sig med beskatning af indkomst på 300.000 kr. i  

 1992 i de to tilfælde?» Svar:
 Forudsættes det, at skatteyderen i 1987 og 1988 har haft anden indkomst  

 end den i eksemplet nævnte virksomhedsindkomst, således at den pågældende har  

 kunnet udnytte 3 pct.-fradraget og personfradraget i denne anden indkomst,  

 vil forskellen ved beskatningen i 1992 være følgende:
1. Har skatteyderen ikke anvendt virksomhedsordningen (ikke sparet  

 op i virksomhedsordningen) er der ved beskatningen af overskuddene i 1987 og  

 1988 sket endelig beskatning af disse overskud.
De efterfølgende underskud  

 får ingen indflydelse på beskatningen af overskuddene i 1987 og 1988.
 Underskuddene i 1989, 1990 og 1991 kan ikke fradrages i skatteyderens  

 indkomst i 1992, jf. konkursskattelovforslagets § 12, stk. 1, og  

 skatteyderens samlede skat for 1992 vil derfor udgøre skatten af indkomsten  

 på 300.000 kr.
 2. Har skatteyderen sparet overskuddene i 1987 og 1988, hver på  

 100.000 kr., op i virksomhedsordningen, vil skatteyderen for hvert af årene  

 1987 og 1988 have betalt en foreløbig virksomhedsskat på 50.000 kr. eller i  

 alt 100.000 kr., og der vil være et indestående på konto for opsparet  

 overskud på 50.000 kr. + 50.000 kr. eller 100.000 kr.
Underskuddet i 1989 på 200.000 kr. skal modregnes i det opsparede overskud  

 fra 1987 og 1988, ved at indeståendet på kontoen for opsparet overskud på  

 100.000 kr. med tillæg af den hertil svarende virksomhedsskat på 100.000 kr.  

 medregnes ved opgørelsen af skatteyderens personlige indkomst.
Den til det  

 hævede beløb svarende virksomhedsskat, 100.000 kr., fradrages i skatteyderens  

 slutskat med tillæg af eventuel overført restskat.
En eventuel resterende  

 virksomhedsskat fremføres til fradrag i den beregnede slutskat m.v. for de  

 nærmest efterfølgende 5 indkomstår, det vil sige for årene 1990, 1991, 1992,  

 1993 og 1994, (jf. virksomhedsskattelovens § 10, stk. 2 og 3, og § 13, stk.  

 1, der er omtalt i besvarelsen af spørgsmål 17 og 19).
 Underskuddene i 1990 og 1991 kan ikke fradrages i skatteyderens indkomst i  

 1992, jf. konkursskattelovforslagets § 12, stk. 1, og skatteyderens samlede  

 skat for 1991 vil derfor udgøre skatten af indkomsten på 300.000 kr. med  

 fradrag af den eventuelt resterende virksomhedsskat.
 Forskellen mellem situation 1, hvor skatteyderen ikke anvender  

 virksomhedsordningen, og situation 2, hvor skatteyderen anvender  

 virksomhedsordningen, er således, at skatteyderen i situation 2 eventuelt har  

 et tilgodehvende for resterende virksomhedsskat, som kan modregnes i skatten  

 af indkomsten for 1992. Denne forskel er alene en følge af den med  

 virksomhedsordningen tilsigtede udjævning af indkomsten over årene.  

 Forskellen har intet at gøre med det underskud, der ved konkursen i 1991  

 bliver omfattet af konkursskattelovforslagets § 12, stk. 1. For personer, der  

 benytter virksomhedsskatteordningen, er behandlingen af resterende  

 virksomhedsskat således uafhængig af, om den pågældende går konkurs eller ej.
 Spørgsmål 25:
Ifølge svaret på spørgsmål 14 (bil. 11) er der ikke fradragsret, såfremt  

 en skyldner efter f.eks. 6 års forløb i forbindelse med tidligere konkurs  

 betaler en kreditor f.eks. 100.000 kr. til fuld og endelig afgørelse.  

 (Hovedstolen er ikke forældet). Kan man omgå dette ved at gøre sit krav  

 gældende inkl. renter? Svar:
Svaret på spørgsmål 14 går ud på, at forslagets manglende ret til at  

 fremføre underskud efter en konkurs ikke for nogen dels vedkommende vågner  

 op, selvom skyldneren efter konkursen betaler af på sin gamle gæld.
Dette  

 skyldes, at der ikke er nogen umiddelbar og entydig sammenhæng imellem det  

 fradragsberettigede underskud, der ikke kan fremføres efter konkursen, og  

 skyldnerens gæld.
Spørgsmålsstilleren er inde på, at fallenten alligevel kan  

 få fradag for påløbne renter.
Det skyldes, at fradragsretten for renter først  

 gælder fra betalingstidspunktet, og at afdrag på en gæld efter  

 landsskatteretspraksis fortrinsvis afskrives i renterne.
I den situation, som  

 beskrives i spørgsmålet, er der på betalingstidspunktet fradrag for de  

 100.000 kr. i renter, som betales.
Jeg mener ikke, at forholdet kan  

 karakteriseres som omgåelse.
Det er kun den før nævnte manglende entydige  

 sammenhæng imellem underskud og betaling af gæld, der medfører, at retten til  

 at fatrække gamle underskud efter en konkurs, ikke vågner op, når gælden  

 betales.
 Spørgsmål 28: Ad svar på spørgsmål 16 (bil. 11).
»En udlejningsvirksomhed anses for en erhvervsmæssig virksomhed.
Er  

 ministeren enig i, at overskuddet ved fælleseje ikke kan deles ligeligt  

 mellem ægtefællerne, jf. kildeskattelovens § 25 A, der anfører, at  

 overskuddet skal medtages hos den ægtefælle, der i overvejende grad driver  

 virksomhed?» Svar: Ad spørgsmål 28-33.
En ægtefælle råder selv over sine aktiver og hæfter for sin egen gæld.  

 Man holder altså ikke op med at have ejendomsret til sine ting, blot fordi  

 man bliver gift.
Det gælder, hvad enten aktiverne indgår i et fælleseje eller  

 ej.
Fællesejet har alene betydning for delingen ved død og ved skilsmisse.  

 Når ægtefæller derimod ejer et aktiv i sameje, så betyder det, at  

 ægtefællerne deler ejendomsretten.
Det kræver en særlig aftale mellem  

 ægtefællerne.
Sameje og fælleseje er således to forskellige begreber.
I  

 spørgsmål 16 blev det anført, at udlejningsejendommen er fælleseje, og at  

 begge ægtefæller har underskrevet på skødet.
Det afgørende i relation til  

 konkurs er ejendomsretten.
I svaret er derfor indlagt en forudsætning om, at  

 udlejningsejendommen ejes af ægtefællerne i sameje, idet fælles underskrift  

 på skødet er det typiske bevis for, at der foreligger sameje.
Som følge af  

 samejet indgår halvdelen af udlejningsejendommen i konkursboet.
Det er uden  

 betydning at udlejningsejendommen også er fælleseje.
Ved beskatning af en ægtefælles erhvervsvirksomhed er ejendomsretten uden  

 betydning.
Det er også uden betydning, hvorvidt der er fælleseje.
Her lægges  

 der i stedet vægt på, hvilken ægtefælle der i overvejende grad driver  

 virksomheden, og så er der adgang for den anden ægtefælle til at beskattes  

 som medhjælpende ægtefælle eller til at indgå en lønaftale.
I konkursåret gælder noget særligt efter lovforslaget.
Her lægger man vægt  

 på ejendomsretten.
Det skyldes, at det også er ejendomsretten, der afgør,  

 hvor meget der bliver inddraget i konkursboet.
Når ejendommen således ejes  

 ligeligt af begge ægtefæller (sameje) indgår halvdelen af  

 udlejningsejendommen i konkursboet og halvdelen af over/underskuddet henføres  

 til dette.
Til spørgsmål 30 og 31 bemærkes yderligere, at hvis overskuddet eller  

 underskuddet på ejendommen er selvangivet forkert og dette skyldes, at man  

 ikke har taget hensyn til, hvilken ægtefælle der har drevet ejendommen, er  

 det muligt efterfølgende at få ændret skatteansættelsen.
Til spørgsmål 32  

 bemærkes, at det afgørende for, om en ejendom inddrages i konkursboet, er, om  

 skyldneren har ejendomsretten, jf. ovenfor.
Det er uden betydning, om der  

 foreligger fælleseje.
Til spørgsmål 33 bemærkes, at grunden til den forskellige skattemæssige  

 behandling af udlejningsejendommen og den anden virksomhed, der omtales i  

 spørgsmål 16, er, at ejendomsrettens fordeling mellem ægtefællerne er  

 forskellig.
Udlejningsejendommen ejes i lige sameje, mens det i svaret er  

 forudsat, at den anden virksomhed ejes af skyldneren.
 Spørgsmål 34: Ad svar på spørgsmål 26 (bilag 18).
»Vil det ikke være rimeligt at fastslå i lovgivningen, at  

 virksomhedsskatten er endelig, når den ikke er modregnet på  

 dekrettidspunktet, eller at fastslå, at den »resterende  

 virksomhedsskat« optages i konkursformuen? Vil en bekræftende besvarelse på dette spørgsmål indebære, at pågældende  

 skatteyder efter konkursen vil blive skattemæssigt stillet som enhver anden  

 skatteyder?» Svar:
 For så vidt angår virksomhedsskat af opsparet overskud, der ikke er hævet  

 før konkursdekretet, gælder, at virksomhedsskatten bliver endelig, jf. § 3,  

 nr. 3, i lovforslag L 8.
Ved hævning af opsparet overskud før konkursdekretet på grund af  

 modregning af underskud, modregnes virksomhedsskatten af det opsparede  

 overskud i slutskatten.
Overstiger virksomhedsskatten slutskatten, udbetales  

 beløbet i modsætning til andre overskydende skatter ikke kontant, men  

 modregnes i slutskatten indenfor de efterfølgende fem år, jf.  

 virksomhedsskattelovens § 10, stk. 3. Der er redegjort herfor i svarene på  

 spørgsmål 17-19. I svaret på spørgsmål 26 er anført, at jeg ikke mener at  

 reglerne om fremførsel af resterende virksomhedsskat bør ændres, idet der er  

 tale om en overskydende skat, der i princippet burde være blevet udbetalt  

 kontant.
Dette gælder også en ændring i retning af, at det  

 fremførelsesberettigede beløb på grund af konkursen blot inddrages af  

 skattemyndighederne eller optages i konkursformuen.
Sidstnævnte ville  

 endvidere være ganske vanskeligt at gennemføre, idet beløbet som tidligere  

 nævnt ikke kan udbetales kontant, men kun kan modregnes i  

 virksomhedsindehaverens personlige skatter.
Beløbet kan således ikke  

 overdrages, og der kan ikke foretages udlæg heri, jf. svaret på spørgsmål 27.  

 Når dette er tilfældet, indgår beløbet heller ikke i konkursmassen, jf.  

 konkurslovens § 36.
Såfremt fremførselsadgangen for resterende virksomhedsskat, der ikke kan  

 rummes i slutskatten, afskæres som følge af konkursen, er det korrekt, at den  

 pågældende skatteyder ved den personlige beskatning vil blive stillet på  

 samme måde, som hvis vedkommende ikke havde anvendt virksomhedsordningen  

 forud for konkursen.
Som nævnt i svaret på spørgsmål 18 er den fordel, der  

 ligger i adgang til fremførsel af resterende virksomhedsskat efter  

 virksomhedsskattelovens § 10, stk. 3, alene en følge af den med  

 virksomhedsordningen tilsigtede mulighed for udjævning af indkomsten over  

 årene, og dette har intet at gøre med det underskud, som ved konkursdekretets  

 afsigelse bliver omfattet af konkursskattelovforslagets § 12, stk. 1.
25. januar 1991 Foreningen af Statsautoriserede Revisorer Folketingets Skatteudvalg Lovforslag nr.
L 7 (konkursskattelov) og L 8 (akkord m.v.) FSRs Skatteudvalg har gennemgået ovennævnte forslag og har i den  

 anledning følgende bemærkninger:
Ad.
L 7 - Forslag til konkursskattelov Forslaget medfører som hovedregel skattefrihed for konkursindkomster,  

 medmindre der træffes bestemmelse om skattepligt.
 Endvidere medfører lovforslaget for selskaber, at underskud fra før  

 konkursens slutning ikke kan fradrages efter dette tidspunkt.
 For fysiske personer medfører lovforslaget, at fra og med indkomståret,  

 hvori konkursdekretet afsiges, og senere indkomstår kan underskud fra  

 tidligere ikke fradrages hos skyldneren eller dennes ægtefælle, men alene i  

 konkursindkomsten.
Det er Skatteudvalgets opfattelse, at begrænsningen i  

 underskudsfremførslen bør suppleres med en bestemmelse om, at der dog kan ske  

 underskudsfremførsel i det omfang, der efter konkursdekretets afsigelse sker  

 fyldestgørelse af krav, som før konkursen har været fradraget som  

 driftsomkostning.
Alternativt kan der indføres fradragsret i betalingsåret,  

 hvilket er enklere.
 Skatteudvalget skal endvidere bemærke, at forslaget ikke berører  

 insolvensbehandlingssituationer, som ikke er omfattet af konkursloven.
Dette gælder, når virksomheden afvikles under anmeldt/ikke anmeldt  

 betalingsstandsning, og betalingsstandsningsperioden afsluttes med udlodning  

 af de ubehæftede aktiver efter konkursordenen, uden at skyldneren går  

 konkurs.
Afvikling af virksomheden ved tvangsauktion uden skyldnerens  

 efterfølgende konkurs er heller ikke berørt af lovforslaget.
 Det må derfor antages, at reglernes gennemførelse vil fremme anvendelsen  

 af insolvenssituationer, der falder uden for forslaget, hvilket næppe kan  

 være tilsigtet med lovændringerne.
 Til de enkelte bestemmelser i lovforslaget bemærkes følgende:
Ad. § 3, stk. 3, og § 10 Med de foreslåede regler om »carry back«, og da  

 konkursindkomsten beskattes proportionalt, må det være tilstrækkeligt og  

 ressourcebesparende, at der kun indgives een selvangivelse vedrørende  

 konkursindkomsten, omfattende hele konkursperioden.
Ad. § 12 Bestemmelsen bør, jf. det foran anførte, udvides med en bestemmelse om,  

 at retten til underskudsfremførsel bevares i det omfang, skyldneren efter  

 konkursdekretet fyldestgør krav, som forud for konkursen har været fradraget.
Ad.
L 8 - Forslag til ændring af forskellige skattelove og  

 konkursloven Lovforslaget medfører, at underskud fra før akkorden alene kan fremføres  

 med et beløb, der er reduceret med den ved akkorden opnåede gældsnedsættelse  

 uden hensyntagen til, om gældsnedsættelsesbeløbet vedrører poster, der  

 tidligere er fradraget ved indkomstopgørelsen.
Dette bør ændres således, at underskudsfremførslen alene begrænses med den  

 del af gældsnedsættelsen, der vedrører poster, der tidligere er fradraget ved  

 indkomstopgørelsen.
Dette begrundes med, at en meget stor del af de af en  

 akkord omfattede fordringer ikke er fradragsberettigede omkostninger  

 (bankgæld (ekskl. renter), moms, udækkede panthæftelser (ekskl. renter) m.v.) Sådanne fordringer vil efter lovforslaget reelt blive beskattet (ved  

 reduktion af underskudsfremførsel) og dermed forringe skyldnerens økonomiske  

 muligheder for at gennemføre en akkord.
 FSRs Skatteudvalg kan i øvrigt tilslutte sig de af Advokatrådet fremsendte  

 bemærkninger til ovennævnte lovforslag.
Med venlig hilsen Søren Rasmussen Formand for FSRs Skatteudvalg Kommentarer til henvendelse af 25. januar 1991 fra Foreningen af  

 Statsautoriserede Revisorer til Folketingets Skatteudvalg vedrørende forslag  

 til konkursskattelov (L 7) og forslag til lov om ændring af forskellige  

 skattelove og konkursloven. (Underskud ved tvangsakkord uden for konkurs og  

 gældssanering uden for konkurs m.v. og ændringer som følge af  

 konkursskatteloven) (L 8) Vedr. forslag til konkusskattelov (L 7) 1. Generelt Foreningen af Statsautoriserede Revisorer (herefter FSR) bemærker, at  

 forslaget ikke berører insolvensbehandlingssituationer, som ikke er omfattet  

 af konkursloven (betalingsstandsning og tvangsauktion).
 FSR antager derfor, at reglernes gennemførelse vil fremme anvendelsen af  

 insolvenssituationer, der falder uden for forslaget, hvilket næppe kan være  

 tilsigtet med lovændringerne.
 Jeg kan bekræfte, at de situationer, FSR omtaler, ikke omfattes af  

 lovforslaget.
For så vidt angår betalingsstandsningssituationerne bemærkes, at formålet  

 med betalingsstandsning netop er at prøve at undgå en konkurs.
Et forslag om  

 begrænsning af retten til at fremføre underskud efter en betalingsstandsning  

 ville ikke harmonere med formålet med en betalingsstandsning.
For så vidt angår de tilfælde, hvor en virksomhed afvikles ved  

 tvangsauktion uden skyldnerens efterfølgende konkurs, kan jeg være enig i, at  

 der i visse tilfælde kunne være anledning til at begrænse retten til at  

 fremføre et underskud.
Det gælder således de tilfælde, hvor tvangsauktionen i  

 realiteten indebærer et endeligt opgør med skyldnerens aktiver, og hvor  

 kreditorerne derfor undlader yderligere forfølgning af deres krav, eftersom  

 omkostningerne ved en konkurs vil overstige værdien af skyldnerens aktiver.  

 Disse tilfælde kan imidlertid i praksis ikke uden videre afgrænses overfor de  

 tilfælde, hvor tvangsauktionen kun indebærer en realisering af en del af  

 skyldnerens aktiver, og hvor skyldneren derfor efter tvangsauktionen fortsat  

 har mulighed for at fyldestgøre sine kreditorer.
En tvangsauktion indebærer  

 således ikke nødvendigvis en forhåndsformodning for, at skyldneren også kan  

 erklæres konkurs.
Jeg finder det på denne baggrund ikke hensigtsmæssigt at foretage en  

 udvidelse af begrænsningen af retten til at fremføre underskud til også at  

 omfatte betalingsstandsnings- og tvangsauktionssituationerne.
Jeg vil i denne  

 forbindelse gerne bemærke, at jeg ikke deler FSR's opfattelse, hvorefter en  

 gennemførelse af reglerne må antages at fremme insolvensordninger, der falder  

 udenfor forslaget.
Afgørelsen af, hvilken ordning der i den konkrete  

 situation finder anvendelse, må således antages at blive truffet ud fra en  

 samlet overvejelse af, hvad der tjener kreditorernes interesser bedst muligt.  

 I sådanne overvejelser vil naturligt indgå også de retsgarantier, de  

 lovregulerede ordninger indebærer.
2. Ad §§ 3, stk. 3, og 10 FSR anfører, at det med de foreslåede regler om »carry back« og  

 proportional beskatning af konkursindkomsten må være tilstrækkeligt og  

 ressourcebesparende, at der kun indgives een selvangivelse vedrørende  

 konkursindkomsten, omfattende hele konkursperioden.
Jeg kan oplyse, at forslagets udformning på dette punkt skyldes, at der  

 for de forskellige år under bobehandlingen meget vel kan gælde forskellige  

 skatteregler.
I denne forbindelse må det bemærkes, at der kun skal udarbejdes  

 selvangivelser i større boer, dvs. hvor konkursindkomsten skønnes at  

 overstige 100.000 kr., og derfor er skattepligtig.
Jeg finder det rigtigt, at  

 der stilles krav om selvangivelse m.v. i sådanne større boer.
3. Ad § 12 FSR finder, at forslagets § 12 bør udvides, sådan at retten til  

 underskudsfremførsel bevares i det omfang, skyldneren efter konkursdekretet  

 fyldestgør krav, der ikke forud for konkursen har været bragt i fradrag,  

 herunder også ved boets udbetaling af dividende.
 Efter forslagets § 12 kan underskud fra tidligere indkomstår som  

 udgangspunkt ikke fradrages i indkomst hos skyldneren eller dennes ægtefælle  

 i det indkomstår, hvori konkursdekretet afsiges, og senere indkomstår.
Det kan ofte være vanskeligt at danne sig et sikkert overblik over et  

 konkursbo med henblik på en egentlig indkomstopgørelse.
Da konkursboet efter  

 forslaget som oftest vil blive skattefrit, vil boets indkomst typisk ikke  

 være opgjort.
Det er derfor ikke muligt at beregne det underskud, man kunne  

 have fremført, hvis ikke adgangen hertil blev helt afskaffet.
Hertil kommer, at det - som påpeget af Skattelovrådet i betænkning nr.  

 1101 om skat ved konkurs og akkord - som udgangspunkt ikke er muligt at  

 påvise nogen entydig sammenhæng mellem gælden og det underskud, der ønskes  

 fremført.
Betalingen af en gældspost efter en konkurs kan derfor normalt ikke  

 henføres til nogen bestemt del af underskuddet inden konkursens slutning.
 Det må i øvrigt bemærkes, at forslaget må ses som et samlet hele, og at  

 det også i denne forbindelse må tages i betragtning, at konkursindkomsten som  

 hovedregel må antages at blive skattefri, og at der gives et bundfradrag på  

 100.000 kr. i en eventuelt skattepligtig konkursindkomst.
 Jeg finder det på denne baggrund ikke hensigtsmæssigt at imødekomme FSR's  

 forslag.
Vedr. forslag til lov om ændring af forskellige skattelove og  

 konkursloven. (Underskud ved tvangsakkord uden for konkurs og gældssanering  

 uden for konkurs m.v. og ændringer som følge af konkursskatteloven) (L 8) FSR anfører, at lovforslaget medfører en nedsættelse af det underskud,  

 der kan fremføres, uden hensyn til om gældsnedsættelsesbeløbet vedrører  

 poster, der tidligere er fradraget ved indkomstopgørelsen.
FSR bemærker hertil, at dette bør ændres, sådan at underskudsfremførslen  

 alene begrænses med den del af gældsnedsættelsen, der vedrører poster, der  

 tidligere er fradraget ved indkomstopgørelsen.
Foreningen begrunder sit  

 synspunkt med, at en meget stor del af de fordringer, der omfattes af en  

 akkord, ikke er fradragsberettigede omkostninger.
Da sådanne fordringer efter  

 foreningens opfattelse dermed efter lovforslaget reelt vil blive beskattet,  

 vil dette forringe skyldnerens økonomiske muligheder for at gennemføre en  

 akkord.
Jeg kan i denne forbindelse henvise til, at det - som påpeget af  

 Skattelovrådet i betænkning nr. 1101 om skat ved konkurs og akkord - som  

 udgangspunkt ikke er muligt at påvise nogen entydig sammenhæng mellem gælden  

 og det underskud, der ønskes fremført.
Betalingen af en gældspost efter en  

 akkord kan derfor normalt ikke - ligesom tilfældet er efter en konkurs, jf.  

 ovenfor - henføres til nogen bestemt del af underskuddet inden akkordens  

 slutning.
