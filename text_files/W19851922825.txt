En person med vidtgående psykisk handicap P, der var hjemmehørende i A  

 amtskommune, havde før særforsorgens udlægning ophold på en institution I i B  

 amtskommune.
I marts 1981 fik P i overensstemmelse med aftale mellem A og B  

 amtskommune ophold på en institution i A amtskommune.
P havde imidlertid  

 svære problemer også efter flytning til en anden institution i A amtskommune.  

 På denne baggrund anmodede A amtskommune i april 1982 B amtskommune om at  

 modtage P på institutionen I, hvilket B amtskommune accepterede.
I februar  

 1983 anmodede P om at komme til en institution i A amtskommune.
Der var  

 uenighed mellem A og B amtskommune om, hvilken af amtskommunerne, der havde  

 pligt til at sørge for en institutionsplads til P.
Ankestyrelsen fandt, at P's handicap var af en sådan art, at det ikke  

 var muligt at pege på en bestemt institution, hvor hun ville kunne betegnes  

 som velanbragt.
Da P var hjemmehørende i A amtskommune, fandt ankestyrelsen,  

 at A amtskommune havde pligt til at sørge for en institutionsplads til hende,  

 og ankestyrelsen pålagde amtskommunens social-og sundhedsudvalg at finde en  

 institutionsplads til P inden for A's visitationsområde.
 REDEGØRELSE FOR SAGEN:
En person P med vidtgående psykisk handicap, der var hjemmehørende i A  

 amtskommune, havde fra 1944 haft ophold på en særforsorgsinstitution I  

 beliggende i B amtskommune.
Efter særforsorgens udlægning fik P i  

 overensstemmelse med aftale mellem A og B amtskommune i marts 1981 ophold på  

 en institution i A amtskommune.
Da P havde store vanskeligheder under  

 opholdet, flyttede hun til en anden institution i A amtskommune, hvor hun  

 også udviste svære adfærdsproblemer.
På denne baggrund anmodede A amtskommune  

 i april 1982 B amtskommune om igen at modtage P på institutionen I, hvilket B  

 amtskommune accepterede.
I februar 1983 anmodede P om at komme til en institution beliggende i A  

 amtskommune.
Forud herfor havde P haft flere indlæggelser på lukket afdeling.
 AFGØRELSEN, DER KLAGES OVER:
Social- og sundhedsudvalget i A amtskommune udtalte, at A amtskommune ikke  

 havde en egnet placeringsmulighed til P inden for sit visitationsområde,  

 hvorfor pågældende burde forblive på den institution, som gennem en  

 menneskealder havde haft tilknytning til.
Social- og sundhedsudvalget  

 henviste endvidere til, at det var intentionen bag udlægningsloven, jfr. lov  

 nr. 257 af 8. juni 1978, at en person, der som P før 1. januar 1980 havde  

 boet på institutionen i 36 år, også efter denne dato kunne blive boende på  

 institutionen.
Heri lå en forpligtelse for B amtskommune, uanset at P ikke  

 var interesseret i fortsat ophold.
Social- og sundhedsudvalget i A  

 amtskommune anførte endvidere, at P's kortvarige ophold på institutioner i A  

 amtskommune måtte betragtes som forsøgsmæssige placeringer.
Udvalget henviste  

 endvidere til, at P's situation ikke skønnedes at have ændret sig væsentligt  

 siden tilbageflytningen til I i maj 1982, hvorfor det således ikke var af  

 behandligsmæssige årsager, at P ønskedes flyttet.
 KLAGEN TIL ANKESTYRELSEN:
 Sagen blev anket af social- og sundhedsudvalget i B amtskommune.
 SUPPLERENDE OPLYSNINGER EFTER ANKEN:
Socialstyrelsen udtalte vejledende, at A amtskommune i et tilfælde som det  

 foreliggende, hvor klienten havde så store vanskeligheder, at ingen af  

 amtskommunerne havde en institution, der kunne tilgodese hendes behov uden at  

 etablere særlige foranstaltninger, ikke kunne nægte at opfylde denne  

 forpligtelse efter bistandslovens §§ 112, stk. 1, under henvisning til  

 udlægningslovens § 5. Det måtte være den oprindelige opholdskommune, som var  

 nærmest til at opfylde denne forpligtelse, jfr. bistandslovens § 10, stk. 1.  

 Efter henvendelse fra social- og sundhedsudvalget i A amtskommune har  

 socialstyrelsen tilføjet, at en klient eller den, der varetager dennes  

 interesser, altid kan forlange anbringelsen taget op af  

 visitationsmyndighederne til fornyet afgørelse, jfr. pkt. 59 i  

 socialministeriets cirkulære af 29. juni 1979 om institutioner under  

 amtskommunerne for personer med vidtgående fysiske eller psykiske handicap.  

 Klienten havde i denne sag ønsket at blive visiteret til en institution i A  

 amtskommune, hvor hendes far boede, og social- og sundhedsudvalget i B  

 amtskommune havde truffet en beslutning i overensstemmelse hermed.
Klienten  

 havde krav på at få en afgørelse, og socialstyrelsen fandt ikke, at en  

 afgørelse, som eventuelt ville gå A amtskommune imod, ville kunne få  

 uoverskuelige konsekvenser på området iøvrigt.
Social- og sundhedsudvalget i A amtskommune bemærkede til socialstyrelsens  

 udtalelser, at behovet for at etablere særlige foranstaltninger for en klient  

 ikke kunne anvendes som kriterium for anmodning om revisitering af pågældende  

 klient til betalingsamtskommunen.
En sådan fortolkning ville på landsplan  

 kunne medføre krav om omfattende revisiteringer af »fremmede«  

 klienter på egne institutioner, som forudsatte særlige foranstaltninger.
 LOVGRUNDLAG:
 Bistandslovens §§ 10, stk. 1 og 112, stk. 1.
 Lov nr. 257 af 8. juni 1978 om udlægning af åndssvageforsorgen og den  

 øvrige særforsorg m.v., § 5.
 Socialministeriets cirkulære af 29. juni 1979 om institutioner under  

 amtskommunerne for personer med vidtgående fysiske eller psykiske handicap,  

 pkt. 59.
 ANKESTYRELSENS AFGØRELSE:
 Ankestyrelsen finder, at P's handicap er af en sådan art, at det ikke er  

 muligt at pege på en bestemt institution, hvor hun vil kunne betegnes som  

 velanbragt.
 Det er herefter ankestyrelsens opfattelse, at A amtskommune, hvor P er  

 hjemmehørende, har pligten til at sørge for en institutionsplads til P.  

 Ankestyrelsen har således tilsluttet sig den opfattelse, som fremgår af  

 socialstyrelsens vejledende udtalelse.
 Ankestyrelsen ændrer derfor den afgørelse, der er truffet af social- og  

 sundhedsudvalget i A amtskommune og pålægger udvalget at finde en  

 institutionsplads til P inden for amtskommunens visitationsområde.
