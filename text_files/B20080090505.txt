Bekendtgørelse om ændring af bekendtgørelse om indsendelse og offentliggørelse af årsrapporter m.v. i Erhvervs- og Selskabsstyrelsen (Indsendelsesbekendtgørelsen) § 1 I bekendtgørelse nr. 1526 af 13. december 2007 om indsendelse og offentliggørelse af årsrapporter m.v. i Erhvervs- og Selskabsstyrelsen (Ind­sen­del­ses­be­kendt­gørel­sen) foretages følgende ændringer:
 1. Indledningen affattes således:
»I medfør af § 148 a, § 155, stk. 2 og 3, § 157, stk. 1 og 2, og § 164, stk. 4, i årsregnskabsloven, jf. lovbekendtgørelse nr. 647 af 15. juni 2006, som ændret ved lov nr. 516 af 17. juni 2008, og § 61, stk. 3, i lov om erhvervsdrivende fonde, jf. lovbekendtgørelse nr. 652 af 15. juni 2006, fastsættes:« 2. I § 6, stk. 1, indsættes efter »dansk«: », jf. dog stk. 2-8.« 3. § 6, stk. 4, ophæves, og i stedet indsættes:
 »Stk. 4. Virksomheder, som har værdipapirer optaget til handel på et reguleret marked i et eller flere EU/EØS-lande, skal indsende årsrapporter og andre dokumenter, der skal indsendes til Erhvervs- og Selskabsstyrelsen efter årsregnskabsloven, på et eller flere sprog i overensstemmelse med stk. 5-8.
 Stk. 5. Virksomheder, som alene har værdipapirer optaget til handel på et reguleret marked her i landet, skal indsende årsrapporter m.v. på dansk.
Stk. 6. Virksomheder, som både har værdipapirer optaget til handel på et reguleret marked her i landet og i et eller flere andre EU/EØS-lande, skal indsende årsrapporter m.v. på dansk.
Endvidere skal disse virksomheder indsende årsrapporter m.v. på engelsk eller på et sprog, som accepteres af den kompetente myndighed i det eller de pågældende lande.
Stk. 7. Virksomheder, som alene har værdipapirer optaget til handel på et reguleret marked i et eller flere andre EU/EØS-lande, skal indsende årsrapporter m.v. på engelsk eller på et sprog, der accepteres af den kompetente myndighed i det eller de pågældende lande.
Indsendes årsrapporter m.v. efter 1. pkt. på et andet sprog end engelsk, skal disse virksomheder endvidere indsende årsrapporter m.v. på dansk eller engelsk.
Stk. 8. Uanset stk. 5-7 kan virksomheder, som har gældsinstrumenter optaget til handel på et reguleret marked i et EU/EØS-land med en pålydende værdi, der udgør mindst 50.000 euro pr. enhed, indsende årsrapporter m.v. på engelsk eller på dansk, hvis dansk accepteres af den kompetente myndighed i det eller de pågældende lande. 1. pkt. finder tilsvarende anvendelse på gældsinstrumenter, der er udstedt i en anden valuta end euro, med en pålydende værdi, som på udstedelsesdagen mindst svarer til 50.000 euro pr. enhed.« § 2 Bekendtgørelsen træder i kraft den 15. september 2008.
