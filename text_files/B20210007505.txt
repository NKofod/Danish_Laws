Bekendtgørelse om COVID-19 matchfinansieringsordning til iværksættere i de tidlige faser I medfør af § 8, § 9 og § 23, stk. 1, i lov nr. 691 af 8. juni 2018 om Vækstfonden og akt nr. 151 af 24. april 2020, akt nr. 37 af 12. november 2020 og akt nr. 138 af 12. januar 2021 fastsættes:
 § 1. Bekendtgørelsen finder anvendelse for Vækstfondens COVID-19 matchfinansieringsordning til iværksættere i de tidlige faser, hvor der ved en iværksættervirksomheder i de tidlige faser forstås danske unoterede virksomheder, som typisk endnu ikke har fået egenkapital eller egenkapitallignende finansiering fra en eller flere venturefonde.
 Stk. 2. Finansieringsrammen i COVID-19 matchfinansieringsordningen består af en tabsramme samt en statsgaranteret låneramme.
 Stk. 3. Vækstfonden hæfter for eventuelle tab på ordningen, der ligger ud over den afsatte tabsramme, ligesom et eventuelt overskud i ordningen tilfalder Vækstfonden.
COVID-19 matchfinansieringsordningens rammer § 2. Vækstfonden kan anvende finansieringsrammen til finansieringer i form af lån.
 Stk. 2. Under COVID-19 matchfinansieringsordningen til iværksættere i de tidlige faser kan Vækstfonden tilbyde produkter henvendt til:
 1) Iværksættervirksomheder der har opnået omsætning, men som før COVID-19 krisen ikke var tilstrækkeligt modne til at ville kunne opnå finansiering fra pengeinstitutter.
 2) Iværksættervirksomheder, der er kommercielt lovende, men som ikke umiddelbart har venturepotentiale.
 3) Iværksættervirksomheder, som modtager en investering fra en af Vækstfonden godkendt investor, fx en business angel.
 Stk. 3. Vækstfonden fastsætter de nærmere rammer for produkter henvendt til iværksættere i de tidlige faser således, at Vækstfonden under COVID-19 matchfinansieringsordningen til iværksættere i de tidlige faser finansierer op til mellem 75 og 100 pct. på porteføljeniveau af kapitaltilførslen til virksomheden med lån, mens den resterende finansiering ydes i form af egenkapital eller lånefinansiering fra private investorer.
 Stk. 4. Lånene ydet under ordningen har en løbetid på maksimalt 8 år.
 Stk. 5. Lån under COVID-19 matchfinansieringsordningen til iværksættere i de tidlige faser efter denne bekendtgørelse skal ydes inden for rammerne af EUs statsstøtteregler.
Tilsyn og revision § 3. Erhvervsministeriet fører tilsyn med COVID-19 matchfinansieringsordningen til iværksættere i de tidlige faser som del af det almindelige tilsyn med Vækstfonden.
 Stk. 2. COVID-19 matchfinansieringsordningen til iværksættere i de tidlige faser skal indgå i Vækstfondens årsrapport, der revideres.
 Stk. 3. Vækstfonden skal i fondens regnskabssystemer holde et separat regnskab for COVID-19 matchfinansieringsordningen til iværksættere i de tidlige faser, så der kan aflægges separat regnskab herfor, såfremt Erhvervsministeriet ønsker det.
 Stk. 4. Vækstfonden har pligt til at holde erhvervsministeren orienteret om alle væsentlige forhold, herunder væsentlige afvigelser fra den forventede udvikling i COVID-19 matchfinansieringsordningen til iværksættere i de tidlige faser.
Administration § 4. Vækstfondens administrationsomkostninger forbundet med administrationen af lån efter denne afholdes inden for rammerne af tabsrammen og afkastet på finansieringerne.
Ophør og efterregulering § 5. COVID-19 matchfinansieringsordningen efter denne bekendtgørelse er tidsbegrænset og udløber 28. februar 2021, hvorefter der ikke længere kan indgås låneaftaler under ordningen.
Stk. 2. Når finansieringsrammen til COVID-19 matchfinansieringsordningen ophører, skal der laves en delvis opgørelse over ordningen senest 6 måneder efter ophøret.
En eventuel andel af tabsrammen, som ikke er anvendt eller deponeret til forventede fremtidige tab, tilbagebetales til staten.
Stk. 3. Når tabsrammen til COVID-19 matchfinansieringsordningen ophører, kan der ikke optages yderligere statsgaranterede lån.
Eksisterende statsgaranterede lån kan refinansieres i låneporteføljens løbetid.
 Stk. 4. Den statsgaranterede låneramme skal nedskrives i takt med, at låneporteføljerne løbende afvikles, og ophører senest 8 år efter tabsrammen ophør.
Straf § 6. Den, der afgiver urigtige eller vildledende oplysninger eller fortier oplysninger af betydning for indgåelsen af låneaftaler i henhold til denne bekendtgørelse, straffes med bøde eller fængsel indtil 4 måneder, medmindre højere straf er forskyldt efter den øvrige lovgivning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Ikrafttræden mv.
 § 7. Bekendtgørelsen træder i kraft den 25. januar 2021.
 Stk. 2. Bekendtgørelse nr. 1691 af 25. november 2020 om COVID-19 matchfinansieringsordning til iværksættere i de tidlige faser ophæves.
Territorial gyldighed § 8. Bekendtgørelsen finder også anvendelse på virksomheder med hjemsted på Færøerne eller i Grønland.
